# RKA publicerar nyckeltal för produktivitet och effektivitet

Rådet för främjande av kommunala analyser (RKA) har på uppdrag av Finansdepartementet tagit fram nyckeltal som gör det möjligt för kommuner att på en övergripande nivå jämföra och analysera produktivitet och effektivitet inom olika områden. Syftet är att ge kommuner ytterligare verktyg för jämförelser och möjlighet att hitta kommuner att lära och inspireras av.


RKA har även tagit fram en vägledning som innehåller stöd för användande och tolkning av nyckeltalen. Sveriges kommuner och regioner (SKR) har varit delaktig i projektet liksom ett 30\-tal kommuner. Under nästa år kommer en motsvarande nyckeltalssamling även att finnas tillgänglig för regionernas verksamhetsområden.

Bakgrunden till uppdraget är att ålderssammansättningen i befolkningen förändras och antalet äldre och barn ökar, samtidigt som andelen av befolkningen i arbetsför ålder minskar. Detta innebär att kostnaderna för välfärden ökar. I ett sådant läge blir effektiva arbetssätt och förmågan att göra rätt sak på rätt sätt allt viktigare.
