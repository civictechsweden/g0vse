# Besöksförbudet på äldreboenden upphör 1 oktober

Från och med den 1 oktober upphör besöksförbudet på särskilda boenden för äldre i Sverige. Beslutet grundar sig på den minskade smittspridningen i samhället, de åtgärder som redan vidtagits ute i äldreomsorgens verksamheter tillsammans med nya myndighetsföreskrifter och rekommendationer.

Detta meddelade socialminister Lena Hallengren vid en pressträff den 15 september tillsammans med Socialstyrelsens generaldirektör Olivia Wigzell och Folkhälsomyndighetens generaldirektör Johan Carlson.

– Det nationella besöksförbudet på landets äldreboenden har för många äldre och deras anhöriga varit en av de svåraste begränsningarna under pandemin. Därför var det ett tufft beslut att fatta. Samtidigt var det rätt att införa förbudet. Det var också rätt beslut när vi förlängde det. Men jag är innerligt glad att idag kunna meddela att besöksförbudet från och med den 1 oktober kommer att upphöra, säger Lena Hallengren.

### Föreskrifter och stöd ersätter förbudet

Socialstyrelsen har haft i uppdrag att ta fram föreskrifter som kan ersätta besöksförbudet. I förslaget, som nu går på remiss, finns bland annat bestämmelser om att verksamhetsansvarig ska fastställa rutiner för hur man kan arbeta i boendet för att följa rekommendationer från Folkhälsomyndigheten och smittskyddsläkare. Det finns också förslag om bestämmelser för riskanalys, ledarskap, kompetens, information och hygien på boendena.

Som stöd för både boenden och besökare har Folkhälsomyndigheten tagit fram ett dokument med rekommendationer kring bland annat besöksrutiner, avstånd och hygien. Stöden och föreskrifterna tillämpas från och med den 1 oktober 2020.

### Fortsatt ansvarstagande för den enskilde

Den samlade bedömningen är att de särskilda boendena har förbättrat sitt arbetssätt och rutiner för att förhindra smittspridningen. Verksamheterna har fortsatt ansvar att skapa förutsättningar att ta emot besökare och varje enskild besökare har sitt ansvar att följa råd och rekommendationer för minskad smittspridning.
