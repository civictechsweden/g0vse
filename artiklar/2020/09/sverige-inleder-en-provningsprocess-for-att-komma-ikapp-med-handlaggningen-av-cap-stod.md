# Sverige inleder en prövningsprocess för att komma ikapp med handläggningen av CAP-stöd

Idag har regeringen fattat ett beslut om prövning av Jordbruksverkets godkännande som utbetalande organ för CAP-stöden, det vill säga stöd inom EU:s gemensamma jordbrukspolitik. Medlemsstaterna bör genomföra en sådan prövning om det finns allvarliga brister i myndigheternas system och hantering av CAP-medlen. Det är också en ordnad och samlad process som bidrar till att Sverige kan börja nästa programperiod på ett bra sätt.

De brister som finns i Sverige är kopplade till att Jordbruksverket inte kunnat färdigtställa sina IT-system, främst vad gäller hanteringen av återkrav. Prövningen är inte kopplad till några enskilda gårdar eller län utan det handlar om brister på systemnivå.

## Granskningar som påvisat brister

För att handlägga, kontrollera och betala ut stöd inom EU:s gemensamma jordbrukspolik används IT-system. Utvecklingen av dagens system har blivit försenade men i dagsläget är de flesta delarna i systemet på plats. Det finns dock två områden där Jordbruksverkets internkontroll, Ekonomistyrningsverket och EU-kommisionen i sina granskningar påvisat allvarliga brister.

Den ena bristen gäller överföringar av statistik från kontroller som gjorts på plats hos lantbrukarna och hur informationen förs över till och från olika delar i IT-systemet. Den andra delen rör återkravshanteringen, där Jordbruksverkets IT-system inte är klara och det finns ärenden som inte hanterats.

## Regelbunden rapportering till EU-kommissionen

Nu när regeringen har fattat beslutet kommer EU-kommissionen att underrättas. Därefter har Sverige ett år på sig att komma till rätta med problemen. Under året ska Sverige regelbundet rapportera till EU-kommissionen för att visa att arbetet går framåt. Regeringen/ Näringsdepartementet, Jordbruksverket, Ekonomistyrningsverket och länsstyrelsen har alla viktiga roller i arbetet.

Årets utbetalningar påverkas inte.
