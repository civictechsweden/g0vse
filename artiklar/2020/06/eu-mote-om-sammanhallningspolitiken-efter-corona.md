# EU-möte om sammanhållningspolitiken efter corona

Hur EU:s sammanhållningspolitik ska se ut efter coronautbrottet är huvudämnet när EU:s ministrar med ansvar för regionala frågor möts i ett videomöte 15 juni.

## Stöd på kort och längre sikt

Ministrarna kommer att diskutera EU:s sammanhållningspolitik efter corona i ljuset av EU-kommissionens förslag till återhämtningsplan för EU från 28 maj.

Regeringen anser att fördelningen av medel i det nya förslaget till EU instrumentet ReactEU i högre utsträckning bör spegla krisen och utmaningarna oavsett medlemsstaternas relativa välstånd.

EU-kommissionen har även presenterat ett flertal ändringsförslag till strukturfondsförordningarna post 2020 som öppnar för stödberättigande insatser till nationella hälsovårdssystem, turism och kultur, stöd till små och medelstora företag, ungdomssysselsättning, utbildning och kunskapsinsatser samt för att motverka barnfattigdom.

Regeringen välkomnar diskussionen om sammanhållningspolitiken efter coronakrisen. EU:s ekonomiska åtgärder för att stödja återhämtningen bör vara tydligt tidsbegränsade, välriktade, proportionerliga och budgetrestriktiva, anser regeringen.

Statssekreterare Per Callenberg företräder Sverige på mötet.

Sedan den 23 mars sker EU:s ministermöten via video.
De är informella vilket innebär att ministrarna inte fattar beslut i själva mötet. När beslut fattas används en så kallad skriftlig procedur.
