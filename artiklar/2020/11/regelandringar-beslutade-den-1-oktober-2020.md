# Regeländringar beslutade den 1 oktober 2020

## Ändring i luftkvalitetsförordningen för att förbättra genomförandet av luftkvalitetsdirektivet

Regeringen har beslutat om en ändring i luftkvalitetsförordningen som innebär att Naturvårdsverket får ansvar för att dels dokumentera den kontroll av luftkvaliteten som görs i enlighet med luftkvalitetsdirektivet, dels uppdatera dokumentationen. Ändringen syftar till att förbättra genomförandet av luftkvalitetsdirektivet.

Ändringarna träder i kraft den 1 november 2020.

**Referenser:**

* Europaparlamentets och rådets direktiv 2008/50/EG av den 21 maj 2008 om luftkvalitet och renare luft i Europa, i lydelsen enligt kommissionens direktiv (EU) 2015/1480
* förordning (2020:822) om ändring i luftkvalitetsförordningen (2010:477)

## Ändring i förordningen om utsättning av genetiskt modifierade organismer i miljön

Regeringen har beslutat om en ändring i förordningen om utsättning av genetiskt modifierade organismer i miljön. Ändringen innebär att förordningens bilagor uppdateras i fråga om de uppgifter som ska ingå i en riskbedömning vid utsättning i miljön eller utsläppande på marknaden av genetiskt modifierade organismer (GMO). De nya bestämmelserna syftar till att genomföra nödvändiga ändringar i svensk rätt med anledning av ändringar i EU:s s.k. GMO-direktiv. Direktivets bilagor med uppgifter som ska ingå i en riskbedömning har uppdaterats och utvecklats i enlighet med vägledning som tagits fram av den Europeiska myndigheten för livsmedelssäkerhet, Efsa.

Ändringen träder i kraft den 15 november 2020.

**Referenser:**

* Europaparlamentets och rådets direktiv 2001/18/EG av den 12 mars 2001 om avsiktlig utsättning av genetiskt modifierade organismer i miljön och om upphävande av rådets direktiv 90/220/EEG, i lydelsen enligt kommissionens direktiv (EU) 2018/350
* förordning (2020:832) om ändring i förordningen (2002:1086) om utsättning av genetiskt modifierade organismer i miljön

### Kontaktpersoner:

Luftkvalitet: Sarah Berwick 08-405 44 41

GMO: Johan Pettersson 08-405 82 41
