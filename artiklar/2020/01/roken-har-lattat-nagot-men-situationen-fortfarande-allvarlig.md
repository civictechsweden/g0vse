# Röken har lättat något men situationen fortfarande allvarlig

De senaste dagarna har det regnat kraftigt i delar av det branddrabbade Australien, men situationen är fortsatt mycket allvarlig. Det finns omkring 10 000 fast bosatta svenska medborgare i Australien men endast ett fåtal har hört av sig till ambassaden. Reseinformation, som löpande uppdateras, finns att hitta på ambassadens webbplats, i deras sociala medier samt i appen UDResklar.


Mest omfattande har bränderna varit i delstaten New South Wales, där Sydney är huvudstad, men även Victoria, Western Australia och South Australia har drabbats hårt. Ett 30\-tal personer har omkommit i bränderna och djurlivet är hårt drabbat. Tusentals hem har förstörts, elnät har slagits ut och bränderna i kombination med bränslebrist och trafikköer har på många håll försvårat evakuering.

– Förödelsen där bränderna dragit fram är oerhörd. Australien drabbas av skogsbränder varje år, men i år började dessa mycket tidigare än vanligt, säger andre ambassadsekreterare på svenska ambassaden i Canberra, Ulrika Gustafsson.

Brandröken har skapat betydande problem på många håll, med tidvis mycket dålig luftkvalitet i bland annat Sydney, Canberra och Melbourne.

Det finns omkring 10 000 fast bosatta svenska medborgare i Australien men endast ett fåtal har hört av sig till ambassaden. Frågor kommer till största del från svenskar som bokat resa till Australien och som undrar ifall de bör åka.

– I dessa fall hänvisar vi till ambassadens reseinformation på Sweden Abroad och i appen UD Resklar. Här finns även många värdefulla och informativa länkar med den senaste informationen.
