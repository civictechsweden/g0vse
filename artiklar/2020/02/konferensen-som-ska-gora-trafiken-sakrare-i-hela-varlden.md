# Konferensen som ska göra trafiken säkrare i hela världen

1 700 delegater från ett 140-tal länder, varav cirka 80 ministerledda delegationer, kraftsamlar för att nå nya globala mål för trafiksäkerhet 2030.

Den 19-20 februari står Sverige värd för den tredje globala ministerkonferensen, 3rd Global Ministerial Conference on Road Safety 2020.  Världens ledare inom trafiksäkerhet samlas för att följa upp och sammanfatta det globala trafiksäkerhetsarbetet som gjorts inom FN, WHO och dess medlemsländer, samt skapa en global uppslutning kring en framåtsyftande deklaration med riktlinjer för det fortsatta globala trafiksäkerhetsarbetet till år 2030, Stockholm Declaration.

### Nära koppling till hållbarhetsmålen inom Agenda 2030

Sverige ligger i framkant när det gäller trafiksäkerhet. Nollvisionen/Vision Zero är känt internationellt och flera länder ser Sverige som förebild när det gäller trafiksäkerhet. Konferensen möjliggör därför att fler länder ute i världen kan förstå att Nollvisionen är ett framgångskoncept och inspireras av Sverige. Utgångspunkten för Nollvisionen är att man anpassar vägar, gator och fordon efter människans förutsättningar och att ansvaret för trafiksäkerheten delas mellan dem som utformar och dem som använder transportsystemet.

För Sverige är det viktigt att trafiksäkerhetsarbetet i framtiden tydligare kopplas till andra aspekter av hållbarhet, Agenda 2030 hållbarhetsmål, såsom klimat, jämlikhet, demokrati, hälsa, fattigdom och mänskliga rättigheter.

Globalt stöd för ett brett spektrum av aktörers åtgärder minskar antalet dödsolyckor, skapar säker trafik samtidigt som arbetet med klimat, jämställdhet och demokrati stärks.

Det handlar om både övergripande strategier och beprövad kunskap som riktar sig till stater, multinationella företag och biltillverkare.
