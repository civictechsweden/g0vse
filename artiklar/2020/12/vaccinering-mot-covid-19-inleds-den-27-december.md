# Vaccinering mot covid-19 inleds den 27 december

I och med att EU\-kommissionen har godkänt Pfizer/BioNTechs vaccin kan vaccinet kan börja transporteras till Sverige, och den 27 december kan vaccineringen inledas på äldreboenden.


Sverige får 9 750 doser i en första leverans, som kommer att fördelas till landets alla regioner.

– I takt med att leveranserna utökas kommer fler och fler att vaccineras. Regeringens och Sveriges Kommuner och Regioners gemensamma mål är att alla över 18 år samt alla under 18 år och som är i riskgrupp ska ha erbjudits vaccin under första halvåret 2021, säger socialminister Lena Hallengren.

– Regionerna är förberedda för att kunna påbörja vaccineringen mot covid\-19 snabbt och patientsäkert. Sverige ska ta sitt ansvar för att vaccinera med hög täckningsgrad och vi har ett ambitiöst och gemensamt mål, säger Marie Morell, ordförande i SKR:s sjukvårdsdelegation.

Under nästa vecka (28 december–3 januari) väntas en första större leverans om cirka 80 000 doser. Därefter väntas leveranser från Pfizer/BioNTech i ungefär samma storleksklass komma varje vecka under januari. I början av januari väntas även Modernas vaccin godkännas för användning.

Det är viktigt att vaccination mot covid\-19 sker efter behov. Även när vaccinationerna inleds i ökad omfattning kommer personer som bor på äldreboenden och personer med hemtjänst, samt personal som arbetar nära dessa grupper, att vaccineras först.
