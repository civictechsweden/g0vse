# OECD har granskat hur Sveriges klimat- och miljöpolitik har utvecklats

Klimat- och miljöminister Romina Pourmokhtari har tagit emot OECD:s granskning av hur Sveriges klimat- och miljöpolitik har utvecklats sedan 2014, då den förra granskningen publicerades.

OECD:s miljödirektör Jo Tyndall sammanfattade innehållet i rapporten på ett seminarium i Stockholm. Den innehåller bland annat 28 rekommendationer till Sverige kring skydd av den biologiska mångfalden, minskade utsläpp från bland annat transportsektorn, samt förslag på att utveckla den gröna skatteväxlingen.

Som OECD konstaterar har Sverige under flera decennier bedrivit en ambitiös miljö- och klimatpolitik med mycket låga utsläpp ett robust ramverk för klimatpolitiken.

I OECD:s rapport framgår att Sverige är en kunskapsdriven ekonomi präglad av hög levnadsstandard och en god miljö. De senaste 15 åren har Sverige framgångsrikt minskat klimatutsläppen och luftföroreningar – Sverige har bland de lägsta nivåerna för luftföroreningar bland alla OECD-länder och Sverige har de lägsta klimatutsläppen per capita i EU.

Regeringen har tagit viktiga steg inom flera policyområden sedan rapporten utarbetades, exempelvis har den första omvända auktionen för bio-CCS genomförts i Sverige och regeringen har också tagit emot ett utredningsförslag om effektivisering av tillståndsprocesser.

Klimat- och miljöminister Romina Pourmokhtari lyfte i sin kommentar till rapporten fram att Sverige är ett gott exempel på hur ekonomisk tillväxt kan gå hand i hand med utsläppsminskningar och minskning av luftföroreningar. Regeringen strävar efter långsiktiga lösningar som eliminerar utsläppen helt snarare än kortsiktiga åtgärder för att minska dem.

Sveriges arbete med att öka den biologiska mångfalden har varit i fokus för OECD. Den är viktig och något som Sverige genomför genom att uppdatera vår nationella plan för biologisk mångfald. Ett betydande antal (60) mål under Kunming-Montreal ramverket har redan inrapporterats. Regeringen kommer att lägga fram en nationell strategi och handlingsplan under 2025.
