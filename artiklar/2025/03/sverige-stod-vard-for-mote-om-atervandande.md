# Sverige stod värd för möte om återvändande

Den 11 - 12 mars stod Sverige värd för ett möte i EU:s högnivånätverk för återvändande (EU High Level Network for Returns). Mötet samlade högnivåtjänstemän från EU:s medlemsstater i Stockholm och leddes av EU:s återvändandekoordinator Mari Juritsch. Justitiedepartementet anordnade mötet, där Johan Forssell talade.

På dagordningen för mötet stod bland annat en lägesuppdatering om återvändandesituationen i EU samt diskussioner om återvändande till politiskt känsliga länder. Den 11 mars lade EU-kommissionen också fram ett nytt lagförslag om ett gemensamt återvändandesystem, som blir central för nätverkets arbete framöver.

Migrationsminister Johan Forssell inledde med att redogöra för regeringens arbete och prioriteringar på återvändandeområdet nationellt och på EU-nivå:

 – Effektivt återvändande är avgörande för att upprätthålla allmänhetens förtroende för migrations- och asylsystemet och i förlängningen ett öppet och fritt samhälle. Endast 20 procent av de som meddelats ett återvändandebeslut lämnar dock EU. Att effektivisera återvändandet står därför högt upp på såväl regeringens som EU:s dagordning. Det är viktigt att vi arbetar tillsammans och med en heltäckande ansats som omfattar alla relevanta politikområden såsom viseringspolitiken, diplomati, handel och bistånd. Vi måste också vara öppna för att pröva nya lösningar

Mötesdeltagarna besökte även ett av Migrationsverkets återvändandecenter i Märsta där de informerades om hur Sverige arbetar med återvändandecenter och återvändanderådgivning. Införandet av återvändandecenter är en av de reformer som regeringen infört för att effektivisera återvändandet på nationell nivå.

– Allt fler europeiska länder sneglar mot Sverige som ett framgångsexempel. Att Sverige står värd för EU:s högnivånätverk positionerar oss som ett ledande land i EU när det kommer till frågor om migration och återvändande, avslutade migrationsminister Johan Forssell.
