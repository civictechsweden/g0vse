# Två års kraftsamling för judiskt liv

Två år har gått sedan regeringens arbetsgrupp Samling för judiskt liv bildades i januari 2023. Sedan dess har arbetsgruppen arbetat för att stärka förutsättningarna för judiskt liv i Sverige och motverka antisemitism. Den interdepartementala arbetsgruppen har samlat representanter från flera departement, myndigheter, civilsamhällesorganisationer och andra experter för att samverka och föra dialog.

En prioriterad fråga för arbetsgruppen har varit säkerheten för den judiska minoriteten i Sverige. Frågan hade särskilt fokus under 2023 och följde även med in i 2024 då gruppen skiftade huvudfokus till utbildning.

– Alla judar i Sverige ska kunna vara öppna med sin tro och sin judiska identitet. För att långsiktigt stärka förutsättningarna för judiskt liv i Sverige tillsatte regeringen en statssekreterar­grupp som nu har arbetat med uppgiften i två år. När man besöker synagogan eller bär Davidsstjärnan runt halsen ska man kunna göra det med stolthet, säger statsminister Ulf Kristersson.

– Bland medverkande i arbetsgruppens möten har vi hört flera skrämmande exempel på brutal och ogenerad antisemitism. För att vi ska kunna vända den negativa utvecklingen krävs samhällets samlade insatser. Att vi samlas brett i denna arbetsgrupp är därför av stor betydelse, säger Johan Stuart, statsministerns statssekreterare och ordförande i arbetsgruppen.

I år är gruppens fokus judiskt liv, vilket sammanfaller med firandet av 250 år av etablerat judiskt liv i Sverige. Regeringen ser det som ett särskilt tillfälle att uppmärksamma den judiska minoriteten, den judiska kulturen och det judiska kulturarvet i hela landet. I regleringsbrev för 2025 har ett antal myndigheter därför fått i uppdrag från regeringen att, inom ramen för sina uppgifter, bidra till att uppmärksamma 250-årsjubileet.

[250 år av judiskt liv i Sverige firas 2025](/regeringens-politik/samling-for-judiskt-liv/250-ar-av-judiskt-liv-i-sverige-firas-2025/ "250 år av judiskt liv i Sverige firas 2025")

Den 30 september 2024 stod statsministern värd för ett symposium om antisemitismen i Sverige. En mängd representanter från bland annat regeringen, akademin och skolväsendet, myndigheter och det judiska civilsamhället liksom andra experter samlades för en lägesbeskrivning och samtal om åtgärder mot antisemitism.

[Symposium - Samling mot antisemitism](/sveriges-regering/kulturdepartementet/symposium---samling-mot-antisemitism/ "Symposium - Samling mot antisemitism")
