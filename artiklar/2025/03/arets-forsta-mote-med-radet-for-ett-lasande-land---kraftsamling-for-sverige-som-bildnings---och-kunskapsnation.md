# Årets första möte med rådet för Ett läsande land – Kraftsamling för Sverige som bildnings- och kunskapsnation

Kulturminister Parisa Liljestrand och skolminister Lotta Edholm höll i årets första möte med rådet Ett läsande land – Kraftsamling för Sverige som bildnings- och kunskapsnation den 18 mars 2025. Den huvudsakliga diskussionspunkten under mötet var lärdomar och erfarenheter från tvärsektoriella samarbeten för organisering av samhällsnyttiga och samhällsbärande verksamheter.

Vid mötet presenterade Malin Tillmar, professor i entreprenörskap vid Linnéuniversitetet, sitt pågående forskningsprojekt Kulturutbud genom entreprenörskap över sektorsgränser. Rådet fortsatte även sin pågående dialog om idéer och insatser för läsfrämjande och gruppen fick en uppdatering av arbetet med insatser som initierats av rådets medlemmar.

– Det är glädjande att höra rådets inspirerande dialog om hur de på olika sätt kan samverka för att bidra till det läs- och skrivfrämjande arbetet. Genom att samla flera aktörer och kraftsamla i denna fråga skapas förutsättningar att mobilisera resurser och engagemang för att göra Sverige till ett läsande land, säger kulturminister Parisa Liljestrand.

– Det vilar ett stort ansvar på staten när det kommer till det läsfrämjande arbetet, men det behövs fler som sluter upp. Presentationen och rådets diskussioner väcker mycket tankar om hur vi kan uppmuntra civilsamhället att ta egna initiativ för att bidra till arbetet, säger skolminister Lotta Edholm.

## Om rådet för Ett läsande land

Rådets huvudsyfte är att samla representanter för civilsamhället, akademin och näringslivet, som genom att mobilisera egna resurser, strukturer och nätverk kan genomföra aktiviteter och insatser som främjar läsande och skrivande i hela befolkningen. Rådet ska även utbyta kunskap och erfarenheter om läsfrämjande som stöd till regeringens arbete.

Rådet samlades tre gånger under 2024 och avser att fortsatt samlas två till tre gånger per år under mandatperioden.

Rådet består av:

Julia Agha, Alkompis

Ahmed Abdirahman, Järvaveckan

Stefan Bergh, Riksidrottsförbundet

Emelie Bonnier, Wallenbergstiftelserna

Mia Brunell Livfors, Axel Johnson AB

Dilsa Demirbag-Sten, Berättarministeriet

Peter Gärdenfors, Lunds universitet

Linda Fälth, Linnéuniversitetet

Joel Hellermark, Sana Labs

Patrik Hadenius, Språkmuseet

Sven Hagströmer, Creades

Martin Ingvar, Karolinska institutet

Sofia Norén, Legilexi

Elisabet Reslegård, Läsrörelsen

Kristina Stenvinkel, Erling-Perssons stiftelse

Lars Strannegård, Handelshögskolan

Malin Tufvesson, Lärarstiftelsen
