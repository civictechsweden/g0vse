# Nya vårdprocesser i Jönköpings län

Nya arbetssätt och processer inom hälso- och sjukvården var i fokus under sjukvårdsministerns regionbesök i Region Jönköpings län. Bland annat presenterade regionen sitt pilotprojekt inom organiserad prostatacancertestning.

– Region Jönköpings län är ju min hemregion – jag bor i Huskvarna – så det var extra roligt att få en inblick i hur de arbetar med olika vårdprocesser för att ge patienten bästa möjliga vård, säger sjukvårdsminister Acko Ankarberg Johansson.

Första stoppet under besöket var urologkliniken vid Länssjukhuset Ryhov, där ministern fick en presentation av kliniken och dess processorienterade arbetssätt. Kliniken arbetar i tvärprofessionella grupper och vill att alla medarbetare ska kunna förverkliga idéer om utveckling och driva förbättringsarbete. Det gavs också en presentation av pilotprojektet Organiserad prostatacancertestning (OPT). Projektets uppdrag är att skapa och testa digitalisering av flödet och en förbättrad kommunikation med berörda invånare.

– Att förbättra cancervården är en av regeringens prioriterade frågor inom hälso- och sjukvården, och just nu bereds den uppdaterade nationella cancerstrategin inom Regeringskansliet. Därför var det mycket intressant att ta del av regionens arbete, säger sjukvårdsminister Acko Ankarberg Johansson.

## Samtal med personal på akuten

Under dagen besökte ministern också akutkliniken vid länssjukhuset Ryhov och fick en presentation av arbetet med akutvårdsprocessen. Med på besöket var även medarbetare på kliniken som berättade om sitt arbete och den förbättring av arbetsmiljön som sker. Vidare medverkade medarbetare från Vetlanda som berättade om samverkan i praktiken. Därefter besöktes ortopedkliniken där personalen berättade om situationen och förbättringar som initieras av medarbetarna.

## Dialogmöte om satsningar och pågående arbete

Vid varje regionbesök genomförs ett dialogmöte med regionens ledning där man diskuterar aktuella frågor inom hälso- och sjukvården. Dialogmötet avslutade besöket hos Region Jönköping.

Deltagare var bland andra regionstyrelsens ordförande Rachel De Basso, folkhälso- och sjukvårdsnämndens ordförande Thomas Gustavsson, hälso- och sjukvårdsdirektör Mats Bojestig samt regiondirektör Jane Ydman.
