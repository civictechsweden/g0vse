# EU:s utvidgning på agendan när Jessica Rosencrantz besökte Albanien och Montenegro

EU-minister Jessica Rosencrantz besökte Albanien och Montenegro den 10–12 mars. Resan är ett led i Sveriges engagemang och stöd för EU:s kandidatländer i deras reformarbete på vägen mot EU-medlemskap.

Kommissionen har identifierat EU:s utvidgning som en prioriterad fråga och en avgörande faktor för att säkerställa fred, välstånd och stabilitet i Europa.

– I det säkerhetspolitiska läge vi befinner oss i är det viktigare än någonsin att Europa kommer samman. Albanien och Montenegro är två exempel på kandidatländer som har satt höga mål för sina EU-medlemskapsförhandlingar och som levererar på sina reformansträngningar. De kan inspirera andra kandidatländer i deras ansträngningar, säger EU-minister Jessica Rosencrantz.

EU-ministern deltog också i ett panelsamtal om EU-integration arrangerat av Belgrade Centre for Security Policy. Under samtalet lyftes frågan om gradvis integration. Det handlar bland annat om att EU:s kandidatländer kan få möjlighet att delta i vissa delar av EU-samarbetet, förutsatt att nödvändiga villkor uppfylls. Exempelvis har Albanien och Montenegro sedan årsskiftet anslutits till det europeiska betalområdet SEPA, vilket underlättar transaktioner för befolkning och företag. Gradvis integration ska inte fungera som ett substitut för EU-medlemskap utan som ett stöd för kandidatländerna att gå vidare i sina respektive reformprocesser.

– Säkerhetsläget har gett nytt momentum till EU:s utvidgningsprocess, inte minst för länder som Ukraina, Moldavien, Albanien och Montenegro. Medan kandidatländerna behöver hålla uppe tempot sina reformansträngningar måste EU och medlemsländerna fortsätta driva på processen. Min resa till västra Balkan är en del av det arbetet, säger EU-minister Jessica Rosencrantz.

Under resan mötte Jessica Rosencrantz både politiska företrädare och aktörer ur civilsamhället. EU-ministern träffade också myndigheter med centrala roller för ländernas reformarbete, däribland Albaniens myndighet för antikorruption SPAK (Special Structure against Corruption and Organized Crime).

– Sverige fortsätter stödja EU:s kandidatländer på vägen mot medlemskap; politiskt och med betydande reformstöd på områden som sträcker sig från miljö- och klimat till att minska korruption och stärka mänskliga rättigheter. Reformarbetet bidrar till ökad stabilitet och säkerhet i regionen. Det är bra för Europa och bra för Sverige, säger EU-minister Jessica Rosencrantz.
