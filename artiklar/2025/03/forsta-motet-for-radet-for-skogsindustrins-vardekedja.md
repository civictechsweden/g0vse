# Första mötet för rådet för skogsindustrins värdekedja

Den 13 mars hölls det första mötet för det nya rådet för skogsindustrins värdekedja. Rådet tillsattes i januari 2025 och under det första mötet diskuterades särskilt bioekonomi och aktuella frågor för näringslivets konkurrenskraft. Landsbygdsminister Peter Kullgren, statssekreterare Daniel Liljeberg och EU-ministerns statssekreterare Christian Danielsson var på plats för mötet.

– För mig är det viktigt att ha ett nära utbyte med rådet om aktuella frågor i skogspolitiken, så att vi tillsammans kan stärka och effektivisera arbetet med skogsnäringspolitiska frågor, säger landsbygdsminister Peter Kullgren som är ordförande i rådet.

Mötet inleddes med information från landsbygdsministern om vad som är aktuellt i skogspolitiken, följt av information från EU-ministerns statssekreterare om aktuella EU-frågor. Därefter diskuterade rådet bland annat skogsindustrins och skogsnäringens perspektiv när det gäller bioekonomi och kommissionens arbete med att uppdatera EU:s bioekonomistrategi.

– Strategin kan innebära många möjligheter för Sverige som föregångare inom skoglig bioekonomi, men också för den svenska skogsindustriella värdekedjan, säger landsbygdsminister och ordförande Peter Kullgren.

Regeringen tillsatte rådet i januari 2025 för att bidra till att skapa förutsättningar för ett långsiktigt hållbart aktivt svenskt skogsbruk. Rådet fungerar som ett rådgivande organ för regelbundna diskussioner och utbyte av erfarenheter med näringslivet. Det ska bidra till regeringens arbete för ett hållbart svenskt skogsbruk och främja skoglig tillväxt och konkurrenskraftig skogsnäring med ökad innovationskraft.

Rådet består därför av deltagare verksamma inom skogsnäring, skogsindustri och träförädling. Rådets arbete ska pågå till och med den 31 december 2026.
