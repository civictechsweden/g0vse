# Nytt direktiv ska stärka principen om lika lön

Det nya så kallade lönetransparensdirektivet ska stärka principen om lika lön för kvinnor och män för lika eller likvärdigt arbete. EU-direktivet ska vara genomfört senast i juni 2026 och innehåller en rad bestämmelser som rör både arbetstagare och arbetsgivare. Arbetet för att genomföra lönetransparensdirektivet i svensk rätt pågår nu i Regeringskansliet.

I maj 2023 beslutade EU om ett nytt direktiv, det så kallade lönetransparensdirektivet. Syftet med direktivet är att stärka tillämpningen av principen om lika lön för kvinnor och män för lika eller likvärdigt arbete. Det ska ske genom att öka arbetssökandes och arbetstagares insyn i lönesättningen bland annat genom information om ingångslön, lönekriterier, lönenivåer och löneutveckling.

Enligt direktivet ska arbetsgivare inte få fråga arbetssökande om deras tidigare lön, och inte heller hindra arbetstagare att berätta för andra om sin lön. Direktivet innehåller också krav på större arbetsgivare att i lönerapporter rapportera nyckeltal om löneskillnader mellan kvinnor och män till ett övervakningsorgan. Detta organ ska sedan sammanställa och publicera dessa uppgifter. Vidare finns vissa bestämmelser om preskriptionstid, tvister och sanktioner.

## Inför genomförandet

I maj 2023 beslutade regeringen att en särskild utredare skulle ta ställning till hur lönetansparensdirektivet ska genomföras i svensk rätt. I utredningens uppdrag ingick att ta utgångspunkt i den svenska arbetsmarknadsmodellen, arbetsmarknadens parters autonomi och diskrimineringslagens (2008:567) systematik.

Utredningen om genomförande av lönetransparensdirektivet överlämnade sitt betänkande Genomförande av lönetransparensdirektivet (SOU 2024:40) till regeringen i maj 2024. Betänkandet har därefter remitterats.
