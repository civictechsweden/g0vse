# Stärkta rättigheter och möjligheter för kvinnor

Jämställdhet mellan kvinnor och män är en självklar del i vår demokrati och det genomsyrar regeringens politik. Regeringens förslag till Sveriges budget inkluderar ett jämställdhetsperspektiv och ett femtiotal utpekade statliga myndigheter arbetar med jämställdhet i sin kärnverksamhet. Ta del av några av de beslut som fattats under det senaste året för att stärka kvinnors rättigheter och möjligheter.

### Nytt åtgärdsprogram mot mäns våld mot kvinnor, våld i nära relationer och hedersrelaterat våld och förtryck samt prostitution och människohandel

Regeringen har presenterat ett åtgärdsprogram för att förebygga och bekämpa mäns våld mot kvinnor, våld i nära relationer och hedersrelaterat våld och förtryck samt prostitution och människohandel som kommer att gälla 2024–2026. Åtgärdsprogrammet innehåller en stor mängd satsningar och åtgärder som görs på bred front på nationell, regional och lokal nivå.

[Pressmeddelande: Åtgärdsprogram mot mäns våld mot kvinnor, våld i nära relationer och hedersrelaterat våld och förtryck](/pressmeddelanden/2024/06/atgardsprogram-mot-mans-vald-mot-kvinnor-vald-i-nara-relationer-och-hedersrelaterat-vald-och-fortryck/ "Åtgärdsprogram mot mäns våld mot kvinnor, våld i nära relationer och hedersrelaterat våld och förtryck")

### Ett sjunde delmål för jämställdhetspolitiken, för arbetet mot hedersrelaterat våld och förtryck

Hedersrelaterat våld och förtryck strider mot samhällets grundläggande värderingar och är ett allvarligt samhällsproblem. Därför vill regeringen sätta strålkastarljuset på området, genom att införa ett nytt jämställdhetspolitiskt delmål för arbetet mot hedersrelaterat våld och förtryck.

[Pressmeddelande: Nytt delmål för att bekämpa hedersvåldet](/pressmeddelanden/2025/01/nytt-delmal-for-att-bekampa-hedersvaldet/ "Nytt delmål för att bekämpa hedersvåldet")

### Utökade möjligheter till kontaktförbud

Regeringen har beslutat om en lagrådsremiss med förslag som innebär att kontaktförbud ska kunna meddelas i fler fall, att de ska kunna omfatta större geografiska områden och att kontaktförbud i fler fall ska kunna förenas med elektronisk övervakning, så kallad fotboja. Syftet med förslagen är att förbättra skyddet för kvinnor och barn som riskerar att utsättas för våld och andra kränkningar i nära relationer.

[Pressmeddelande: Utökade möjligheter till kontaktförbud ska stärka skyddet för utsatta kvinnor och barn](/pressmeddelanden/2025/01/utokade-mojligheter-till-kontaktforbud-ska-starka-skyddet-for-utsatta-kvinnor-och-barn/ "Pressmeddelande: Utökade möjligheter till kontaktförbud ska stärka skyddet för utsatta kvinnor och barn")

### Stärkt skydd för den som vill separera – nya regler om bodelning och betänketid

Regeringen har gett en utredare i uppdrag att se över äktenskapsbalkens regler om bodelningsprocessen och betänketid. Syftet är att säkerställa en välfungerande, effektiv och rättssäker ordning för personer som vill separera, och att därigenom motverka ekonomiskt våld.

[Pressmeddelande: Stärkt skydd för den som vill separera – nya regler om bodelning och betänketid](/pressmeddelanden/2024/11/starkt-skydd-for-den-som-vill-separera--nya-regler-om-bodelning-och-betanketid/ "Stärkt skydd för den som vill separera – nya regler om bodelning och betänketid")

### Mötesserie om förebyggande arbete och samverkan mot mäns våld mot kvinnor, våld i nära relationer och hedersrelaterat våld och förtryck

Under 2024 har regeringen bjudit in civilsamhällesorganisationer och myndigheter till möten för att skapa en gemensam lägesbild och identifiera konkreta åtgärder på kort och lång sikt. Det första mötet, i september, fokuserade på förebyggande åtgärder samt samverkan mellan rättsväsende, vård och omsorg. Mötet i december fokuserade på hedersrelaterat våld och förtryck.

[Pressmeddelande: Möte om förebyggande arbete och hur rättsväsende, vård och omsorg kan samverka mot mäns våld mot kvinnor, våld i nära relationer och hedersrelaterat våld och förtryck](/pressmeddelanden/2024/09/mote-om-forebyggande-arbete-och-hur-rattsvasende-vard-och-omsorg-kan-samverka-mot-mans-vald-mot-kvinnor-vald-i-nara-relationer-och-hedersrelaterat-vald-och-fortryck/ "Möte om förebyggande arbete och hur rättsväsende, vård och omsorg kan samverka mot mäns våld mot kvinnor, våld i nära relationer och hedersrelaterat våld och förtryck")

### Fortsatt fokus för kvinnors hälsa behövs

Regeringen anser att det behövs ett fortsatt fokus på kvinnors hälsa när det gäller en jämlik och tillgänglig hälso- och sjukvård för tillstånd och sjukdomar som främst drabbar kvinnor och flickor. Det gäller också mödrahälsovård, förlossningsvård och vård för sexuell och reproduktiv hälsa.
Totalt avsätts 1,6 miljarder kronor per år 2024-2025 för jämställd vård, kvinnors hälsa och förlossningsvård.

[Artikel: Fortsatt fokus för kvinnors hälsa behövs](/artiklar/2025/03/fortsatt-fokus-for-kvinnors-halsa-behovs/ "Fortsatt fokus för kvinnors hälsa behövs")

### Stärkta rättigheter för barn och vuxna i skyddat boende

Under 2024 trädde en reform i kraft som ska stärka tryggheten och säkerheten för de som vistas på skyddat boende. Den stärker också barns rättigheter så att de får sina egna behov tillgodosedda och inte bara ses som medföljande till den vuxne som flytt till det skyddade boendet. Skyddet mot umgänge med en våldsam förälder stärks också i och med reformen.

[Pressmeddelande: Proposition från regeringen stärker rättigheterna för barn och vuxna i skyddat boende](/pressmeddelanden/2023/10/proposition-fran-regeringen-starker-rattigheterna-for-barn-och-vuxna-i-skyddat-boende/ "Pressmeddelande: Proposition från regeringen stärker rättigheterna för barn och vuxna i skyddat boende")

### Främjande av kvinnors företagande

Tillväxtverket har tillsammans med bland annat Jämställdhetsmyndigheten i uppdrag att främja kvinnors företagande och ägande. Det handlar om ett omfattade och långsiktigt uppdrag som syftar till att stärka kvinnors ställning som företagare och deras roll i näringslivet. Samtidigt bidrar uppdraget till ökade investeringar i svenska företag, vilket i sin tur stärker Sveriges ekonomi och konkurrenskraft.

[Regeringsuppdrag: Uppdrag om kvinnors företagande och ägande](/regeringsuppdrag/2023/07/uppdrag-om-kvinnors-foretagande-och-agande/ "Uppdrag om kvinnors företagande och ägande")

### Bättre förutsättningar för utrikes födda kvinnor att delta i samhällslivet och på arbetsmarknaden

Jämställdhetsmyndigheten fortsätter att fördela statsbidrag till kvinnors och flickors organisering som kan bidra till deltagande i den demokratiska processen, med särskilt fokus på utanförskapsområden. Regeringen satsar också på att nå utrikes födda kvinnor via den öppna förskolan i ett samarbete med Sveriges kommuner och regioner.

[Pressmeddelande: Bättre förutsättningar för utrikes födda kvinnor att delta i samhällslivet och på arbetsmarknaden](/pressmeddelanden/2024/12/battre-forutsattningar-for-utrikes-fodda-kvinnor-att-delta-i-samhallslivet-och-pa-arbetsmarknaden/ "Pressmeddelande: Bättre förutsättningar för utrikes födda kvinnor att delta i samhällslivet och på arbetsmarknaden")

### Utredning mot hedersrelaterat våld och förtryck i skolan

Regeringen avser att tillsätta en ny utredning om hedersrelaterat våld och förtryck. Syftet är att motverka hedersrelaterat våld och förtryck i förskolan, skolan och fritidshemmet.

[Informationsmaterial: Fri och trygg utan våld och förtryck: Åtgärdsprogram för att förebygga och bekämpa mäns våld mot kvinnor, våld i nära relationer och hedersrelaterat våld och förtryck (punkt 24)](/pressmeddelanden/2024/06/atgardsprogram-mot-mans-vald-mot-kvinnor-vald-i-nara-relationer-och-hedersrelaterat-vald-och-fortryck/ "Fri och trygg utan våld och förtryck: Åtgärdsprogram för att förebygga och bekämpa mäns våld mot kvinnor, våld i nära relationer och hedersrelaterat våld och förtryck")

### Elevernas tillgång till information om sexuella och reproduktiva rättigheter ska stärkas

Folkhälsomyndigheten och Skolverket har fått i uppdrag av regeringen att uppdatera och vid behov komplettera åldersanpassat stödmaterial inom området sexualitet, samtycke och relationer för alla skolformer. Uppdraget är ett led i regeringens arbete för jämställdhet och stärkandet av sexuell och reproduktiv hälsa och rättigheter.

[Pressmeddelande: Elevernas tillgång till information om sexuella och reproduktiva rättigheter ska stärkas](/pressmeddelanden/2024/10/elevernas-tillgang-till-information-om-sexuella-och-reproduktiva-rattigheter-ska-starkas/ "Pressmeddelande: Elevernas tillgång till information om sexuella och reproduktiva rättigheter ska stärkas")

### Delegation ska verka för att fler kvinnor ska söka och fullfölja STEM-utbildningar

För att fler personer ska utbildas inom naturvetenskap, teknik, ingenjörsvetenskap och matematik behövs en långsiktighet och stärkta förutsättningar att utveckla arbetet. Därför tillsätter regeringen en STEM-delegation. Delegationen ska verka för att stärka samordningen och samverkan mellan offentliga aktörer och näringslivet så att fler vill och kan få ta del av en STEM-utbildning. I arbetet ska särskilt fokus ligga på att öka flickors och kvinnors intresse för naturvetenskap och teknik.

[Pressmeddelande: En STEM-strategi för Sverige – från förskola till forskarutbildning](/pressmeddelanden/2025/02/en-stem-strategi-for-sverige--fran-forskola-till-forskarutbildning/ "Pressmeddelande: En STEM-strategi för Sverige – från förskola till forskarutbildning")

### Internationellt arbete

* Under 2025 är Sverige ordförande i UN Womens styrelse. Det är en unik plattform för att driva det globala jämställdhetsarbetet framåt, där Sverige särskilt kommer att framhålla vikten av kvinnors ekonomiska egenmakt.

[Debattartikel: "Så ska Sverige leda jämställdhetsarbetet i FN"](/debattartiklar/2025/01/sa-ska-sverige-leda-jamstalldhetsarbetet-i-fn/ "Debattartikel: \"Så ska Sverige leda jämställdhetsarbetet i FN\"")

* Den 10-21 mars deltar jämställdhets- och arbetslivsminister Paulina Brandberg i 69:e sessionen av högnivåmötet Commission on the Status of Women (CSW69), även kallat FN:s kvinnokommission. Paulina Brandberg kommer att leda en delegation med 30 personer, bestående av såväl riksdagsledamöter som myndighetsrepresentanter liksom civilsamhällesorganisationer. Dessa kommer kraftfullt verka för jämställdhet globalt.
