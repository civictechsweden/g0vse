# Jämställdhet i fokus när 193 FN-länder möts

FN:s kvinnokommission, Commission on the Status of Women (CSW) är ett av FN.s största möten. Jämställdhets- och arbetslivsminister Paulina Brandberg ledde Sveriges delegation på mötet. Sveriges aktiviteter på CSW genomsyrades av regeringens prioriteringar för jämställdhetsarbetet.

- CSW ger möjlighet att flytta fram positionerna för en ökad jämställdhet globalt och till värdefulla dialoger länder emellan. Inte minst nu när vi ser hur jämställdheten går bakåt i många länder är det viktigt att vi är så många, som möts, lyssnar på varandra och delar kunskap. Jämställdhet är ett svenskt kärnvärde. Sverige ska fortsatt vara en stark kraft som står upp för jämställdheten, säger jämställdhets- och arbetslivsminister Paulina Brandberg.

Årets CSW som ägde rum den 10 - 21 mars var rekordstort, med deltagare från 193 länder och över 12 000 registrerade deltagare. Mötets fokus var i år på en femårsöversyn och utvärdering av Pekingplattformens genomförande, som är ett globalt ramverk för att uppnå FN:s mål om jämställdhet, utveckling och fred. Denna firar 30 år i år.

En viktig del av årets CSW var arbetet med att ta fram en gemensam 5-årig politisk deklaration för arbetet framåt. Efter långa förhandlingar antogs deklarationen, Peking +30, på mötet av FN:s medlemsländer.

### Bredd av aktiviteter och möten

I Sveriges linjetal lyfte jämställdhets- och arbetslivsminister Paulina Brandberg bland annat kvinnors och flickors rätt till självständighet och egenmakt. Även Sveriges prioriteringar kring att bekämpa våldet och stärka den ekonomiska jämställdheten togs upp liksom det fortsatta stödet för Ukraina.

Den svenska delegationen, som bestod av 30 personer, deltog i en bredd av aktiviteter. Tillsammans med Somalia arrangerade Sverige ett fullsatt sidoevent på temat sexuell och reproduktiv hälsa och rättigheter (SRHR) med särskilt fokus på de allra mest utsatta. Ministern deltog också på aktiviteter med fokus på att dela erfarenheter av den svenska sexköpslagen. Dessa arrangerades i samarbete med konsulatet i New York och ambassaden i Washington.

Vidare hade den svenska delegationen och ministern en rad bilaterala möten med kolleger från Ghana, Sydafrika, Moldavien, Montenegro, Kanada, Ukraina och Bangladesh med flera.  Ministern hade också en rad andra enskilda samtal med kolleger från flera länder och träffade företrädare från organisationer som arbetar med bland annat hbtqi-frågor och sexuell och reproduktiv hälsa och rättigheter.

I delegationen ingick, utöver jämställdhets- och arbetslivsminister Paulina Brandberg bland annat representanter från myndigheter och civilsamhället samt regeringen och riksdagsledamöter.
