# Alla behöver bidra till att främja kvinnors företagande

För att förbättra förutsättningarna för kvinnors företagande och ägande behövs en gemensam kraftsamling. Den 7 mars bjöd energi- och näringsminister Ebba Busch och jämställdhets- och arbetslivsminister Paulina Brandberg in flera myndigheter och organisationer till ett rundabordssamtal. Där delade generaldirektörer, vd:ar och enhetschefer med sig av hur de bäst kan bidra till att främja kvinnors företagande.

– Andelen kvinnor som driver företag ökar, men ökningen är långsam. Det är dags att få upp tempot. Sedan vi tillträdde har regeringen arrangerat ett flertal rundabordssamtal för att ta del av en bred palett av erfarenheter och medskick. Det är viktiga inspel för vårt fortsatta arbete med att lägga konkreta förslag för att stärka förutsättningarna för kvinnors företagande och ägande, säger energi- och näringsminister Ebba Busch.

– Genom att främja entreprenörskap och företagande bland unga kvinnor satsar vi både på deras framtid och på Sveriges framtid. Vi vill att fler kvinnor ska få bättre förutsättningar att starta och driva företag. Det skulle öka jämställdheten i samhället och bidra till fler arbetstillfällen, vilket leder till ökad ekonomiskt tillväxt, säger jämställdhets- och arbetsmarknadsminister Paulina Brandberg.

Vikten av en stark samverkan inom statsförvaltningen stod i fokus under rundabordssamtalet. För att skapa ett företagsklimat där fler kvinnor väljer att starta eget krävs det att flera myndigheter och organisationer samarbetar. Flera deltagare var överens om att det behövs en gemensam och tydlig färdplan att förhålla sig till.

## Medskick från deltagarna

Deltagarna lyfte att de vill arbeta för att bryta normer som gör att kvinnor i mindre utsträckning än män startar företag, och att det är viktigt med förebilder som kan inspirera och agera mentorer. Skolan är en naturlig plattform där man tidigt kan skapa förebilder, och ge elever information om olika karriärmöjligheter och om vad entreprenörskap innebär.

Bristen på statistik har även varit ett hinder i att kartlägga, analysera och följa upp problem och insatser. Därför inkluderar Tillväxtverkets uppdrag att främja kvinnors företagande att utveckla metoder för och ta fram statistik på området.

En liten del av riskkapital går idag till kvinnors företagande. Därför behöver man undersöka hur finansieringen ska nå ut till flera typer av företag och affärsidéer, till exempel genom nya och innovativa finansieringsformer.
