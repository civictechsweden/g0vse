# Pål Jonson redogjorde för lägesbild av upprustningen och den pågående utvecklingen på materielområdet

Måndagen den 24 mars höll försvarsminister Pål Jonson och generaldirektören för Försvarets materielverk, Göran Mårtensson, en pressbriefing där de berättade om hur upprustningen av Sveriges försvar fortskridit sedan 2022.

Regeringen har sedan tillträdet 2022 haft tre stora försvarspolitiska uppgifter:

* Genomföra den största säkerhetspolitiska förändringen på 200 år genom att integrera Sverige i Nato.
* Genomföra den största upprustningen sedan 1950-talet.
* Stötta Ukraina så länge det krävs mot Rysslands anfallskrig.

Detta ligger till grund för den upprustning som pågår, inte bara inom Försvarsmakten utan i hela totalförsvaret.

## Ökade försvarsanslag och medel för beställningar

Försvarsanslaget har mer än fördubblats de senaste fyra åren, från 66,1 miljarder år 2021 till 143 miljarder år 2025. Det ligger i dag på 2,4 procent av BNP enligt Natos sätt att räkna. Sverige är därmed ett av länderna inom Nato som har ökat försvarsinvesteringarna allra mest.

Försvarets materielverk, FMV, har på regeringens bemyndigande ökat sina beställningar av försvarsmateriel från 92 miljarder kronor år 2022 till 244 miljarder kronor år 2025.

Fokus i upprustningen ligger på att öka de befintliga krigsförbandens förmåga och snabba på anskaffningen av materiel.

## Anskaffning av försvarsmateriel

Regeringen har beslutat att FMV och Försvarsmakten ska anskaffa materiel för 254 miljarder kronor åren 2022–2024, bland annat:

* Ammunition och robotar för 60 miljarder kronor
* Stridsvagnar, stridsfordon och pansarterrängbilar för 48 miljarder kronor
* Stridsflyg för 27 miljarder kronor
* Luftvärn för 22 miljarder kronor
* Personlig utrustning för 15 miljarder kronor
* Artilleri för 8 miljarder kronor
* Stridsfartyg för 7 miljarder kronor

Under 2023 levererades bland annat:

* Artilleri- och granatkastarammunition
* Stridsvagnar och stridsfordon
* Lastbilar

Under 2024 levererades bland annat:

* Eldhandvapen och mörkerstridsutrustning
* Helikoptrar
* Luftvärn
* Kroppsskydd
* Uniformer

Under 2025 har eller kommer bland annat att levereras:

* JAS Gripen E
* Luftvärn
* Pansarfordon
* Tung kustrobot
* Mörkerstridsutrustning

Under 2026 levereras bland annat:

* Artilleri
* Artilleriammunition
* Eldhandvapen
* Luftvärn
* Antidrönarsystem
* Bandvagnar

## Stöd till Ukraina

Det svenska militära stödet till Ukraina utgår från Ukrainas behov och koordineras inom ramen för UDCG, Ukraine Defence Contact Group. UDCG:s syfte är att kraftsamla stödet inom olika förmågekoalitioner som via bilaterala bidrag kan möta Ukrainas behov på ett effektivt sätt.

Prioriterade ukrainska behov är bland annat:

* Artilleri
* Luftvärn
* Fjärrbekämpningssystem
* Obemannade system

## Försvarsindustri och produktion

En viktig del av upprustningen av Sveriges militära förmåga och stödet till Ukraina är att få till en ökad försvarsindustriell produktion och leveranstakt av försvarsmateriel. Regeringen har här bland annat ökat beloppsgränsen för anskaffning av försvarsmateriel som myndigheterna själva kan besluta om. Regeringen arbetar också med att förenkla tillståndsprocesser så att snabbare beslut kan fattas. FMV arbetar även med att effektivisera sina upphandlingsprocesser.

Regeringen kommer i närtid att bjuda in försvarsindustrin för diskussion.
