# Fortsatt fokus för kvinnors hälsa behövs

Regeringen anser att det behövs ett fortsatt fokus på kvinnors hälsa när det gäller en jämlik och tillgänglig hälso- och sjukvård för tillstånd och sjukdomar som främst drabbar kvinnor och flickor. Det gäller också mödrahälsovård, förlossningsvård och vård för sexuell och reproduktiv hälsa.

– Arbetet med att utveckla och stärka vården för kvinnor och flickor fortsätter så att den blir mer personcentrerad, jämlik och tillgänglig. Bland annat fortsätter regeringen att satsa 1,6 miljarder kronor för det fortsatta arbetet under 2025, säger sjukvårdsminister Acko Ankarberg Johansson.

Vården för kvinnor och flickor har länge varit eftersatt och den behöver utvecklas för att bli personcentrerad, trygg, jämlik och tillgänglig. Kunskapen måste öka om de sjukdomar och tillstånd som främst drabbar just kvinnor och flickor. Det är en avgörande fråga om grundläggande jämställdhet.

Inom området jämställd vård samt vård och forskning om kvinnors hälsa finns flera pågående satsningar:

* Regeringen gav nyligen Socialstyrelsen i uppdrag att långsiktigt arbeta för att stärka och utveckla mödrahälsovården, förlossningsvården samt hälso- och sjukvården för flickors och kvinnors hälsa. Uppdraget omfattar även vården för personer som utsatts för sexuellt våld. Myndigheten ska ansvara för nationell samordning, stöd och uppföljning inom dessa områden. I detta ingår till exempel att stödja det regionala arbetet för att öka tillgängligheten och vårdkapaciteten samt stärka kompetensförsörjningen inom området.
* Abortlagen är snart femtio år gammal och behöver moderniseras. I februari tog regeringen emot ett betänkande från den särskilda utredaren Inga-Maj Andersson med flera förslag på förändringar i abortlagen: bland annat att rätten till abort tydliggörs i abortlagen och att kravet om att en abort ska utföras på en sjukvårdsinrättning ska tas bort. Förslagen bereds nu inom Regeringskansliet.
* I december 2024 presenterade regeringen den största forsknings- och innovationspropositionen någonsin. I propositionen ingår en satsning för att stärka forskningen om kvinnors hälsa och sjukdomar. Satsningen ska fokusera på sjukdomar och tillstånd som är unika för eller vanligare bland kvinnor, såsom exempelvis endometrios, lipödem, migrän och klimakteriebesvär samt gravidas hälsa och en jämlik förlossningsvård, inklusive eftervård. Ökad kunskap om kvinnors hälsa och sjukdomar skapar förutsättningar för flickor och kvinnor att ta del av hälso- och sjukvård på lika villkor som pojkar och män.
* I en överenskommelse mellan staten och Sveriges Kommuner och Regioner för 2025 lyfts en personcentrerad, tillgänglig och jämlik mödrahälsovård och förlossningsvård samt förstärkta insatser för kvinnors hälsa. Genom överenskommelsen tilldelas regionerna bl.a. medel för att arbeta för att hälso- och sjukvården ska anpassas till flickors och kvinnors olika förutsättningar och vårdbehov t.ex. genom ökad kompetens och tydliga vårdkedjor och för att vårdkedjan under graviditet, förlossningen och tiden efter ska vara sammanhållen och samordnad med god personalkontinuitet.
