# Miljörådet fokuserade på förslag för en ren industri

EU:s miljö- och klimatministrar möttes i Bryssel den 27 mars. De diskuterade bland annat kommissionens meddelande om en giv för en ren industri, global miljöpolitik och de stora miljökonsekvenser som Rysslands invasion av Ukraina lett till.

Given för en ren industri presenterades av kommissionen den 26 februari 2025 som en gemensam färdplan för konkurrenskraft och fossilfrihet. Ministrarna diskuterade hur åtgärderna som föreslås i given för en ren industri kan stötta den europeiska industrin att både förbli konkurrenskraftig och samtidigt genomföra klimatomställningen. Klimat- och miljöminister Romina Pourmokhtari tog upp att klimatomställningen ska stärka konkurrenskraften och att det måste vara lönsamt för näringslivet att investera i klimatåtgärder. De flesta ministrarna var eniga om att den cirkulära ekonomin spelar en nyckelroll i omställningen till fossilfrihet. De berörde även frågan om hur de olika förslagen som presenteras i färdplanen ska finansieras.

Miljörådet fortsatte med en diskussion om global miljöpolitik och om möjligheter att effektivisera miljösamarbetet så att multilaterala avtal bättre kan genomföras. Inger Andersen, verkställande direktör för FN:s miljöprogram (UNEP), närvarade under samtalet. Ministrarna lyfte också frågan om hur EU kan bidra till att de pågående förhandlingarna om ett globalt plastavtal når ett önskvärt resultat.

Ukrainas miljöminister Svitlana Grynchuk informerade om de miljömässiga följderna av Rysslands aggression mot Ukraina. EU:s miljöministrar diskuterade den omfattande miljöförstöringen som kriget har lett till och gav uttryck för en vilja att gemensamt arbeta för sanering och återställande av en hälsosam miljö i Ukraina under de kommande åren. Klimat- och miljöminister Pourmokhtari underströk att stödet till Ukraina förblir Sveriges viktigaste utrikespolitiska prioritering.

I samband med miljörådet gjorde Romina Pourmokhtari också ett utspel kring hälso- och miljöfarliga produkter som sprids genom ökad e-handel, tillsammans med ministerkollegorna Andreas Bjelland Eriksen från Norge och Magnus Heunicke från Danmark.
