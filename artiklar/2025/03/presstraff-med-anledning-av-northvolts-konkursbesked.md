# Pressträff med anledning av Northvolts konkursbesked

Batteritillverkaren Northvolt har ansökt om konkurs hos Stockholms tingsrätt. Konkursen beskrivs som en av de största i Sveriges historia med tusentals berörda anställda. Vid en pressträff den 12 mars kommenterade energi- och näringsminister Ebba Busch och arbetsmarknads- och integrationsminister Mats Persson beskedet om konkursen.

- Vi har stor förståelse för den turbulens och oro som finns hos alla dem som arbetar på Northvolt en dag som denna. Det är ett tufft besked. Men, det svenska samhället är byggt för att kunna hantera en kris som denna. Det finns stöd och hjälp att få och det aktiveras nu, säger arbetsmarknads- och integrationsminister Mats Persson.

- Det är en tung dag och ett tufft besked som vi nåtts av. Förhoppningen är att verksamheten hålls i gång under konkursförfarandet. Jag hoppas givetvis att verksamheten nu ska hitta en ny långsiktig ägare och staten är beredd att stötta i det arbetet, säger energi- och näringslivsminister Ebba Busch.

På pressträffen deltog också Maria Hemström Hemmingsson, generaldirektör för Arbetsförmedlingen, Elisabeth Backteman, generaldirektör för Tillväxtverket, Caroline Söder, VD Trygghetsfonden TSL och Johan Lagerhäll, VD TRR Trygghetsrådet.
