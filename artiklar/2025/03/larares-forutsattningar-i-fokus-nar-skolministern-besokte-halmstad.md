# Lärares förutsättningar i fokus när skolministern besökte Halmstad

Skolminister Lotta Edholm besökte den 4 mars Halmstad för att göra flera skolbesök och delta i ett lärarråd.

Skolministern besökte under dagen flera skolor i Halmstad, bland annat Kristinehedsgymnasiet för att ta del av deras arbete för att möta motorbranschens rekryteringsbehov. Hon besökte även Andersbergsskolan och fick bland annat att ta del av arbetet med ”Skolan mitt i byn”, en satsning med syfte att stärka integrationen, föräldrasamverkan, aktiv fritid samt relationer mellan olika aktörer i och omkring skolan.

På eftermiddagen träffade skolministern förskollärare och lärare från Halmstad med omnejd för ett lärarråd. Temat för samtalet var förskollärares och lärares förutsättningar. Bland annat diskuterade deltagarna behovet av fler vuxna i skolan för att avlasta lärarna så att de kan ägna mer tid till sin huvudsakliga uppgift – att undervisa. Diskussionen kretsade även kring behovet av tidiga insatser för att alla elever ska få grunderna på plats tidigt.  Idag upplever många lärare att det inte finns tillräckligt bra förutsättningar för att ge elever det stöd de behöver.

– Jag vill att förskollärare och lärare ska ha goda förutsättningar att fokusera på sin undervisning. Tyvärr beskriver många en ohållbar arbetsmiljö, och regeringen arbetar aktivt för att bland annat minska administrationen, reglera undervisningstiden och få in mer läraravlastande personal. Därför känns det självklart också viktigt att träffa lärare för att höra hur de upplever sitt yrke och vad som mer behöver förbättras. Jag uppskattar verkligen att de tog sig tid att träffa mig, säger skolminister Lotta Edholm.

Lärarrådet i Halmstad blev årets första. Förra året genomfördes lärarråd i Borås, Umeå, Jönköping och Lund.
