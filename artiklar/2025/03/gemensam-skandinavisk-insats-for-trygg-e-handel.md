# Gemensam skandinavisk insats för trygg e-handel

Sverige, Norge och Danmark ska samarbeta för att stoppa hälso- och miljöfarliga produkter från aktörer som Temu, Shein och Wish.

– Sverige har bland annat drivit i EU att små paket, som ofta levereras av aktörer som Temu och Shein, inte ska omfattas av tullfrihet. Vi har också arbetat för att det kommande regelverket för producentansvaret för textil ska tydliggöra e-plattformarnas ansvar. EU bör vidta kraftfulla åtgärder för att stoppa handeln med dessa ohållbara och farliga produkter, och de nordiska länderna samarbetar nu för att skydda våra  konsumenter från giftiga varor från Kina. Jag anser att Kommissionen ännu tydligare bör fokusera på denna fråga i det kommande förslaget om en "Circular Economy Act", säger klimat- och miljöminister Romina Pourmokhtari.

På torsdagen träffade klimat- och miljöminister Romina Pourmokhtari sina norska och danska ministerkollegor i Bryssel för att diskutera situationen och säkerställa en mer samordnad insats. Alla tre länderna har problem med att varor från utlandet inte uppfyller europeiska regler och standarder. Ministrarna är överens om att varje land måste göra vad de kan på hemmaplan, men att enskilda länder inte kan vända trenden själva – de stora lösningarna kräver åtgärder på europeisk nivå.

**Explosiv tillväxt**

Under de senaste åren har e-handeln ökat enormt. Förra året importerades cirka 4,6 miljarder produkter till EU-marknaden till ett värde under 150 euro, eller cirka 1 700 kronor. EU och Sverige står inför växande utmaningar på grund av e-handel från plattformar utanför EU. Många av dessa produkter kommer från globala e-handelsplattformar.

Flera av dem har visat sig innehålla ämnen som utgör en risk för hälsa och miljö. Situationen försämrar även konkurrenskraften för företag inom EU som följer regelverket.

– Globala nätbutiker håller på att översvämma oss med produkter som kan vara skadliga för människors hälsa och dåliga för miljön. Våra grannländer står inför samma utmaningar, och jag är glad att vi nu ska stärka samarbetet på detta viktiga område. Norge och Europa har världens bästa regelverk för att skydda konsumenter från hälso- och miljöfarliga ämnen i produkter. Ändå är det en stor utmaning att hålla globala e-handelsplattformar som Temu, Shein och Wish ansvariga, säger Norges klimat- och miljöminister Andreas Bjelland Eriksen.

År 2023 fann den norska miljömyndigheten olagliga ämnen i 30 procent av produkterna som köptes från nätbutiker. Nya kontroller av leksaker och barnprodukter från Temu avslöjade olagliga ämnen i 8 av 13 analyserade produkter.

**EU aviserar åtgärder**

EU-kommissionen har nyligen presenterat flera initiativ för att skapa en säkrare, mer hållbar och rättvis marknad för e-handel.

– Det råder vilda västern för konsumenter på online-marknadsplatser som Temu, Shein och Wish. Det finns alltför många exempel på att produkter som säljs inte uppfyller EU:s lagstiftning. I värsta fall är produkterna farliga för konsumenterna. Ett gemensamt nordiskt kontrollprojekt har visat att 71 procent av alla kontrollerade produkter inte uppfyllde EU:s lagkrav. I Danmark har vi inrättat en arbetsgrupp för att förbättra samarbetet kring utmaningarna med online-marknadsplatser mellan myndigheter och organisationer. Men vi behöver tydligare regler och bättre konsumentskydd. Därför samarbetar vi nu med våra nordiska grannar för att säkerställa ett resultat där online-marknadsplatser hålls ansvariga för att de produkter de säljer uppfyller EU:s lagstiftning, säger Danmarks miljöminister Magnus Heunicke.
