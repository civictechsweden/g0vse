# Statssekreterare Daniel Liljeberg höll sitt första möte som ny ordförande för Svenska FAO-kommittén

Den 27 februari 2025 förordnade regeringen Daniel Liljeberg, statssekreterare hos landsbygdsminister Peter Kullgren, som ny ordförande för Svenska FAO-kommittén. Den 5 mars deltog han på sitt första möte som ordförande.

Det är i år 75 år sedan Svenska FAO-kommittén bildades och vid det senaste mötet diskuterade kommittén bland annat möjliga aktiviteter för att uppmärksamma detta under året.

Under mötet diskuterades även den skrift som kommittén ger ut regelbundet. Skriften handlar om ett aktuellt tema kopplat till FAO:s verksamhetsområden. Just nu pågår arbetet med en skrift om innovation och drivkrafter för cirkularitet och bioekonomi som planeras att publiceras under året.

Statssekreterare Daniel Liljeberg ser fram emot ordförandearbetet framöver.

– Goda samarbeten blir än viktigare i turbulenta tider och så även kommitténs stöd i Sveriges arbete med FAO, säger Daniel Liljeberg.

Svenska FAO-kommittén bildades år 1950 i samband med att Sverige blev medlem i FN:s livsmedels- och jordbruksorganisation, Food and Agriculture Organization (FAO). Kommitténs uppgift är att bistå regeringen i arbetet med tryggad livsmedelsförsörjning för alla människor med hänsyn till global utveckling och bevarad biologisk mångfald inom områdena jordbruk, fiske och skogsbruk. Daniel Liljeberg kommer att leda kommitténs arbete.
