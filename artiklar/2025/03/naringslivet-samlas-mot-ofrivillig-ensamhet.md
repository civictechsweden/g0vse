# Näringslivet samlas mot ofrivillig ensamhet

![](/globalassets/regeringen/bilder/socialdepartementet/folkhalsa-och-sjukvard/ofrivillig-ensamhet/foretagsnatverk-ensamhet/logotyp_natverket.png?width=150&quality=85)

Socialminister Jakob Forssmed initierade i december 2023 ett företagsnätverk för ökad gemenskap och mot ofrivillig ensamhet. Nätverket omfattar numera ett tjugotal företag som på olika sätt arbetar för att minska ensamheten i samhället. Nyligen stod socialministern värd för en VD-träff inom nätverket.

– Mycket har hänt sedan vi startade upp det här nätverket för drygt ett år sedan. Nu har vi för första gången en nationell strategi mot ensamhet, och tack vare näringslivets engagemang pågår en mängd nya insatser vilket vi fick höra om idag på mötet, säger socialminister Jakob Forssmed.

Ensamhet är ett av vår tids stora samhällsproblem. Var fjärde person över 16 år i Sverige uppger att de besväras av ensamhet, enligt Folkhälsomyndigheten. Ensamheten förkortar och försämrar liv, och det är ett problem som inte längre kan betraktas som en privat angelägenhet. Hela samhället måste bidra – och här har företag en unik möjlighet att göra skillnad.

Företagen i nätverket anser att det är viktigt att skapa ett samhälle som värderar medmänskliga möten och där människor blir sedda. Genom engagemang i nätverket strävar de efter att främja gemenskap, medmänsklighet och personliga möten för såväl medarbetare som kunder.

## Nätverket jobbar för mer social interaktion i vardagen

På VD-träffen delade alla företagen med sig av initiativen för att motverka ensamheten i samhället. Bland annat delade Monika Magnusson med sig av Apotek Hjärtats projekt om vänvårdtid, som är en hälsofrämjande aktivitet för medarbetarna för att vårda vänskap samt Ann Irebo, VD HSB Skåne, lyfte hur man i Skåne arrangerar barnkollo, mogenkollo och trygghetsvandringar för de boende för att skapa gemenskap.

Med på träffen deltog också Olivia Wigzell, generaldirektör för Folkhälsomyndigheten. Hon höll en presentation om den nya nationella strategin mot ensamhet och för gemenskap som överlämnades till regeringen i slutet av februari 2025.
