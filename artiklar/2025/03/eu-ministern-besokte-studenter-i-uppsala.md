# EU-ministern besökte studenter i Uppsala

År 2025 innebär 30-årsjubileum för Sveriges EU-medlemskap. Det uppmärksammar EU-minister Jessica Rosencrantz vid flera tillfällen under året. Hon fokuserar bland annat på hur EU-medlemskapet rustat Sverige för vår tids utmaningar och regeringens prioriteringar i det fortsatta EU-arbetet.

En prioriterad fråga handlar om att attrahera fler svenskar till EU:s institutioner. EU-ministern besökte därför Uppsala universitet den 4 mars för att möta representanter för studentkårer och föreningar.

– De senaste 30 åren har lärt oss att ensam är inte starkt. Tvärtom är det genom samarbete vi bygger ett starkare och mer motståndskraftigt Europa. I dagens geopolitiska läge är det viktigare än någonsin att arbeta för ett starkt och enigt Europa och hålla fast vid de grundläggande värderingar som Sverige och EU står för, säger EU-minister Jessica Rosencrantz.

Vid besöket berättade Jessica Rosencrantz om flera av regeringens prioriterade frågor för EU-samarbetet: kriget i Ukraina, kampen mot kriminaliteten och klimatomställningen som går hand i hand med att stärka Europas konkurrenskraft. I samtal med studenterna lyftes också ämnen som innovationsunderskott, akademisk frihet och behovet av gemensamma försvarssatsningar.

Ministern kommer under året att besöka flera lärosäten i Sverige.
