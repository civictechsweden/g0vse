# Utökat samarbete i fokus vid besök av Förenade arabemiratens utrikesminister

Den 13 mars besökte Förenade arabemiratens utrikesminister, tillika vice premiärminister, H.H. Shejk Abdullah bin Zayed Al Nahyan Stockholm för att fördjupa samarbetet inom handel, investeringar, regionala och globala frågor. Utrikesminister Maria Malmer Stenergard stod värd för besöket, som var ett viktigt steg för att stärka banden mellan länderna.

- Förenade arabemiraten är en viktig marknad för svenska företag, en av världens största investerare och en inflytelserik regional aktör. Besöket gav möjlighet till att ytterligare fördjupa relationen med Förenade arabemiraten. Inte minst var det värdefullt att diskutera frågor såsom Ukraina, Gaza och Syrien. I oroliga tider som dessa är det viktigt att bygga breda allianser och föra dialog, säger utrikesminister Maria Malmer Stenergard.

Besöket var ett tillfälle att diskutera de säkerhetspolitiska utmaningarna länderna står inför i respektive region. Under utrikesminister Maria Malmer Stenergards möte med H.H. Shejk Abdullah bin Zayed Al Nahyan undertecknades ett samförståndsavtal om regelbunden politisk dialog om frågor av gemensamt intresse.

Förenade arabemiraten var 2024 den största mottagaren av svensk varuexport i Mellanöstern. Potentialen för svenska företag inom innovation, digitalisering och grön omställning är stor. Cirka 250 svenska företag är redan representerade i landet, aktiva inom bland annat telekommunikation, transport, digitalisering och grön energi.

– Förenade arabemiraten genomgår en omfattande grön och digital omställning med stora möjligheter för svenska företag att bidra. Jag är glad att så många svenska företag redan upptäckt vilka möjligheter Förenade arabemiraten kan erbjuda och hoppas att ännu fler företag ser potentialen. Efterfrågan på svenska lösningar och svensk kompetens är stor, säger bistånds- och utrikeshandelsminister Benjamin Dousa.

Utöver handel diskuterades investeringar och humanitära frågor vid mötet med bistånds- och utrikeshandelsminister Dousa. Delegationen träffade också försvarsminister Pål Jonson och hade möte med företrädare för svenskt näringsliv. H.M. Konungen och H.K.H. Kronprinsessan tog emot vice premiärminister, tillika utrikesminister H.H. Shejk Abdullah bin Zayed Al Nahyan på slottet.
