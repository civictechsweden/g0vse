# COP16 enades om vägen framåt för biologisk mångfald

FN har enats om vägen framåt för att följa upp arbetet med att hejda och vända förlusten av den biologiska mångfalden och mobilisera nödvändiga resurser. Parterna samlades den 25-27 februari i Rom för att slutföra de förhandlingar som inleddes på CBD COP 16 i Colombia hösten 2024.

Resultatet innebär att parterna enades om hur man ska följa upp och utvärdera att arbetet med genomförandet det globala ramverket för biologisk mångfald, Kunming-Montrealramverket, går åt rätt håll. Det är nu tydligt för länderna vad de ska rapportera på och nästa år kommer en global rapport tas fram som visar på framsteg och behov av fortsatt arbete. Även civilsamhället, privat sektor och representanter för urfolk och lokala samhällen kan bidra i detta arbete.

## Ny strategi för att mobilisera resurser

Ett viktigt beslut var också att sätta en riktning och ambition i arbetet med att mobilisera nödvändiga resurser för att hejda och vända förlusten av biologisk mångfald. Parterna har kommit överens om en resursmobiliseringsstrategi som lyfter fram behovet av en bred mobilisering för att nå de finansieringsmål som finns i Kunming-Montrealramverket. Alla länder måste bidra och näringslivets aktiva deltagande är nödvändigt. Beslutet innebär också att parterna fortsätter att diskutera formerna för utvecklingsbiståndet så att det effektivt ska kunna bromsa och vända förlusten av biologisk mångfald.

En miljon arter hotas idag av utrotning, på grund av icke hållbara mänskliga beteenden, exempelvis användning av kemikalier, spridning av plastföroreningar och resursutnyttjande. Alla länder har olika utmaningar, men medel behövs för att skydda områden eller återställa skadade områden eller skadade ekosystem. Sverige arbetar på flera områden för att värna natur, ekosystem och arter. Grunden för arbetet är de miljökvalitetsmål som riksdagen har fastställt. Under 2025 kommer regeringen att ta fram en nationell strategi och handlingsplan för biologisk mångfald i enlighet med åtaganden i ramverket.

## Sverige stor biståndsgivare till globala miljöfonden

Sverige är en betydande biståndsgivare i det globala arbetet med biologisk mångfald. Genom Sida ges stöd till ett stort antal insatser runt om i världen, och genom särskilda garantiinstrument mobiliseras även privat kapital. Sverige är även en av de största givarna till den globala miljöfonden (GEF). GEF arbetar effektivt med att skydda områden med värdefull natur, både på land och till havs. GEF bidrar även till betydande klimatåtgärder, vilket är tätt sammankopplat med hållbart brukande och skydd av naturen.

FN:s 16:e möte inom konventionen för biologisk mångfald, CBD COP16, i Cali, Colombia i november 2024, fattade en rad beslut som är viktiga för att genomföra Kunming-Montrealramverket för biologisk mångfald från 2022, men mötet kunde inte avslutas i tid. Förhandlingarna i Rom pågick den 25–27 februari men slutfördes på övertid den 28 februari.

Sverige deltog med representanter från Klimat- och näringslivsdepartementet, Utrikesdepartementet och Naturvårdsverket. EU talade med en röst genom ordförandeskapslandet Polen och EU-kommissionen. Nästa partsmöte, COP17, äger rum i Jerevan, Armenien, 2026.
