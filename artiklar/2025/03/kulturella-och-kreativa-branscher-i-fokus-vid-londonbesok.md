# Kulturella och kreativa branscher i fokus vid Londonbesök

De kulturella och kreativa branscherna har blivit en allt viktigare del av näringslivet och arbetsmarknaden i Sverige och i omvärlden. Tidigare i mars besökte kulturministerns statssekreterare Karin Svanborg-Sjövall London för att höra mer om de kulturella och kreativa branschernas förutsättningar och utmaningar i Storbritannien.

Statssekreteraren deltog bland annat i ett panelsamtal vid konferensen Creative UK Summit som samlar ledande aktörer inom de kreativa branscherna. Vid panelsamtalet uppmärksammade statssekreteraren den svenska strategin för företag i kulturella och kreativa branscher och betonade bland annat vikten av ökad kunskap bland företagsfrämjare och investerare om hur marknaden för dessa branscher ser ut. I samband med konferensen träffade Karin Svanborg-Sjövall den brittiska kulturministern Lisa Nandy för ett samtal.

Vid Londonresan besökte statssekreteraren även departementet för kultur, medier och sport för ett möte med permanent secretary Susannah Storey. Vid mötet diskuterades Sveriges och Storbritanniens ömsesidiga fokus på kulturella och kreativa branscher, vikten av kultur som ”soft power” och breddad finansiering inom kulturområdet. Statssekreteraren hade också ett möte med Nick Thomas-Symonds, Minister for the Cabinet Office, som bland annat ansvarar för Storbritanniens relationer med EU.

– Internationella kontakter, utbyten och samarbeten är en förutsättning för ett vitalt kulturliv och därmed för tillväxt av kulturella och kreativa företag. Därför var det värdefullt att få möjlighet att höra mer om hur Storbritannien arbetar för att främja de kulturella och kreativa branscherna, säger statssekreterare Karin Svanborg-Sjövall.

Statssekreteraren besökte också organisationer och företag som arbetar för att främja de kulturella och kreativa branscherna, bland annat den ideella organisationen Small Green Shoots som ger arbetslivserfarenhet och utbildningsmöjligheter för ungdomar från utsatta områden som vill arbeta i de kreativa branscherna.

Ett besök gjordes även vid Coal Drops Yard, ett privatägt offentligt utrymme vid King's Cross Central som rymmer en rad kreativa näringar och en konst- och designskola. Konst och kultur i den offentliga miljön efterfrågas av företagen i området för att locka tillbaka de anställda till kontoren efter pandemin.
