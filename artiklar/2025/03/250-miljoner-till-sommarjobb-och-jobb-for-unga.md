# 250 miljoner till sommarjobb och jobb för unga

Arbetsförmedlingen får i uppdrag att fördela upp till 250 miljoner kronor i bidrag till kommuner med hög arbetslöshet för att stärka deras möjligheter att skapa sommarjobb och jobb för ungdomar.

Att erbjuda ungdomar ett sommarjobb eller jobb för ungdomar kan vara ett sätt att förbättra ungdomars möjligheter på arbetsmarknaden senare i livet. Det är särskilt viktigt i en lågkonjunktur. Satsningen syftar till att öka möjligheterna till arbete för ungdomar i kommuner med hög arbetslöshet. Förslaget bidrar därmed till regeringens mål för ungdomspolitiken om att alla ungdomar ska ha goda levnadsvillkor, makt att forma sina liv och inflytande över samhällsutvecklingen.

Bedömningen är att cirka 15 000 ungdomar skulle kunna få ett sommarjobb eller ett jobb genom satsningen.

Förslaget är en satsning som presenterats i samband med vårändringsbudgeten och finansieras inom Arbetsförmedlingens befintliga anslag. Förslaget bygger på en överenskommelse mellan regeringen och Sverigedemokraterna.

## Satsningen i korthet

* Arbetsförmedlingen ska fördela upp till 250 miljoner kronor till kommuner som under 2024 hade en arbetslöshet i nivå med, eller högre än, medianen för Sveriges kommuner.
* Kommunerna ska skapa sommarjobb under sommarmånaderna för ungdomar som avslutat årskurs åtta eller nio och för ungdomar efter första eller andra året i gymnasieskolan, samt ungdomar som omfattas av det kommunala aktivitetsansvaret.
* Bidraget kan också användas för att skapa jobb för ungdomar som under 2024 har avslutat, eller under innevarande år kommer att avsluta, sin gymnasieutbildning samt ungdomar som omfattas av det kommunala aktivitetsansvaret.
* Bidraget får lämnas för jobb under 2025 och får som längst pågå under sammanlagt 4 månader.
