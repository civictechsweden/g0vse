# Utrikesminister Maria Malmer Stenergard besökte New York

Utrikesminister Maria Malmer Stenergard besökte New York den 18–19 juni. Utrikesministern träffade FN:s generalsekreterare António Guterres, talade i FN:s säkerhetsråd och vid UN Womens årsmöte.

Jämställdhetsfrågorna stod i särskilt fokus under utrikesministerns besök. Hon representerade de nordiska länderna i FN:s säkerhetsråds öppna högnivådebatt på temat fred, säkerhet och utveckling. Där framhöll ministern att det är omöjligt att uppnå fred, säkerhet och utveckling om inte jämställdhet tas på större allvar. Givet Sveriges ordförandeskap i UN Womens styrelse 2025 talade utrikesministern även vid  organisationens årsmöte och hade ett bilateralt samtal med dess högsta chef, Sima Bahous.

Under resan diskuterades nödvändiga reformer av FN-systemet. Utrikesministern träffade under besöket både FN:s generalsekreterare António Guterres och hans policychef Guy Ryder som leder ansträngningarna för att reformera FN.

Utrikesministern emottog också en briefing med fokus på barns situation i Gaza. Denna genomfördes av  WFP, OCHA och Unicef för en uppdatering av det humanitära läget.
