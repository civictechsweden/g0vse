# Kulturdepartementet och Riksantikvarieämbetet värd för konferens om återlämnandefrågor

Den 9 juni bjöd Kulturdepartementet och Riksantikvarieämbetet in samiska och tornedalska organisationer samt myndigheter, museer och andra berörda aktörer till en konferens om återlämnandefrågor. Syftet var att dela erfarenheter av återlämnandeprocesser, diskutera befintliga behov och möjligheter till samarbeten.

Kulturminister Parisa Liljestrand inledde konferensen med ett anförande där hon lyfte att gravplundringar och stölder av samiska och tornedalska kulturföremål utgör ett mörkt kapitel i Sveriges historia. Hon betonade även att återlämnandeprocesserna, som i flera år har visat på en positiv utveckling, bara kan fortsätta utvecklas genom konstruktiv dialog och ett aktivt samarbete mellan aktörer.

– Återlämnande av mänskliga kvarlevor liksom av stulna kulturföremål är ett viktigt steg i arbetet med upprättelse och försoning. Detta behöver ske genom rättssäkra, transparenta och effektiva processer, i former som utvecklas i dialog mellan berörda parter. Jag hoppas att deltagarna känner att konferensen bidrog med ökad kunskap och till att ytterligare förstärka den goda dialog jag tycker att vi har i dessa frågor, säger kulturminister Parisa Liljestrand.

Deltagarna fick även lyssna till anföranden av riksantikvarie Susanne Thedéen, Lars-Jonas Johansson från Sametingets styrelse samt Terje Raattamaa från Svenska Tornedalingars Riksförbund – Tornionlaaksolaiset (STR-T).

Konferensen fortsatte därefter med tre tematiska pass där olika deltagare medverkade. Det första passet fokuserade på frågor kring mänskliga kvarlevor, det andra bestod av samtal med och om museer, och det avslutande passet ägnades åt ett framåtblickande samtal.

Kulturministerns statssekreterare Karin Svanborg-Sjövall avslutade konferensen med att lyfta några delar av de samtal som förts under konferensen och tackade alla som medverkat.
