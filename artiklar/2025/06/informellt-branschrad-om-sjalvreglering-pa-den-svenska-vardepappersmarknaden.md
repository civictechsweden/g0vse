# Informellt branschråd om självreglering på den svenska värdepappersmarknaden

Den 17 juni bjöd finansmarknadsminister Niklas Wykman in branschen till ett samtal på temat självreglering på den svenska värdepappersmarknaden. Syftet med mötet var att diskutera självregleringens betydelse, dess fördelar och möjliga utmaningar.

Mötet och diskussionen hölls i kontexten av arbetet med sparande- och investeringsunionen (SIU), där frågan om balansen mellan reglering från det offentliga och självreglering kan komma att spela en viktig roll. Den svenska finansiella marknaden sticker ut i jämförelse med sina europeiska motsvarigheter i flera avseenden, bland annat i det att Sverige traditionellt haft ett stort inslag av självreglering. OECD har nyligen belyst detta som en del av sin omfattande rapport om den svenska aktiemarknaden.

Självregleringen består ofta av regler som har antagits av branschorganisationer, som till exempel Föreningen för god sed på värdepappersmarknaden. Fördelar som lyfts fram är att självreglering snabbare kan anpassas till förändringar i marknaden jämfört med lagstiftning, och att självregleringen ofta är väl förankrad och har hög efterlevnadsgrad. Det krävs dock att incitamenten hos marknadens aktörer är starka. I annat fall kan lag- eller myndighetsreglering vara en bättre väg att gå.

Diskussionen i mötet rörde sig bland annat kring framgångsfaktorer och utmaningar när det gäller självregleringen, och vad som krävs för att den ska fungera väl i en mer integrerad marknad och med harmoniserade regler inom EU.

I mötet deltog representanter från Aktiemarknadsnämnden, Kollegiet för svensk bolagsstyrning, Nämnden för svensk redovisningstillsyn, Svensk värdepappersmarknad, Svenskt Näringsliv, Fondbolagens Förening, Nasdaq, Föreningen för god sed på värdepappersmarknaden, Stockholms universitet, Svensk försäkring och Svenska Bankföreningen.
