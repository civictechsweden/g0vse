# Natos toppmöte i Haag

Den 24–25 juni hölls Natos toppmöte i Haag, Nederländerna. Från Sverige deltog statsminister Ulf Kristersson, utrikesminister Maria Malmer Stenergard och försvarsminister Pål Jonson. I fokus för mötet stod det allvarliga säkerhetsläget och behovet av ökade satsningar på avskräckning och försvar.

### Nato överens om 5-procentsmål

Nato enades under toppmötet om ett nytt försvarsutgiftsmål om 5 %. Beslutet innebär att samtliga allierade ska investera minst 3,5 % av BNP i direkta militära utgifter och att 1,5 % av BNP ska gå till säkerhets- och försvarsrelaterade investeringar.

– För mig och regeringen är Sveriges och svenska folkets trygghet och säkerhet det absolut viktigaste. Det ryska hotet kräver att vi rustar rejält och att vi gör det i ett högt tempo. Toppmötet i Haag har alltså landat på 3,5% + 1,5% till 2035. Men den svenska planen ligger fast. Vi siktar på 2030, säger statsminister Ulf Kristersson.

Vid toppmötet antogs en deklaration som understryker de allierades orubbliga stöd för Natos kollektiva försvar och artikel 5, samt att alliansen står enad inför det långsiktiga hotet som Ryssland utgör. Vidare framhölls beslutet om ett nytt 5-procentsmål för försvarsinvesteringar, målsättningen att öka det försvarsindustriella samarbetet och allierades långsiktiga stöd till Ukraina.

[Länk till toppmötets deklaration](/overenskommelser-och-avtal/2025/07/natodeklaration-fran-toppmotet-i-haag-7.7-2025)

Hör statsminister Ulf Kristersson, utrikesminister Maria Malmer Stenergard och försvarsminister Pål Jonson berätta mer om mötet under en pressträff från Haag.
