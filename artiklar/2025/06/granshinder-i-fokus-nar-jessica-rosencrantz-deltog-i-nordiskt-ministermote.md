# Gränshinder i fokus när Jessica Rosencrantz deltog i nordiskt ministermöte

Jessica Rosencrantz, EU-minister med ansvar för nordiska frågor, besökte den 10-11 juni Helsingfors för sommarmöte med de nordiska samarbetsministrarna. Arbetet med att undanröja gränshinder samt samhällssäkerhet och beredskap stod på agendan.

Det traditionsenliga sommarmötet hölls inom ramen för Finlands och Ålands ordförandeskap i Nordiska ministerrådet 2025. Samhällssäkerhet och beredskap är en av ordförandeskapets prioriteringar och frågan stod högt på dagordningen.

– I en orolig tid är nära samarbete med grannar och allierade extra viktigt. Mötet med de nordiska samarbetsministrarna var ett viktigt tillfälle att dela erfarenheter inom beredskapsfrågor men också staka ut riktningen för det fortsatta arbetet med att riva gränshinder och knyta de nordiska länderna närmre varandra, säger Jessica Rosencrantz.

På temat beredskap besökte ministrarna under vistelsen i Helsingfors Havshagens bergskyddsrum. De transporterades även med det finska försvarets båt ”Jurmo”.

Sommarmötet avslutades med ett gemensamt möte mellan samarbetsministrarna och Gränshinderrådet. Diskussionerna kretsade kring Gränshinderrådets prioriteringar och samarbetet mellan Gränshinderrådet och samarbetsministrarna.

– Norden ska bli världens mest hållbara och integrerade region. För att nå dit driver Sverige på för höga ambitioner och tydliga prioriteringar i arbetet med att göra det lättare att bo, jobba och studera på tvärs av vår region, säger EU-minister Jessica Rosencrantz.

Vid sidan av EU-minister Jessica Rosencrantz deltog följande nordiska samarbetsministrar i sommarmötet: Finlands Anders Adlercreutz, Ålands Annika Hambrudd, Danmarks Thomas Danielsen, Norges Åsmund Grøver Aukrust och Islands Logi Einarsson. Även Nordiska ministerrådets generalsekreterare Karen Elleman deltog.
