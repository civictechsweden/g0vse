# ”Så tar vi oss an vår tids utanförskap”

Regeringen genomför en omfattande bidragsreform för att ta itu med utanförskapet i det svenska samhället, och göra det mer lönsamt att gå från bidrag till arbete. En stor del arbetslösa har svag anknytning till arbetsmarknaden, många saknar utbildning på gymnasienivå, och cirka 1,2 miljoner människor är inte självförsörjande.

– För att bygga ett Sverige som håller ihop måste den som lever i utanförskap mötas av rätt åtgärder för att komma i arbete och bli en del av samhällets gemenskap. Det allt djupare utanförskapet som vi sett under alltför lång tid, är en grogrund för många andra samhällsproblem och det riskerar att gå i arv till kommande generationer. Därför är det hög tid att vi agerar kraftfullt, säger äldre- och socialförsäkringsminister Anna Tenje.

## Bidragsreformens tre delar

1. Aktivitetskrav på heltid för att få försörjningsstöd, så att långvarigt bidragsberoende motverkas.
2. Ett bidragstak, för att göra det mer lönsamt att arbeta än att få bidrag.
3. Stegvis kvalificering till välfärden för personer som kommer till Sverige, i stället för som idag automatisk tillgång vid ankomst.

## Konkreta exempel

Konkreta exempel på åtgärder i reformen är att kommunerna görs skyldiga att ansvara för aktiviteter för personer som får försörjningsstöd, och att det ställs krav på att delta i dessa för att få försörjningsstöd. Det kan till exempel handla om språkstudier, jobbsökningsaktiviteter eller aktiviteter på arbetsplatsen inom kommunal förvaltning. Andra åtgärder som utreds är att försörjningsstödets storlek ska begränsas för större hushåll, och att den som vistas i landet olagligt inte ska få ekonomiskt bistånd.

– Fler barn behöver se sina föräldrar gå till jobbet när de växer upp. Med denna bidragsreform tar vi oss an vår tids utanförskap, och ökar möjligheten till egen försörjning och god hälsa för den enskilde. Samtidigt ökar vi chansen för kommande generationer att vara en självklar del av samhället, säger Anna Tenje.
