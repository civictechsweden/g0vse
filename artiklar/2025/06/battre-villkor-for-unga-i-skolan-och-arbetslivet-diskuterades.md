# Bättre villkor för unga i skolan och arbetslivet diskuterades

Vårens möte med Ungdomspolitiska rådet hade ungas villkor i skola och arbetsliv som tema. En fråga som engagerade deltagarna. Mötet leddes av socialminister Jakob Forssmed.

– Studier eller arbete i unga år är viktigt för övergången från ungdomstiden till vuxenlivet och ligger till grund för att man ska kunna skapa sig en stabil och trygg tillvaro i livet. Unga som står utanför skolan eller arbetslivet ser mindre ljust på sin framtid, säger socialminister Jakob Forssmed.

Socialminister Jakob Forssmed inledde mötet med att berätta om och fördjupa temat för dagen. Med på mötet deltog också representanter från Utbildningsdepartementet, som berättade om regeringens utbildningspolitik, bland annat om regeringens arbete för tidigare stödinsatser, ett nytt betygssystem och fler vägar till arbetslivet.  Därefter följde gruppdiskussioner på temat.

Deltagarna diskuterade bland annat hur unga som har det svårt i skolan kan få bättre stöd inför framtiden, samt hur övergången mellan studier och arbetsliv kan göras smidigare. De lyfte behovet av rätt verktyg och vägledning för att förstå hur arbetsmarknaden fungerar. Diskussionerna tog även upp att engagemang i civilsamhället kan spela en viktig roll för att ge unga sina första meriter på CV:t eller utveckla sina ledarkunskaper. För unga som varken arbetar eller studerar betonades vikten av samverkan mellan olika samhällsaktörer.
