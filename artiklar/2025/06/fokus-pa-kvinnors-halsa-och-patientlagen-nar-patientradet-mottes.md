# Fokus på kvinnors hälsa och patientlagen när Patientrådet möttes

Patientrådet – regeringens forum för dialog med patient- och anhörigorganisationer – möttes den 11 juni. Sjukvårdsministern Acko Ankarberg Johansson ledde mötet som samlade ett fyrtiotal organisationer.

– Jag möter Patientrådets medlemmar regelbundet, och våra möten innan sommaren brukar vara större med fler deltagare. Då bjuder vi in brett och den här gången är det ett fyrtiotal organisationer som är med och bidrar till den här viktiga dialogen, säger sjukvårdsminister Acko Ankarberg Johansson.

Vid Patientrådets möten tar man upp frågor som är aktuella inom hälso- och sjukvården. På mötet den 11 juni stod bland annat kvinnors hälsa, rehabilitering, digital infrastruktur och patientlagen på agendan.

Ministern gav en övergripande bild av regeringens arbete och pågående satsningar på kvinnors hälsa och förlossningsvård. Regeringen anser att det behövs ett fortsatt fokus på kvinnors hälsa när det gäller en jämlik och tillgänglig hälso- och sjukvård för tillstånd och sjukdomar som främst drabbar kvinnor och flickor. Totalt avsätts 1,6 miljarder kronor per år 2024–2025 för jämställd vård, kvinnors hälsa och förlossningsvård.

Representanter från Socialstyrelsen var också på plats för att berätta om det pågående uppdraget om rehabilitering, habilitering och åtgärden hjälpmedel. Myndigheten har fått i uppdrag av regeringen att ta fram förslag till en nationell strategi och handlingsplan för en effektiv och jämlik rehabilitering, habilitering och användning av åtgärden hjälpmedel.

Tomas Werngren, regeringens samordnare för digital infrastruktur i hälso- och sjukvården deltog också vid Patientrådets möte och berättade om nuläget i utredningens arbete.

## Gruppdiskussioner om patientlagen

Dessutom förde patientrådet diskussioner om patientlagen och implementeringen av den. Patientlagen, som trädde kraft 2015, syftar till att inom hälso- och sjukvårdsverksamhet stärka och tydliggöra patientens ställning samt främja patientens integritet, självbestämmande och delaktighet. Fokus denna gång låg på hur patient-, brukar och anhörigorganisationer kan bidra till stärkt kunskap om och efterlevnad av patientlagen, och vad de potentiellt behöver från staten för att kunna ta en mer aktiv roll.
