# ”Ett inspirerande jobb i spännande miljöer”

Josefin Peterson är administrativt ansvarig på Sveriges ambassad i Beirut sedan fem år tillbaka. Ansvarsområdet är brett och hon ansvarar både för den administrativa verksamheten samt konsulära frågor och migrationsärenden.

Josefin berättar att arbetet i Beirut har gett henne en unik möjlighet till ett intressant och utmanande jobb tack vare Utrikesdepartementets utrikesadministratörsprogram. Hon trivs bra och har en tillvaro som passar henne personligen. Före Beirut hade hon liknande uppdrag i Kambodjas huvudstad Phnom Penh under tre år och i Monrovia, Liberia i två år.

Vad är det speciellt som bidrar till att arbetet som utrikesadministratör är intressant?

Hennes svar kommer snabbt och utan den minsta tvekan:

– Att den ena dagen inte är den andra lik, att du får möjlighet att leva i olika spännande miljöer i andra länder och samtidigt ha ett inspirerande jobb och svensk trygghet, då du fortsatt är anställd inom svenska staten, säger Josefin och tillägger:

– Om man ska se till utmaningar kan det handla om att kunna hantera stort som smått, kortsiktigt och långsiktigt, ibland allt på en gång och gärna igår!

Hon betonar hur viktigt det är att känna till olika regelverk och krav och att samtidigt kunna anpassa sig till den omgivning man befinner sig i. Samt att ha en god portion flexibilitet, kunna fatta obekväma beslut inom givna ramar samt ha en kommunikativ förmåga att förklara på vilka grunder man tagit dessa.

Josefin kan varmt rekommendera UD:s utrikesadministratörsprogram men betonar att det inte är ett arbete som kanske passar alla:

– Jag tror att arbetet som utrikesadministratör passar personer som vill vara organiserade och skapa ordning och reda, men samtidigt lätt blir lite rastlösa. UAP erbjuder en möjlighet att bo och uppleva olika länder, samtidigt som själva arbetsuppgifterna är liknande på olika ambassader. Så en bra kombination mellan ordning och äventyr!
