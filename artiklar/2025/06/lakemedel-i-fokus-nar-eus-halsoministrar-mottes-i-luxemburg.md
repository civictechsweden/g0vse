# Läkemedel i fokus när EU:s hälsoministrar möttes i Luxemburg

EU:s hälsoministrar möttes i Luxemburg den 20 juni för ett formellt ministerrådsmöte i det så kallade EPSCO-rådet. EPSCO-rådet behandlar bland annat frågor om hälso- och sjukvården. Ministrarna diskuterade ett nytt lagförslag om kritiska läkemedel och det omfattande läkemedelspaketet där rådet nyligen nått en kompromiss. Sjukvårdsminister Acko Ankarberg Johansson deltog vid mötet.

– Läkemedelsfrågan är viktig och gränsöverskridande. Det handlar dels om hur vi får fler företag att investera i forskning för nya läkemedel inom EU, dels hur vi minskar bristsituationer av kritiska läkemedel såsom antibiotika, säger sjukvårdsminister Acko Ankarberg Johansson.

Efter två år förhandlingar har EU:s medlemsländer enats om ett förslag till ny europeisk läkemedelslagstiftning. Enligt lagstiftningsprocessen i EU är nästa steg att medlemsländerna, det vill säga rådet, ska börja förhandla med Europaparlamentet och EU-kommissionen. I förslaget finns nu viktiga regler som dataskydd och om utvecklingen av nya antibiotika.

## Stärkt försörjningstrygghet för kritiska läkemedel

Ministrarna diskuterade kommissionens förslag till en ny förordning för att stärka försörjningstryggheten och tillgängligheten inom EU för de kritiska läkemedel som finns på den Europeiska läkemedelsmyndighetens lista. Det rör bland annat viktiga vaccin och läkemedel för sällsynta sjukdomar. Sjukvårdsministern lyfte i diskussionen bland annat fram vikten av frågor som rör bristsituationer, arbetet mot antimikrobiell resistens (AMR), miljöhänsyn i läkemedelstillverkningen, att stärka den europeiska läkemedelsindustrins konkurrenskraft och innovationskapacitet samt regelförenklingar.

## Behov av internationell begränsning för könscellsdonatorer

Utöver läkemedel diskuterades också frågan om att införa internationella begränsningar för antalet barn som en enskild könscellsdonator kan ge upphov till. Programpunkten tillkom på Sveriges och sjukvårdsministerns initiativ efter att även ha lyft frågan vid det nordiska ministerrådsmötet i finska Torneå i april. Frågan stöddes också av Belgien, Finland, Frankrike, Ungern, Nederländerna, Spanien och Rumänien.

– En och samma donator kan med nuvarande regler ge upphov till väldigt många barn, väldigt många halvsyskon som kanske inte ens vet om varandra. De etiska råden i Danmark, Norge, Sverige och Finland efterlyser en internationell begränsning av detta, och med tanke på stödet från medlemsstaterna var det viktigt att lyfta frågan på europeisk nivå med, säger sjukvårdsminister Acko Ankarberg Johansson.
