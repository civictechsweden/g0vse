# Sverige driver frågan om internationella begränsningar vid könscellsdonation

Frågan om att införa internationella begränsningar för antalet barn som en enskild könscellsdonator kan ge upphov till diskuteras idag i flera länder. De etiska råden i Danmark, Norge, Sverige och Finland har gemensamt lyft frågan. Sverige arbetar aktivt både nationellt och internationellt för att hantera denna problematik.

– Ägg- eller spermiedonation har möjliggjort för många familjer, som av olika anledningar inte kunnat få barn på andra sätt, att få efterlängtade barn. Men det är viktigt att en och samma donator inte ger upphov till för många halvsyskon, vilket vi har sett exempel på i media nyligen, säger sjukvårdsminister Acko Ankarberg Johansson.

Enligt Socialstyrelsens föreskrifter och råd får en donator ge upphov till barn i sex familjer. Medieuppgifter under de senaste åren har visat att en donator från Finland har gett upphov till fyrtio barn, och en spermadonator i Nederländerna misstänks ha gett upphov till över 500 barn.

Även om varje klinik som hanterar ägg- och spermadonatorer har egna förteckningar saknas det idag nationella och internationella register.

## Uppdrag till Socialstyrelsen om nationellt register

I april 2025 gav regeringen Socialstyrelsen i uppdrag att ta fram förslag för att möjliggöra ett nationellt register för könscellsdonatorer. Syftet med registret är just för att öka säkerheten och kontrollen vid donationer. Socialstyrelsen ska nu ta fram författningsförslag som möjliggör ett sådant register. Registret bör innehålla uppgifter om donatorns identitet, antal mottagare, antal pågående behandlingar och antal familjer där donatorn gett upphov till barn.

Myndigheten har också fått i uppdrag att ta fram ett digitalt nationellt kunskapsstöd för hälso- och sjukvårdens arbete med assisterad befruktning. Det kunskapsstöd som finns idag är från 2016 och i behov av en utveckling och anpassning efter bästa tillgängliga kunskap och ska innehålla kunskap inom juridik, medicin, etik och patientinformation.

## Sverige lyfter frågan på agendan internationellt

Problematiken med bristande kontroll av könscellsdonationer är gränsöverskridande och behöver hanteras internationellt. Vid det nordiska ministerrådsmötet i Torneå, Finland i april lyfte sjukvårdsminister Acko Ankarberg Johansson frågan med sina nordiska ministerkollegor. Sverige stödjer de fyra nordiska etiska råden som efterlyser en internationell begränsning av antalet barn som en enskild könscellsdonator kan ge upphov till. Sverige vill också att tillsammans med de andra nordiska länderna initiera ett gemensamt arbete med syftet att föra upp denna diskussion på dagordningen på europeisk nivå.

Ministern lyfte frågan igen i juni när de europeiska hälsoministrarna möttes i Luxemburg vid det formella EPSCO-mötet. Syftet är att driva på arbetet mot en internationell överenskommelse i frågan.
