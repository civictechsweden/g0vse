# Samtal om att skapa förutsättningar för fler unga jordbrukare

Den 3 juni bjöd landsbygdsminister Peter Kullgren in till samtal om generationsväxling och hur fler unga kan se möjligheter inom jordbruket samt vilka förutsättningar det finns för unga som vill arbeta med jordbruk.

– Att unga vill satsa på jordbruket, och har goda förutsättningar att göra det, är avgörande för branschens framtid och för vår livsmedelstrygghet. Jag vill tacka deltagarna för givande samtal och synpunkter, säger landsbygdsminister Peter Kullgren som inledde mötet.

Som ett led i arbetet med att ta fram en strategi för vad den gemensamma jordbrukspolitiken ska bidra med på gårdsnivå kommer ett antal rundabordssamtal hållas utifrån olika fokusområden. Ett centralt område är hur det kan säkerställas att fler unga väljer att satsa på jordbruket. Något som var temat för det första rundabordssamtalet.

Bland deltagarna fanns representanter från bland annat Sveriges lantbruksuniversitet, LRF Ungdomen, Jordbruksverket, Hushållningssällskapet och Vi Unga. Några frågor som diskuterades var vilka karriärvägar som finns, vad som kan göras för att underlätta för att unga ska få tillgång till mark och kapital liksom sociala villkor samt vad som bör ändras vid genomförandet av den gemensamma jordbrukspolitiken i nästa programperiod.

Det kom fram viktiga synpunkter under samtalet som kommer att vara värdefullt vid utformningen av den framtida jordbrukspolitiken men även inför arbetet med den Strategi för generationsväxling som Kommissionen just nu tar fram och som kommer att presenteras i september.
