# Bevara svenska styrkor och internationell konkurrenskraftig inom life science

Hur ska life science-sektorn agera i en föränderlig omvärld för att fortsatt bevara svenska styrkor och fortsatt vara internationellt konkurrenskraftig? Det var temat på årets andra möte inom den rådgivande gruppen för life science den 11 juni 2025.

Socialminister Jakob Forssmed deltog tillsammans med statssekreterarna Christian Danielsson, Statsrådsberedningen, Maria Nilsson, Utbildningdepartementet, Petra Noreback, Socialdepartementet och Sara Modig, Klimat- och näringsdepartementet.

– I de geopolitiskt och handelspolitiskt osäkra tider vi lever i är det viktigt för oss att ha en levande och växande life science-sektor som både stärker vår konkurrenskraft och bidrar till att göra våra samhällen friskare och motståndskraftiga. Därför är det viktigt att Sverige och EU fortsätter att vara attraktiva för olika typer av investeringar, både nationella och internationella, säger socialminister Jakob Forssmed.

En rådgivande grupp som representerar hela life science-sektorn har utsetts av regeringen. Den består av ett 20-tal representanter för universitet, näringsliv, branschorganisationer och regioner. Detta var det femte mötet som hölls inom ramen för den rådgivande gruppen.

Sara Modig, statssekreterare åt energi- och näringsminister Ebba Busch, inledde mötet med att beröra den nuvarande globala handelssituationen och hur den påverkar svenska och europeiska företag. Förutom en både rörig och rörlig omvärld pågår flera större lag- och regeländringar som kommer att påverka life science-sektorn, till exempel EU:s kommande läkemedelslagstiftning – det så kallade läkemedelspaketet – och förenklade regelverk här i Sverige för små och medelstora företag. EU-kommissionen ser också över hur unionen kan bli mer strategisk inom life science och biotech, bland annat genom den strategi som planeras komma i början av juli.

Christian Danielsson, statssekreterare åt EU-minister Jessica Rosencrantz, gav därefter några reflektioner om vikten av en regelbaserad världshandel, tullsituationen och den positiva politiska drivkraften i EU för att skapa en effektiv inre marknad. Danielsson betonade vikten av god nationell dialog för att gemensamt nyttja möjligheterna att påverka inom EU och internationellt och den rådgivande gruppens viktiga roll i detta arbete.

## En föränderlig omvärld påverkar Sverige

Därpå följde gruppdiskussioner på temat om konkurrenskraft i en föränderlig omvärld – ett ständigt högaktuellt tema. Socialminister Jakob Forssmed tog sedan över diskussionen där deltagarna bland annat diskuterade vikten av att attrahera talanger till exempel genom att tillhandahålla excellenta miljöer och lämnade inspel om hur sektorn påverkas av utvecklingen mot minskad frihandel och ökat tryck på etablering och investeringar i vissa länder för att säkerställa tillgången till marknaden. Life science-sektorn, där bland annat läkemedelsbranschen ingår, spelar en viktig roll för Sveriges resiliens och beredskap i kriser. Gruppen diskuterade hur omvärlden påverkar sektorns möjligheter att bidra och berörde även hur samarbetet med regeringen kan utvecklas.

– Vi fick många goda exempel på vad som kan göras för att göra oss både resilienta, attraktiva och konkurrenskraftiga. Det handlar om olika typer av satsningar men inte sällan om kraftsamling. Om nya och ändrade arbetssätt, regelverk och former för samverkan. Eller en kombination av dessa, säger socialminister Jakob Forssmed.
