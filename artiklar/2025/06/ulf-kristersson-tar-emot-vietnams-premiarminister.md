# Statsministern tog emot Vietnams premiärminister

Fredagen den 13 juni tog statsminister Ulf Kristersson emot premiärminister Pham Minh Chinh för bilaterala samtal på Rosenbad. Under det officiella besöket ingick Sverige och Vietnam ett bilateralt sektoriellt strategiskt partnerskap som syftar till att vidareutveckla samarbetet inom forskning, teknologi, innovation och digital omställning.

– Sverige och Vietnam har sedan många år en stark vänskap, och våra diplomatiska förbindelser sträcker sig tillbaka till 1969. Undertecknandet av ett strategiskt partnerskap vittnar om vårt allt djupare samarbete och åtagande om att göra gemensamma framsteg på områden som är av stor vikt för båda våra länder, säger Ulf Kristersson.

## Ett strategiskt partnerskap för att vidareutveckla samarbetet inom forskning, teknologi, innovation och digital omställning

Under överläggningarna fredagen den 13 juni framhöll ministrarna de breda bilaterala förbindelserna mellan Sverige och Vietnam och strävan efter att fortsätta ha ett nära samarbete. Diskussionerna kretsade kring att fördjupa samarbetet på viktiga områden som multilateralt samarbete, handel, grön omställning och innovation. Ett sektoriellt strategiskt partnerskap undertecknades under premiärminister Pham Minh Chinhs officiella besök och överlämnades högtidligen efter de bilaterala samtalen på Rosenbad.

Det strategiska partnerskapet om forskning, teknologi, innovation och digital omställning utgör ett viktigt steg i arbetet med att ytterligare förstärka de bilaterala förbindelserna och främja innovationsdriven tillväxt i båda länderna.
