# Sjukvårdsministern på främjanderesa till Indonesien

Sjukvårdsminister Acko Ankarberg Johansson ledde en svensk delegation till Jakarta, Indonesien den 25 – 28 maj. Besöket sammanföll med att Sverige och Indonesien i år markerar 75 år av diplomatiska relationer – en milstolpe som understryker de långvariga och goda banden mellan länderna. Syftet med besöket var att bygga vidare på svenska handels- och investeringsrelationer med Indonesien och att stärka samarbetet kring hälsofrågor.

– Denna resa var ett viktigt steg för att fördjupa våra redan goda relationer med Indonesien och främja svenska innovationer inom hälso- och sjukvård. Indonesien är världens fjärde folkrikaste land med 280 miljoner invånare och med drygt 80 svenskrelaterade företag på plats i landet, säger statsråd Acko Ankarberg Johansson.

Inom ramen för Sweden Indonesia Sustainability Partnership (SISP) har Team Sweden Jakarta identifierat stora möjligheter för samarbete på hälsoområdet. Det finns goda chanser för svenska företag inom flera områden – från cancervård till digital teknik. Syftet med resan var att vidareutveckla svenska handels- och investeringsrelationer med Indonesien i enlighet med regeringens utrikeshandelsstrategi, samt att stärka det bilaterala samarbetet inom hälsoområdet genom ett samförståndsavtal.

Sjukvårdsminister Acko Ankarberg Johansson besökte flera sjukhus och en vårdcentral i Jakarta, med fokus på bland annat cancervård, förlossningsvård och vård av hjärt- och kärlsjukdomar samt neurosjukvård.

Ministern deltog också i ett panelsamtal med Indonesiens hälsominister Budi Gunadi Sadikin under den hälsokonferens som anordnades med anledning av delegationsresan. Konferensen hålls som en del av SISP Healthcare Platform, som är utformat för att knyta ihop kontakter och initiativ mellan svenska och indonesiska offentliga, privata och akademiska aktörer inom hälso- och sjukvårdssektorn.

Tillsammans undertecknade ministrarna ett samförståndsavtal, Memorandum of Understanding, mellan ländernas social- och hälsodepartement som ska vara ett ramverk för samarbetet på hälsoområdet. Avtalet lyfter bland annat samarbete inom onkologi, antibiotikaresistens, precisionsmedicin och mödravård.

Ett konkret exempel på det svensk-indonesiska samarbetet är att det statliga cancersjukhuset Dharmais Cancer Hospital i Jakarta kommer att få ett stöd om drygt 9 miljoner kronor för att utöka patienters tillgång till radioterapi. Bidraget kommer från Swefund, som är en statlig utvecklingsfinansiär och biståndsaktör.

## Nya möjligheter genom stärkta relationer

Flera svenska företag visar stort intresse för att verka på den snabbt växande indonesiska marknaden. Några av dem är redan etablerade där. Det rör såväl läkemedels- som medicinteknik-företag. Möjligheter finns framför allt inom cancervård, digitalisering, akutsjukvård, sjukhusutveckling och mödravård.

Som ett exempel kan nämnas att i samband med Sweden Indo-Pacific Business Forum i Singapore i december 2023, inledde ambassaden dialog med den svenske industrimannen Carl Bennet om forskningssamarbete med Indonesien. Carl Bennet AB avser därför att finansiera fyra doktorandtjänster vid ett av Indonesiens främsta universitet, med fokus på intensivvård. Projektet görs tillsammans med Karolinska Institutet och har mottagits väl i Indonesien.

Främjanderesor som denna stärker relationerna mellan Sverige och Indonesien och skapar nya möjligheter för svenska företag och forskningsinstitutioner inom hälsoområdet. I delegationen ingick 19 svenska företag och organisationer som nu tittar på möjligheterna till fortsatta och fördjupade samarbeten med indonesiska motparter.
