# Skolminister Lotta Edholm träffade föräldrar som valt bort smarta telefoner för sina barn

Tisdagen den 27 maj besökte skolminister Lotta Edholm Viken i Skåne för att träffa en grupp föräldrar som valt att inte ge smartphones till sina barn.

I Viken har över 200 föräldrar gått samman och bestämt att deras barn inte ska få använda smarta telefoner. De har alla skrivit under den så kallade Föräldrapakten, ett initiativ från organisationen Smartphonefri barndom, som samlar föräldrar som väntar med att ge sina barn en smart telefon tills de har fyllt 14 år. På tisdagen besökte skolministern Viken för att träffa några av föräldrarna och få höra mer om vad som ligger bakom deras beslut och vilka effekter de har sett i sina familjer.

– Mobiltelefonen är en ständig följeslagare för många barn och unga. Samtidigt vet vi att barn rör på sig allt mindre och att mobiltelefonerna är en källa till distraktion i klassrummen. Därför var det mycket värdefullt att få träffa de här föräldrarna, som har valt en annan väg. Skolan har en viktig roll, men det är tillsammans med engagerade föräldrar vi kan skapa en sundare uppväxtmiljö för barnen med mindre skärmar, säger skolminister Lotta Edholm.

Regeringen arbetar för att göra skolan mobilfri. Skolministern tog nyligen emot en utredning med förslag om att det ska vara förbud mot mobiltelefoner under hela skoldagen. Utredaren föreslog bland annat ett nationellt mobilförbud på skoltid i de obligatoriska skolformerna och fritidshemmet, och att det ska bli obligatoriskt att samla in elevers mobiltelefoner under hela skoldagen. Förslagen föreslogs träda i kraft den 1 juli 2026 och är just nu ute på remiss.

[Pressmeddelande: Skolministern tog emot förslag om mobilförbud under hela skoldagen](/pressmeddelanden/2025/03/skolministern-tog-emot-forslag-om-mobilforbud-under-hela-skoldagen/)
