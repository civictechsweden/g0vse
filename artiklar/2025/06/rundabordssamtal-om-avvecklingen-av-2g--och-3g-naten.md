# Rundabordssamtal om avvecklingen av 2G- och 3G-näten

Civilminister Erik Slottner har träffat representanter från mobiloperatörerna, myndigheter samt organisationer som på olika sätt berörs av teknikskiftet. Civilministern efterfrågade under samtalet redogörelser från aktörerna om deras arbete med att stötta verksamheter, kunder och användare i arbetet med teknikskiftet.

När äldre teknik i mobilnäten avvecklas till förmån för modernare kan slutanvändares utrustning och tjänster behöva bytas ut eller uppgraderas. Det är viktigt att mobiloperatörerna och andra aktörer tar sitt ansvar och informerar och stödjer användare i övergången till de modernare mobil­näten. Användarna har rätt till information och stöd i god tid innan de äldre näten av­vecklas.

Civiliminister Erik Slottner betonade vid mötet att regeringen förväntar sig att avvecklingen sker kontrollerat, på ett ansvarsfullt sätt och med tydlighet gentemot de användargrupper som berörs.

Avvecklingen har varit känd sedan 2020 och det pågår ett aktivt arbete över hela landet för att förbereda sig inför teknikskiftet. Post- och telestyrelsen (PTS) har följt frågan under flera år och kartlagt vilka informationsinsatser som genomförs. De verksamheter som fortfarande är beroende av 2G- och 3G har ett stort ansvar i att analysera hur avvecklingen kan komma att påverka dem.

– Eftersom teknikskiftet kan påverka uppkopplad samhällsviktig infrastruktur så som el- och vattenmätare så är skiftet viktigt för samhället som helhet. Redogörelserna jag fick ta del av idag visar att många aktörer tagit sitt ansvar och har beredskap att hantera teknikskiftet. För de aktörer som har en bit kvar hoppas jag att dagens samtal varit till hjälp i det fortsatta arbetet, säger Civilminister Erik Slottner.

## Regeringens fortsatta arbete

Regeringen beslutade den 5 juni om att ge Post- och telestyrelsen i uppdrag att underlätta teknikskiftet från gamla till nya mobilnät. PTS uppdras att bedriva informationsinsatser som kompletterar mobiloperatörernas och andra aktörers insatser. PTS ska även sammanställa berörda aktörers erfarenheter och analysera konsekvenserna av avvecklingen.
