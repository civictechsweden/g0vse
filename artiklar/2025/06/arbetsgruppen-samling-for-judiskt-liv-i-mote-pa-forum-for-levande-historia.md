# Arbetsgruppen Samling för judiskt liv i möte på Forum för levande historia

Tisdagen den 10 juni möttes regeringens arbetsgrupp Samling för judiskt liv för ett möte i Forum för levande historias lokaler. På agendan stod bland annat regeringens nyligen beslutade strategi för att stärka judiskt liv och motverka antisemitism i Sverige.

Mötet inleddes med att kulturminister Parisa Liljestrand informerade arbetsgruppen om regeringens strategi som beslutades den 15 maj. Strategin ska skapa en struktur för det nationella arbetet under perioden 2025–2034. Regeringens målsättning är att lägga grunden för ett mer målinriktat och samordnat arbete och för att skapa bättre förutsättningar för judiskt liv i Sverige.

– Att den här arbetsgruppen samlas är av stor betydelse – här möts kunskap, erfarenheter och engagemang för att bidra till långsiktiga lösningar som stärker judiskt liv och motverkar antisemitism i Sverige. Den dialog som förts i arbetsgruppen har bidragit i framtagandet av strategin. Jag ser fram emot att arbetsgruppen kan vara en bärande kraft även i arbetet framåt med att förankra strategin och föra den vidare, säger kulturminister Parisa Liljestrand.

Petra Mårselius, överintendent på Forum för levande historia, berättade därefter om myndighetens uppdrag, om verksamhet och om aktuella utställningar.

Brottsförebyggande rådet (Brå) har haft i uppdrag från regeringen att ta fram kunskap om den judiska minoritetens utsatthet för antisemitism. Sara Merenius, projektledare på Brå, berättade för arbetsgruppen om myndighetens slutredovisning av uppdraget.

Mötet avslutades med att arbetsgruppen fick en visning av tre aktuella utställningar på Forum för levande historia: @stoltjude, Jag är jag! och Propaganda.
