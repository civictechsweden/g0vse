# En trygg, behovsanpassad och modern äldreomsorg

Välfärdsteknik, språkkrav, kompetensutveckling och en god och nära vård. En äldreomsorg med hög kvalitét är en prioriterad fråga för regeringen, och flera satsningar görs för äldre, personal och anhöriga.

– Det är fantastiskt att vi lever allt längre, men den demografiska utvecklingen gör samtidigt att vi behöver göra flera satsningar, och öka takten i dessa, för att äldreomsorgen ska vara trygg, och behovsanpassad – för såväl äldre som personal, säger äldre- och socialförsäkringsminister Anna Tenje.

Exempel på regeringens satsningar inom äldreomsorgen:

* Äldreomsorgslyftet fokuserar på kompetensutveckling hos personalen, och det förlängs till och med 2026. Regeringen har lyft möjligheten till ledarskapsutbildning för första linjens chefer och kurser i svenska språket. Socialstyrelsen har även i uppdrag att utveckla verksamhetsnära kunskapsstöd om äldres våldsutsatthet.
* Välfärdsteknik som bidrar till att avlasta personalen, och ger ökad trygghet, självständighet och livskvalitet för den äldre. Ett exempel är läkemedelsrobotar som möjliggör för äldre personer att själva hantera sina mediciner på ett säkert sätt. Socialstyrelsen har i uppdrag att kartlägga välfärdsteknik inom äldreomsorgen, och det ska redovisas senast den 1 september 2025.
* En utvecklad nationell demensstrategin beslutades i januari 2025. Den tydliggör områden inom vården och omsorgen som är av särskild betydelse för personer som har en demenssjukdom. Flera regeringsbeslut på området har tagits för att stötta utvecklingen av svensk demensvård och ta tillvara på forskning som inkluderar personer som har en demenssjukdom, anhöriga och personal.
* Regeringen beslutade den 5 juni 2025 om en lagrådsremiss med förslag på lagändringar som ska tydliggöra primärvårdens uppdrag och ansvar, och förbättra tillgången till medicinsk kompetens i kommunal hälso- och sjukvård. Syftet är att möta dagens och framtidens vårdbehov. För de äldre minskar det risken att de faller mellan stolarna, och att de får tillgång till den vård de behöver och har rätt till.

– Äldreomsorgen handlar om människor – om att se, lyssna och agera. Våra satsningar är viktiga steg mot en trygg, värdig och hållbar omsorg i hela landet, säger Anna Tenje.
