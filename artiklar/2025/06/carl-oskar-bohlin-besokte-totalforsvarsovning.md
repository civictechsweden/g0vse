# Carl-Oskar Bohlin besökte totalförsvarsövning

Tisdag den 27 maj besökte minister för civilt försvar Carl-Oskar Bohlin övningen TOR i vilken flera av totalförsvarets aktörer tränade för att hantera pågående dödligt våld i en gymnasieskola.

Övningen som ägde rum på Ågesta övningsfält i Södra Stockholm hade som syfte att pröva Sveriges förmåga att hantera pågående dödligt våld på en gymnasieskola.

Totalt deltog ungefär 120 personer från kommunal räddningstjänst, Helsingfors brandförsvar, ambulans och polis. Dessutom fanns ungefär 100 figuranter på plats som bidrog till att göra övningen verklighetstrogen.

Att öva är ett sätt att bygga muskelminne även för det som ännu inte har inträffat. Den som är välövad är också beredd.

– Det var mycket värdefullt att få besöka den här storskaliga övningen och inte minst att få samtala med deltagarna, som utgör grunden i det civila försvaret, säger minister för civilt försvar Carl-Oskar Bohlin.

Den här övningen har kontinuerligt genomförts de senaste fem åren. Syftet med övningen är att utveckla samverkan samt vässa metoder och tekniker för att räddningstjänst, ambulans och polis ska vara så bra som möjligt när samhället behöver det som mest. Hela systemet övas, det vill säga från alarmering till dess att patienter är avtransporterade och eventuella gärningsmän oskadliggjorda.
