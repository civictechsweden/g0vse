# Statsministern besökte Junibacken med barn från Ukraina

Fredag den 6 juni besökte statsminister Ulf Kristersson Junibacken tillsammans med krigsskadade barn från Ukraina. Barnen är i Sverige under tre veckor för återhämtning.

Statsministern var under nationaldagens förmiddag på Junibacken med krigsskadade barn från Ukraina, deras vårdnadshavare och läkare. Junibacken bjöd in och öppnade tidigare för att de ukrainska barnen skulle kunna ha barnkulturhuset för sig själva. På Junibacken arrangerades det olika aktiviteter och bjöds på fika.

Barnen har alla skadats i Rysslands anfallskrig mot Ukraina och befinner sig i Sverige under tre veckor för återhämtning. Bakom initiativet står Beredskapslyftet i samarbete med Astrid Lindgrens barnsjukhus vid Karolinska universitetssjukhuset.
