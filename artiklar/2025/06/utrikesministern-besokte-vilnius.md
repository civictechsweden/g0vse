# Utrikesministern besökte Vilnius

Utrikesminister Maria Malmer Stenergard deltog den 2 juni på Vilnius Summit i Litauen för att diskutera centrala frågor inför Natos toppmöte i Haag 24-25 juni.

Under toppmötet diskuterades säkerhetssituationen i Europa mot bakgrund av det ryska hotet. Utrikesminister Maria Malmer Stenergard framhöll under mötet att Europa behöver ta ett större ansvar för sin egen säkerhet och att Sverige står redo att ta det ökade ansvaret, för att stärka Natos avskräckning och försvar samt stärka den transatlantiska länken.

Under mötet hölls även förberedande diskussioner inför Natos toppmöte i Haag och fortsatt stöd till Ukraina där Ukrainas president Volodymyr Zelenskyj även deltog.

I samband med Vilnius Summit besökte utrikesminister Maria Malmer Stenergard Sveriges ambassad i Litauen.

Toppmötet samlade stats- och regeringschefer från Bulgarien, Tjeckien, Danmark, Estland, Finland, Ungern, Island, Lettland, Litauen, Norge, Polen, Rumänien, Slovakien och Sverige.

På mötet deltog även Natos generalsekreterare Mark Rutte.

Utrikesminister Maria Malmer Stenergard ersatte statsminister Ulf Kristersson vid mötet.
