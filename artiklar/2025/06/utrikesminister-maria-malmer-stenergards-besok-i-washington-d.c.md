# Utrikesminister Maria Malmer Stenergards besök i Washington D.C.

Utrikesminister Maria Malmer Stenergard besökte 20 juni Washington D.C. där hon träffade USA:s utrikesminister Marco Rubio. Under mötet diskuterades situationen i Ukraina, transatlantisk säkerhet, det stundande Nato-toppmötet i Haag samt situationen i Mellanöstern. Samtalet berörde även de långsiktiga relationerna mellan Sverige och USA, där båda parter betonade vikten av ett starkt säkerhetspolitiskt och ekonomiskt samarbete.

I samband med besöket undertecknade utrikesministern ett avtal med USA som gör det möjligt för amerikanska företag att exportera avancerad rymdteknik till Sverige. Sverige får nu möjlighet att använda amerikanska bärraketer för att sända upp satelliter från svenskt territorium, samtidigt som båda länders åtaganden om icke-spridning och skydd av känslig teknik upprätthålls.

Vid besöket intervjuades även utrikesministern på Atlantic Council om kommande Nato-toppmötet i Haag samt om transatlantisk säkerhet. Under dagen deltog utrikesministern dessutom i midsommarfirandet vid National Mall. Evenemanget markerade de kulturella band som förenar Sverige och USA. Utrikesministern hade därtill möten med svenska näringslivsföreträdare och genomförde ett besök vid Sveriges ambassad i Washington.
