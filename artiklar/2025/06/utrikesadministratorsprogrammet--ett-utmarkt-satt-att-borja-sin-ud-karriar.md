# ”Utrikesadministratörsprogrammet – ett utmärkt sätt att börja sin UD-karriär”

Björn Holmgren jobbar på UD:s kansli för stöd till mindre utlandsmyndigheter (KSU) där han är chef för gruppen som stöttar ett antal svenska ambassader utomlands. Tidigare har han jobbat som utrikesadministratör på Sveriges generalkonsulat i Mumbai och ambassaden i Kinshasa.

Björn har jobbat inom utrikesförvaltningen i tio år. Han blev antagen till Utrikesadministratörsprogrammet 2015 och fick sin första utlandsstationering i augusti samma år.

Den första posten var ambassaden i Kinshasa 2015 och därefter generalkonsulatet i Mumbai 2018. Han beskriver det administrativa arbetet utomlands som varierande beroende på vilken utlandsmyndighet och var i världen man hamnar. På ambassaden i Kinshasa kretsade det till stor del kring personal-, fastighets- och säkerhetsfrågor medan det på generalkonsulatet i Mumbai även täckte det konsulära och frågor kring främjande.

Utlandsmyndighetens uppdrag och storlek, dess omgivning och kollegorna är avgörande faktorer för hur uppdraget som utrikesadministratör blir i vardagen.

– Hardship-nivån på en myndighet brukar spegla ganska väl hur komplex omgivningen är, allt från säkerhetsfrågor till miljöfaktorer, tillägger han.

Björns nuvarande funktion på kansliet för stöd till mindre utlandsmyndigheter innebär att tillhandahålla administrativt stöd till uteorganisationen – liknande uppgifter som om han hade jobbat med på plats i det aktuella landet. Det handlar om redovisning, registrering eller andra administrativa frågor som behöver tas omhand.

Kombinationen av gruppchefsuppdrag och stöd till utlandsmyndigheterna kan innebära en utmaning i vardagen som kräver viss nyfikenhet, flexibilitet och en förmåga att prioritera.

– Det gäller att hitta utrymme för strategiska frågor samtidigt som det alltid finns mer brådskande frågor som ständigt kräver min uppmärksamhet.

Han trivs med arbetsuppgifterna och kollegorna:

– KSU är en väldigt välkomnande enhet med professionella och trevliga medarbetare. Vi har kommit långt i det digitala arbetssättet vilket ger möjlighet till en flexibel arbetsdag och samtidigt en enkel kontakt med kollegorna i uteorganisationen. Ett bra utbyte inom enheten samt med de andra enheterna inom verksamhetsstödet gör att vi hela tiden blir bättre på våra uppgifter och kan jobba mer effektivt.

Björn värdesätter kontaktnätet med hela utrikesförvaltningen:

– Ingen dag är den andra lik vilket är stimulerande. UM-gruppen på KSU täcker ett tiotal utlandsmyndigheter vilket ger en stor spännvidd i vilka frågor som blir aktuella.

Björn Holmgren anser att utrikesadministratörsprogrammet fyller en viktig roll i att förbereda och utbilda ny personal som ska vara administrativt ansvariga.

– Har man intresse av att jobba brett med personalfrågor, ekonomi och konsulärt är utrikesadministratörsprogrammet ett utmärkt sätt att påbörja sin karriär inom UD. Det finns många spännande platser och länder att upptäcka runt om i världen!
