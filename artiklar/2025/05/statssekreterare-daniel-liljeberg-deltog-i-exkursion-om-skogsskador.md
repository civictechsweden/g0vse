# Statssekreterare Daniel Liljeberg deltog i exkursion om skogsskador

I samband med den internationella växtskyddsdagen den 12 maj deltog landsbygdsministerns statssekreterare Daniel Liljeberg i en exkursion vid Öster Malma i Sörmland som leddes av SLU Skogsskadecentrum.

Syftet med dagen var att få en inblick i Skogsskadecentrums verksamhet och att få en lägesbild om hur skogsskador och olika växtskadegörare påverkar svenskt skogs- och lantbruk, både nu och i framtiden.

– Skogsskador påverkar både skogens tillväxt och den biologiska mångfalden. Skogsskadecentrum gör ett viktigt arbete för att förebygga och hantera dessa skador genom att skapa och samla kunskap, säger statssekreterare Daniel Liljeberg.

Dagen inleddes med en introduktion till Skogsskadecentrum och nyttan med forskningsinfrastruktur. Även andra aktuella frågor diskuterades såsom innovativa tekniker för övervakning, samverkan samt beredskap. Bland deltagarna fanns representanter från Regeringskansliet, Sveriges lantbruksuniversitet, Skogsstyrelsen och Jordbruksverket.
