# Ny instruktion till Sida och Folke Bernadotteakademin

Regeringen har nyligen beslutat om nya myndighetsinstruktioner för Styrelsen för internationellt utvecklingssamarbete (Sida) och Folke Bernadotteakademin (FBA). De nya instruktionerna är en del av regeringens arbete för att reformera och effektivisera svensk biståndspolitik.

Genom att ta fram nya instruktioner för Sida och FBA tar regeringen omtag på myndighetsstyrningen för ökad effektivitet, transparens och synergier inom bistånds- och utrikespolitiken.

## Ny instruktion till Sida

Den 15 maj 2025 trädde Sidas nya instruktion i kraft. Det är första gången sedan 2010 som Sida får en ny instruktion, däremot har uppdateringar skett. Sidas instruktion har skrivits om för att bli mer kärnfull, strukturerad och för att återspegla regeringens prioriteringar.

De huvudsakliga uppdateringarna och förtydligandena som har gjorts är följande:

* Sida ska genomföra regeringens biståndspolitik som en integrerad del av utrikespolitiken, och bidra till att värna och främja svenska intressen.
* Myndigheten kan spela en viktig roll för att skapa synergier mellan biståndet och andra svenska intressen samt mobilisera fler aktörer, inklusive privata sektorn, genom ett flexibelt och innovativt arbetssätt för att uppnå pluralism bland samarbetspartners och finansieringsformer.
* Fokus ska ligga på effektivitet, resultat, uppföljning, transparens och insyn.
* Samverkan ska ske med ett breddat antal aktörer, inklusive företag, näringslivsorganisationer, civilsamhälle och internationella organisationer.

## Ny instruktion till FBA

Den 1 januari 2025 trädde FBA:s nya instruktion i kraft. FBA:s tidigare instruktion beslutades 2020. Översynen av instruktionen har gjorts mot bakgrund av ett förändrat omvärldsläge, regeringens reformagenda för biståndet samt det pågående arbetet med att renodla FBA:s verksamhet. Den nya instruktionen har en tydligare struktur och är mindre detaljerad än den tidigare.

De huvudsakliga uppdateringarna som har gjorts är följande:

* FBA:s huvuduppgift utökas från internationell fredsfrämjande verksamhet till internationell freds- och säkerhetsfrämjande verksamhet. Ändringen återspeglar att FBA de senaste åren fått ett större fokus på säkerhetsfrämjande verksamhet, bland annat genom nya uppdrag att bistå Utrikesdepartementet i genomförandet av Sveriges åtaganden som Nato-medlem och i arbetet med att bemöta hybrida hot i samarbetsländer. Det tydliggörs att FBA:s verksamhet sker inom ramen för Sveriges samlade utrikes-, säkerhets- och biståndspolitik.
* Det läggs ett större fokus på närområdet. Det slås fast att myndighetens verksamhet är global, med ett särskilt fokus på EU:s närområde.

Därutöver tydliggörs myndighetens huvudsakliga verksamhetsområden:

* Konfliktförebyggande och fredsbyggande verksamhet
* Stöd till fredsinsatser och civil krishantering
* Främjande av demokrati och rättsstatens principer.
