# Ministrar besökte en av Sveriges största försvarsmedicinska övningar

Försvarsminister Pål Jonson och sjukvårdsminister Acko Ankarberg Johansson besökte den 18 maj Försvarsmaktens civil-militära Sjukvårdsövning 25 i Gamleby utanför Västervik. Det är en av Sveriges största försvarsmedicinska övningar.

– Hälso- och sjukvården ska kunna fungera i kris och krig. Regeringen tillför därför resurser till hälso- och sjukvårdens beredskap och har nyligen även lämnat förslag till Lagrådet som ska stärka beredskapen i händelse av kris och krig, säger sjukvårdsminister Acko Ankarberg Johansson.

– Sjukvårdsövningar, där man tränar på att hantera följder av krig mot allierade i vårt närområde, är en viktig del i att stärka både Sveriges och Natos kollektiva försvar, säger försvarsminister Pål Jonson.

Sjukvårdsövning 25, en av Sveriges största försvarsmedicinska övningar, är indelad i olika skeden. Skedet i Gamleby pågår den 15 till 25 maj och under skedet grupperas en del av ett fältsjukhus i befintlig infrastruktur.

Vid ministrarnas besök den 18 maj låg fokus för övningen på att hantera kemiska, biologiska, radiologiska och nukleära hot – CBRN-hot. Två viktiga syften var att träna på medicinsk civil-militär samverkan och att hantera och transportera stora patientflöden.

Sjukvårdövning 25 genomförs av Försvarsmedicincentrum, Försvarsmaktens centrum för funktionen försvarsmedicin, i samarbete med aktörer från delar ur det civila försvaret. Försvarsmedicincentrums övergripande mål är att säkerställa en väl fungerande hälso- och sjukvård inom Försvarsmakten i fredstid, vid internationella insatser, i händelse av kris och katastrof samt under väpnad konflikt.
