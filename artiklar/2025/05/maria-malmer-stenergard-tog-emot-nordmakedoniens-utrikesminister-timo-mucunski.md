# Maria Malmer Stenergard tog emot Nordmakedoniens utrikesminister Timčo Mucunski

Utrikesminister Maria Malmer Stenergard stod den 12 maj värd för en lunch i Stockholm med sin motpart Timčo Mucunski från Nordmakedonien. Under lunchen fördes samtal om säkerhetspolitiska frågor, stödet till Ukraina, utvecklingen på västra Balkan och Nordmakedoniens EU-närmandeprocess.

– Jag uppmuntrade Nordmakedonien att intensifiera reformarbetet. Landet har förutsättningar att kunna avancera i sin EU-anslutningsprocess så snart förhandlingarna formellt inleds. Nordmakedoniens arbete med reformagendan inom ramen för EU:s tillväxtplan för västra Balkan är ett viktigt steg framåt, säger utrikesminister Maria Malmer Stenergard.

I samband med sitt besök träffade Nordmakedoniens utrikesminister Timčo Mucunski även EU-minister Jessica Rosencrantz.
