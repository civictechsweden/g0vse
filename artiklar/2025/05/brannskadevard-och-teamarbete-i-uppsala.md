# Brännskadevård och teamarbete i Uppsala

Sjukvårdsminister Acko Ankarberg Johanssons regionturné besökte Region Uppsala i början av maj. På agendan stod bland annat Akademiska sjukhusets högspecialiserade vård inom brännskador.

– Det var imponerande att se den dedikation och expertis som finns på Brännskadecentrum och hur personalen räddar liv och bidrar till att utveckla brännskadevården – ett arbete som är av värde för hela Sverige, säger sjukvårdsminister Acko Ankarberg Johansson.

Under dagen besökte ministern Brännskadecentrum vid Akademiska sjukhuset. Brännskadecentrum är en av Sveriges två brännskadeenheter, och tar emot patienter med svåra brännskador. Specialisterna i brännskadevård vägleder också akutmottagningar i hela landet. På Brännskadecentrum fick ministern en presentation av verksamheten.

I samband med besöket fick ministern också en rundvandring i Vävnadsinrättningens lokaler samt lyssna till plastik- och käkkirurgavdelningens arbete. På Vävnadsinrättningen hanteras vävnader och celler för kliniskt bruk. De används framför allt i Brännskadecentrums vård av patienter med omfattande brännskador.

## Dialogmöte om satsningar och pågående arbete

Vid varje regionbesök genomförs ett dialogmöte med regionens ledning där man diskuterar aktuella frågor inom hälso- och sjukvården. Dialogmötet avslutade besöket hos Region Uppsala. Deltagare var bland andra regionstyrelsens ordförande Helena Proos, regiondirektör Johan von Knorring, hälso- och sjukvårdsdirektör Mikael Köhler och regionens säkerhets- och beredskapschef Jan Stangebye.
