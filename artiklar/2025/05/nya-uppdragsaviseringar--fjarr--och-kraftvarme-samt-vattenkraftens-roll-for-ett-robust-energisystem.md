# Nya uppdragsaviseringar:  Fjärr – och kraftvärme samt vattenkraftens roll för ett robust energisystem

Som en del i omläggningen av energipolitiken avser regeringen ge Energimyndigheten och Svenska kraftnät i uppdrag att ta fram åtgärdsförslag som kan öka konkurrenskraften för fjärr- och kraftvärmen samt tydliggöra vattenkraftens roll.

Sveriges konkurrenskraft och välfärd bygger på tillgång till fossilfri energi till konkurrenskraftiga priser. För att nå klimatmålen och möjliggöra den gröna omställningen behöver hushåll och näringsliv i hela Sverige ha goda förutsättningar att elektrifiera befintlig verksamhet. Det är också avgörande att skapa villkor som främjar nya investeringar i elektrifiering.

## Kraftlyftet främjar snabbare grön omställning

Det pågår historiskt stora investeringar för att bygga ut det svenska elnätet, men det är komplext och tar tid. För att hålla tempo i elektrifieringen och den gröna omställningen har regeringen initierat investeringsstödet kraftlyftet.

## Åtgärder för att stärka fjärr- och kraftvärmens konkurrenskraft

Fjärr- och kraftvärmen har stor betydelse för den förväntade kraftiga ökningen av svensk elanvändning. Fjärrvärmen avlastar indirekt elnäten samtidigt som kraftvärmen bidrar med lokal elproduktionen nära användarna. Utan fjärrvärmens värmebidrag visar uppskattningar från Energimyndigheten på ett tillkommande effektbehov på omkring 6,5 GW. Utan kraftvärmens bidrag av elproduktion ökar detta med ytterligare omkring 3 GW.

För att stärka fjärr- och kraftvärmens konkurrenskraft arbetar regeringen med att ta fram ett uppdrag med flera delar. Dessa grundar sig bland annat i Energimyndighetens Förslag tillfjärrvärme- och kraftvärmestrategi (ER 2023:27).

I uppdraget ingår att värdera och tydliggöra nyttan av fjärrvärmen för elsystemet lokalt och regionalt. I uppdraget ingår också att göra en översyn av styrmedel för att förbättra marknadsvillkoren för uttag av biobränsle i form av GROT (Grenar och Toppar). Dessutom kommer implementeringen av Energieffektiviseringsdirektivet att leda till ett ökat tillvaratagande av spillvärme. Slutligen kommer biokraftvärme att ingå i det investeringsstöd som håller på att utformas inom ramen för kraftlyftet.

## Vattenkraftens kapacitet ska tydliggörs

Vattenkraften har en särställning i det svenska energisystemet och bidrar med många unika förmågor. Vattenkraftens betydelse för elsystemet behöver dock tydliggöras i energiplaneringen på nationell, regional och lokal nivå. Ansvar och roller behöver också förtydligas. Regeringen avser därför att ge Energimyndigheten i uppdrag att tillsammans med Svenska kraftnät beskriva vattenkraftens förmågor och ta fram ett stödmaterial för att hjälpa kommunerna stärka sitt arbete med sin energi- och beredskapsplanering.
