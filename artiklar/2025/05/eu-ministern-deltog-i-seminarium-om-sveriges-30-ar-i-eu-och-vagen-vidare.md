# EU-ministern deltog i seminarium om Sveriges 30 år i EU och vägen vidare

(Ny version) EU:s framtid och Sveriges roll i unionen stod i fokus när EU-minister Jessica Rosencrantz den 22 maj deltog i ett seminarium på temat Sverige 30 år i EU. Seminariet anordnades av Sieps, Svenska institutet för europapolitiska studier.

Under rubriken ”EU:s framtid: vilken roll för Sverige?” höll EU-minister Jessica Rosencrantz ett inledningsanförande och medverkade i ett panelsamtal med tidigare EU-kommissionärerna Cecilia Malmström och Margot Wallström samt tidigare EU-ambassadör Lars Danielsson.

EU-ministern belyste att säkerhetsfrågor fått en ny, central roll i Europasamarbetet och betonade vikten av ett fortsatt starkt stöd till Ukraina.

– I över fyra år har Ryssland bedrivit sitt brutala aggressionskrig mot Ukraina. Det har påmint om betydelsen av unionens grundläggande principer om fred och frihet. Och det har gett EU en ny, existentiell uppgift: Det handlar om att hantera hot mot vår fred och vår säkerhet, sa Jessica Rosencrantz i sitt tal.

Även en stärkt konkurrenskraft, arbetet med att välkomna fler länder till det europeiska samarbetet och försvaret av rättsstatens principer lyftes av EU-ministern som viktiga frågor för unionens framtid.

Jessica Rosencrantz talade också om hur regeringen arbetar för att få genomslag för svenska prioriteringar i EU. Hon betonade att vi behöver vara tidiga i förhandlingsrummet, tydliga med vad vi vill samt driva EU-politiken tillsammans med våra svenska intressen.

–  Tidigt, tydligt och tillsammans. Det är mina ledord för den här regeringens EU-politik. När vi om trettio år firar 60 år som medlem av den europeiska gemenskapen, hoppas jag att vi kan blicka tillbaka på en tid då Europa tog ansvar i en orolig tid. Där vi såg ett Europa som växte i både styrka och storlek. Ett Europa som stod starkare och friare än någonsin tidigare. Och att vi då, som nu, kan säga: Europas tid är nu, avslutade Jessica Rosencrantz sitt tal.
