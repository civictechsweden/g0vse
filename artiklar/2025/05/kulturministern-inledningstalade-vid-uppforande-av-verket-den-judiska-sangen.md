# Kulturministern inledningstalade vid uppförande av verket Den judiska sången

Torsdagen den 22 maj uppfördes verket Den judiska sången på Konserthuset Stockholm. Kulturminister Parisa Liljestrand medverkade med ett anförande innan konserten inleddes.

I sitt anförande betonade kulturministern vikten av musik – hur den bidrar till att människor möts och tillsammans kan lösa gemensamma utmaningar. Hon uppmärksammade också att år 2025 markerar 250 år av judiskt liv i Sverige. Ministern betonade även att arbetet mot antisemitism är en prioriterad fråga för regeringen.

– Judisk kultur har under 250 år varit en självklar del av den svenska kulturen och har lämnat ett bestående avtryck i vår historia och vårt gemensamma kulturarv. Verket Den judiska sången påminner oss om musikens kraft att bevara minnet, ge tröst och skapa förståelse över tid och generationer, säger kulturminister Parisa Liljestrand.

Medverkade vid konserten gjorde Kungliga Filharmonikerna och Eric Ericsons Kammarkör tillsammans med sångsolisterna Agneta Eichenholz och Kjetil Støa. Dirigent var Tobias Ringborg.

## Den judiska sången

Finlandssvenske Moses Pergament (1893–1977) föddes i ett ortodoxt judiskt hem i Helsingfors men flyttade till Stockholm i 20-årsåldern. Verket Den judiska sången tillkom i slutet av andra världskriget, medan Förintelsen ännu pågick och alltmer uppdagades. Texterna är hämtade ur två av Ragnar Josephsons diktsamlingar från början av 1900-talet: Kedjan och Judiska dikter.
