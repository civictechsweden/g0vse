# Sverige vill driva på arbetet med nationella klimatplaner

Alla parter under Parisavtalet ska presentera nya nationella klimatplaner, Nationally Determined Contributions, NDC:er, inför COP30 i november 2025. De nya NDC:erna bör innehålla ambitiösa mål som omfattar alla växthusgaser och alla ekonomiska sektorer, enligt ett beslut från COP28. I detta arbete vill Sverige visa att svenska näringslivets lösningar för minskade klimatutsläpp kan bidra till en snabbare omställning.

Enligt Parisavtalet ska alla parter presentera nya nationella klimatplaner vart femte år och det ska alltså ske i år inför COP30. Varje land sätter själv ambitionsnivån i sin NDC men varje ny NDC ska vara mer ambitiös än den föregående. COP30 blir därför ett viktigt tillfälle att både bedöma hur de nya NDC:erna förhåller sig till Parisavtalets 1,5-gradersgräns liksom att driva på för högre ambition.

Näringslivet är en viktig kraft i omställningen och FN:s klimatpanel IPCC konstaterar att lösningar finns tillgängliga för att minska utsläppen inom alla sektorer. Klimat- och miljöminister Romina Pourmokhtari och bistånds- och utrikeshandelsminister Benjamin Dousa har skickat ett brev om svenska klimatlösningar till parterna under Parisavtalet.

Svenska företag kan erbjuda en rad lösningar och innovationer som kan bidra till klimatomställningen, inom sektorer som transport, industri, energi, jordbruk, livsmedelssystem och avfallshantering. Genom svenska ambassader fördjupar vi nu samarbetet med länder världen över för att de nya NDC:erna ska kunna återspegla de lösningar som finns tillgängliga för att snabba på omställningen i respektive land.

Sverige bidrar också till den globala gröna omställningen genom vårt omfattande bistånd som en av världens största givare av klimatfinansiering per capita. År 2023 uppgick det svenska klimatbiståndet till 9,4 miljarder kronor, en ökning med över 800 miljoner sedan 2022. Under 2024 fattade regeringen beslut om att bidra med 8 miljarder kronor till Gröna klimatfonden, GCF, för perioden 2024-2027 och att bidra med 200 miljoner kronor till den nya fonden för att hantera skador och förluster. Därtill innehar Sverige ordförandeskapet för GCF tillsammans med det afrikanska regionala sätet under 2025.

IPCC har slagit fast att utsläppen måste minska med 43 procent till 2030 och 60 procent till 2035 jämfört med 2019 för att världens länder ska kunna begränsa uppvärmningen till 1,5 grader. Ambitionsnivån i nuvarande NDC:er innebär sammantaget endast en minskning på två till tre procent vilket skulle resultera i en uppvärmning på cirka 2,6 grader.

EU är drivande för att framför allt G20-länderna ska höja ambitionen i sina NDC:er. G20-länderna står idag för runt 80 procent av de globala utsläppen.

UNFCCC-sekretariatet kommer i september göra en sammanställning av alla NDC inför COP30.
