# Sakråd om den framtida jordbrukspolitiken

Den 16 maj hölls ett sakråd på temat EU:s gemensamma jordbrukspolitik (GJP) efter 2027. Drygt 50 deltagare från myndigheter och branschorganisationer samlades för att diskutera GJP:s framtid.

Sakrådet inleddes av Tobias Olsson, enhetschef på Landsbygds- och infrastrukturdepartementet. Därefter berättade lantbruksråd Kristina Nordéus om kommissionens vision om jordbruk och livsmedel samt arbetet med utformningen av GJP efter 2027.

Daniel Liljeberg, statssekreterare hos landsbygdsminister Peter Kullgren, presenterade regeringens prioriteringar och kommande processer i arbetet med GJP efter 2027. Genom gruppdiskussioner gavs sedan möjlighet för att inbjudna att bidra med inspel, idéer och synpunkter i ett antal prioriterade frågor.

Sakrådet är en del i regeringens arbete inför de kommande förhandlingarna om utformningen av GJP i nästa fleråriga budgetperiod som börjar efter 2027. Kommissionens förslag väntas komma i mitten av juli. Att ha en öppen dialog med berörda organisationer och myndigheter är viktigt för att skapa förankring och underlätta genomförandet av en effektiv politik.

Landsbygds- och infrastrukturdepartementet kommer att anordna fler sakråd samt rundabordssamtal i mindre format för att diskutera avgränsade frågor. Sakrådet är också ett tillfälle att samla in synpunkter på det kommande svenska genomförandet. Synpunkterna som samlas in används i arbetet med EU-förhandlingarna och utformningen av det svenska genomförandet.
