# Förtydliganden i den nya arbetslöshetsförsäkringen

Den 1 oktober 2025 träder den nya lagen om arbetslöshetsförsäkring i kraft. Regeringen har nu beslutat om en ny proposition som innehåller några tillägg och förtydliganden. Exempelvis föreslås att deltagande i ett arbetsmarknadspolitiskt program som avser särskilda insatser för personer med funktionsnedsättning som medför nedsatt arbetsförmåga inte i sig ska utesluta rätt till arbetslöshetsersättning.

För regeringen är det prioriterat att det ska löna sig att arbeta. I propositionen Några tillägg och förtydliganden i den nya lagen om arbetslöshetsförsäkring, föreslås därför bland annat ett undantag från bestämmelsen om att deltagare i arbetsmarknadspolitiska program inte har rätt till arbetslöshetsersättning.

Undantaget gäller personer som deltar i arbetsmarknadspolitiska program som avser särskilda insatser för personer med funktionsnedsättning som medför nedsatt arbetsförmåga. Det kan exempelvis gälla personer som har en anställning med lönebidrag på deltid. Utan ett undantag skulle denna grupp inte kunna få arbetslöshetsersättning vid sidan av arbetet och därmed förlora på att ta ett deltidsarbete. Genom förslaget kommer dessa sökande att behandlas på samma sätt som andra deltidsarbetande.

Förslagen föreslås träda i kraft den 18 november 2025 men tillämpas från och med den 1 oktober 2025.
