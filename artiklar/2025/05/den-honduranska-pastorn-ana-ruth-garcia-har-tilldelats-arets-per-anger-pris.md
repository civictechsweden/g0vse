# Den honduranska pastorn Ana Ruth García har tilldelats årets Per Anger-pris

Regeringens internationella pris för mänskliga rättigheter, Per Anger-priset, har tilldelats Ana Ruth García som kämpar för demokrati och mänskliga rättigheter i Honduras. Priset delades ut 15 maj av kulturminister Parisa Liljestrand vid en ceremoni på Forum för levande historia.

Per Anger-priset tilldelas personer som gjort särskilda humanitära och demokratifrämjande insatser. Priset uppmärksammar mod, handlingskraft och engagemang. Årets pristagare Ana Ruth García har under många års tid arbetat hårt i sitt hemland Honduras för att ge flickor och kvinnor bättre livsförutsättningar.

Ana Ruth García har grundat organisationen Ecuménicas, en feministisk organisation som bland annat arbetar utifrån bibelord och teologiska berättelser för att främja kvinnors och flickors åtnjutande av mänskliga rättigheter, med särskilt fokus på sexuell och reproduktiv hälsa och rättigheter.

– Vikten av tillgång till kunskap, allsidig sexualundervisning, preventivmedel och vård för kvinnor och flickor inklusive säkra aborter kan inte överskattas. Ana Ruth García har sedan mer än 30 år tillbaka blivit en viktig kraft för flickors och kvinnors rättigheter i sitt hemland. Regeringen ser henne som en mycket värdig mottagare av priset, säger kulturminister Parisa Liljestrand.

Enligt juryns nominering har Ana Ruth García: ”Genom utbildningsinsatser, opinionsbildning, dialog och juridiskt stöd lyckats verka för jämställdhet och mänskliga rättigheter, från gräsrot till policybeslut. Insatserna har möjliggjort en påtaglig, positiv förändring och även inspirerat andra att driva kampen för rättvisa och inkludering”.

## Per Anger-priset

Per Anger-Priset är den svenska regeringens internationella pris för mänskliga rättigheter och demokrati. Det instiftades 2004 för att uppmärksamma de insatser svenske diplomaten Per Anger gjorde under andra världskriget då han räddade ungerska judar undan Förintelsen. Forum för levande historia har regeringens uppdrag att årligen dela ut priset och i år görs det för 21:e gången.

Pristagaren utses av en särskild jury inom Forum för levande historia och nomineras av någon av följande organisationer (de svenska sektionerna): Amnesty International, Civil Rights Defenders, Diakonia, Afrikagrupperna, IM - individuell människohjälp, We effect, Kvinna till Kvinna och Act Svenska kyrkan. Årets pristagare har nominerats av Act Svenska kyrkan.
