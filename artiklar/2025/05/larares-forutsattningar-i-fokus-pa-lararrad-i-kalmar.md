# Lärares förutsättningar i fokus på lärarråd i Kalmar

Skolminister Lotta Edholm besökte Kalmar den 26 maj för att delta i ett lärarråd och göra skolbesök.

Tillsammans med förskollärare, lärare och lärare i fritidshem från Kalmar, Borgholm och Mörbylånga diskuterade skolministern förskollärares och lärares förutsättningar under årets andra lärarråd. Bland annat diskuterade deltagarna situationen med arbetsmiljön och vikten av att få tillräckligt med tid för att planera och följa upp undervisningen.

– Det är mycket värdefullt för mig att få höra direkt från de som arbetar i skolan vad de tycker om yrket och jag är väldigt tacksam att de tog sig tiden att träffa mig i Kalmar. Det borde vara självklart att förskollärare, lärare och lärare i fritidshem ska ha en hållbar arbetsmiljö. Därför arbetar regeringen bland annat för att reglera undervisningstiden och tiden till planering och uppföljning, säger skolminister Lotta Edholm.

Tidigare på dagen besökte skolministern förskolan Trollet och Tallhagsskolan i Kalmar. På förskolan Trollet blev skolministern visad runt av förskolebarnen och fick höra mer om förskolans pedagogiska arbete. På Tallhagsskolan presenterade personalen skolans arbete för att stärka tryggheten och lyfte upp samarbetet med socialtjänst och polis. Skolministern träffade också Tallhagsskolans skolbibliotekarie för att få höra mer om hur skolan arbetar med att öka intresset för läsning bland eleverna. Från den 1 juli 2025 är det krav på att alla elever ska ha tillgång till bemannade skolbibliotek.
