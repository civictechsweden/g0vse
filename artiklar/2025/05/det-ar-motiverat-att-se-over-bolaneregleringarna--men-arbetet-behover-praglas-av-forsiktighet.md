# ”Det är motiverat att se över bolåneregleringarna – men arbetet behöver präglas av försiktighet”

Den 16 maj höll finansmarknadsminister Niklas Wykman ett anförande under ett seminarium i Stockholm, arrangerat av Almi och Företagarna. Under seminariet talade man bland annat om företagens behov av och tillgång till finansiering, och finansmarknadsministern berättade om det arbete regeringen gör kring amorteringskrav och bolånetak, där ett förslag avses komma före sommaren.

"Vi befinner oss i prövande tider. Behoven av samhällsinvesteringar är stora, inte minst mot bakgrund av det geopolitiska läget och brister i elförsörjningen. Statliga lån kan spela en roll för att rusta säkerheten och säkra ny baskraft. Lånar staten mer behöver vi dock vara vaksamma på andra delar av ekonomin, så att den samlade skuldsättningen inte drar iväg. Här krävs noggranna avvägningar och försiktighet – annars kan riskerna öka.

Ett försämrat säkerhetsläge i omvärlden och brister i elförsörjningen medför båda att Sverige delvis kan komma att behöva låna mer i närtid. Det är i så fall tillfälligt, försvarsutgifterna ska vara fullt finansierade på längre sikt och kärnkraftslånen kommer att betalas tillbaka. Det är den europeiska statistikmyndigheten Eurostat som kommer avgöra hur kärnkraftsinvesteringar ska behandlas i EU-länders nationalräkenskaper. Men vi gör klokt i att ta höjd för att det under ett antal år kan handla om betydande belopp. Det gör det viktigt att följa skuldsättningen än mer noggrant i andra delar av ekonomin.

Sverige utmärker sig med jämförelsevis lite skulder i den offentliga sektorn, men desto mer i den privata. När det gäller hushållen vidtar regeringen en rad åtgärder för att minska överskuldsättningen. Vi behöver också fortsatt hålla ett öga på bolånen, som utgör merparten av hushållens skulder.

Det är bra att det finns regler som gör att låntagare amorterar, och som begränsar hur mycket man kan belåna en bostad. Men amorteringskravens och bolånetakets nivå och utformning behöver tjäna sina syften. Det är därför motiverat att se över bolåneregleringarna. Regeringen kommer med ett förslag innan sommaren, men arbetet behöver präglas av försiktighet. Att göra stora förändringar av regelverken kan medföra vissa risker. Förändringarna påverkar både bolån och bostadsmarknad – samtidigt som det är centralt att vara vaksam kring skuldsättningsrisker i ekonomin, särskilt i ljuset av eventuella ökningar av den offentliga skuldsättningen. Gör man stora lättnader kan även effekterna bli påtagliga, vilket delvis skulle motverka syftet."
