# Rättsstatens principer i fokus när EU-minister Jessica Rosencrantz deltog i ministerrådsmöte i Bryssel

Den 27 maj deltog EU-minister Jessica Rosencrantz i Allmänna rådet i Bryssel. Under mötet höll ministrarna bland annat en utfrågning av Ungern om unionens värden.

– Under sju år har vi i EU genomfört åtta utfrågningar av Ungern. Vi har riktat kritik mot den negativa utvecklingen för demokrati och rättsstat och varit tydliga med våra förväntningar. Ändå har vi inte sett några tecken på kursändring utan tvärtom en accelererande utveckling i fel riktning. Nu är det dags för EU att bli tuffare och ha en seriös diskussion om nästa steg, säger EU-minister Jessica Rosencrantz.

En deklaration undertecknades av Sverige och 19 andra EU-länder för att uttrycka oro för HBTQI-personers rättigheter i Ungern. Länderna uppmanar EU-kommissionen att använda alla tillgängliga verktyg om Ungern inte vidtar åtgärder.

Inom ramen för den årliga rättsstatsdialogen var Sverige tillsammans med Belgien och Slovakien också föremål för landsspecifika diskussioner om rättsstatsläget i respektive land. Diskussionerna är en viktig möjlighet att diskutera och utbyta erfarenheter för att stärka respekten för rättsstatens principer inom hela EU. Sverige svarade upp väl mot frågorna som ställdes och kommissionen och medlemsstaterna såg positivt på Sveriges reformarbete.

Vid mötet diskuterades också dagordningen för Europeiska rådets möte den 26-27 juni och ministrarna antog formellt lånesinstrumentet SAFE, the Security Action for Europe.  Instrumentet gör det lättare för länder i EU att investera i sin försvarsindustri och spelar en viktig roll i att ytterligare stärka europeisk försvarsförmåga och säkerhet.

Därtill enades rådet om nya och förenklade regler för gränsjusteringsmekanism för koldioxid och höll en diskussion om Spaniens begäran att inkludera katalanska, baskiska och galiciska som officiella språk och arbetsspråk för EU:s institutioner.

Som en övrig punkt på dagordningen lyftes frågan om stöd till Radio Free Europe. Sverige redogjorde för sitt finansiella stöd till organisationen och uppmuntrade fler länder att göra mer.
