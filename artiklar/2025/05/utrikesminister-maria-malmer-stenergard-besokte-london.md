# Utrikesminister Maria Malmer Stenergard besökte London

Den 1–2 maj besökte utrikesminister Maria Malmer Stenergard London för att träffa Storbritanniens utrikesminister David Lammy. Under besöket deltog utrikesministern också vid ett firande av ett svenskt-brittiskt forskningssamarbete tillsammans med det svenska kungaparet och träffade även svenskar boende i London.

Sverige och Storbritanniens relation har fördjupats väsentligt de senaste åren, bland annat genom det omfattande strategiska partnerskap som undertecknades 2023 och att Sverige blev allierad i Nato 2024. Sverige och Storbritannien prioriterar båda stödet till Ukraina, vilket även har haft ett starkt stöd i den folkliga opinionen i respektive land. Utrikesministrarna diskuterade vilka ytterligare insatser som kan göras för att bistå Ukraina och motverka Ryssland. Även de gemensamma ansträngningarna för att stärka Europas säkerhet och försvar diskuterades.

Sverige och Storbritannien har nyligen meddelat stora investeringar i försvarssektorn och det finns ett mycket nära samarbete mellan ländernas försvarsindustrier. Relationen mellan EU och Storbritannien var ett annat centralt ämne under samtalet. Det finns en uttalad ambition om att åstadkomma ett säkerhets- och försvarspartnerskap mellan EU och Storbritannien, vilket Sverige ser mycket positivt på.​

Den 2 maj arrangerade den svenska ambassaden ett treårsfirande av Sveriges och Storbritanniens samförståndsavtal kring samarbete inom Life Science. Det svenska kungaparet, som även deltog vid samförståndsavtalets undertecknade 2022, var också gäster vid ceremonin. Samarbetet är ett exempel på det nära band som finns mellan Sverige och Storbritannien ledare inom forskning och innovation. Samarbetet inom Life Science drivs bland annat av det svenska forsknings- och innovationscentret vid svenska ambassaden i London och Business Sweden och inkluderar exempelvis svensk-brittiska Astra Zeneca.

Utrikesministern passade även på att träffa svenskar boende i London för att berätta om den svenska regeringens prioriteringar och lyssna in frågor och synpunkter från svenskar boende i utlandet.
