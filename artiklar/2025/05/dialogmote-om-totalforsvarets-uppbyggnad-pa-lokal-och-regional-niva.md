# Dialogmöte om totalförsvarets uppbyggnad på lokal och regional nivå

Tisdagen den 29 april bjöd försvarsminister Pål Jonson och minister för civilt försvar Carl-Oskar Bohlin in representanter för kommuner, civilområdesansvariga länsstyrelser, länsstyrelser, militärregioner, garnisoner och Sveriges kommuner och regioner (SKR) för att diskutera lokala och regionala perspektiv på uppbyggnaden av totalförsvaret.

Även Försvarsstaben och Myndigheten för samhällsskydd och beredskap (MSB) deltog och berättade bland annat om det pågående gemensamma uppdraget att samordna planeringen för totalförsvaret.

Pål Jonson och Carl-Oskar Bohlin inledde mötet med att tala om vikten av dialog och samarbete mellan civila och militära aktörer på alla samhällsnivåer. De beskrev huvuddragen i inriktningar i försvarsbeslutet 2025–2030 för det militära och det civila försvaret och i de gemensamma planeringsförutsättningarna för totalförsvaret. De nämnde även viktiga fokusområden för regeringen som personalförsörjning, försvarssamarbetet med USA och värdlandsstödet kopplat till Natomedlemskapet.

Pål Jonson talade om den breda politiska enigheten i försvarsbeslutet som en framgångsfaktor i utvecklingen och om styrkan i de internationella samarbetena.

Carl-Oskar Bohlin lyfte fram vikten av att kommunerna vidtar konkreta åtgärder här och nu, så som till exempel kontinuitetshantering, efterlevnad av säkerhetsskyddslagstiftning, säkerställandet av nödvattenplaner och tillgång till reservkraft. Carl-Oskar Bohlin betonade även vikten av att försörjning för den kommunala verksamheten måste kunna upprätthållas i hela hotskalan.

## Stöd från centrala myndigheter

Överste Mikael Beck från Försvarsmakten och biträdande avdelningschef Anna Nyman från MSB presenterade det pågående uppdraget att ta fram ett konkret stöd i planeringsförutsättningar till beredskapsmyndigheterna. Planeringsförutsättningarna ska även kunna användas av aktörer på lokal och regional nivå för att uppnå en samordnad planering av totalförsvaret.

Stödet ska vara klart i september och kunna användas i praktisk planering och vid övningar. Det kommer att innehålla typsituationer som ska skapa en gemensam förståelse för hur samhället kan se ut vid en eskalerad situation.

Anna Nyman berättade även om det regeringsuppdrag MSB har att utveckla metodstöd till kommuners arbete med att stärka det civila försvaret. Metodstödet ska presenteras i juni.

## Utbyte om utveckling på lokal och regional nivå

I samtal och dialoger under dagen diskuterades flera goda exempel på hur totalförsvaret utvecklas i samverkan mellan olika aktörer på lokal och regional nivå, till exempel genom övningar och samverkan kring utrymningsplaner. Flera deltagare lyfte fram vikten av att engagera civilbefolkningen, frivilligt engagemang i föreningar samt satsningar på kommunikation om den enskildes beredskap. Ett medskick till nästa års dialogmöte var att även regionerna ska bjudas in.

Även utmaningar diskuterades och som exempel nämndes finansiering och tillstånd kopplat till infrastruktursatsningar. Tillgänglighet och behovet av tydliggöranden kring vilka krav som ställs på kommunerna vad gäller skyddsrum var också något som lyftes.

Statssekreterare Peter Sandwall berättade om regeringens arbete med att undanröja olika hinder för tillväxt för att underlätta för kommunerna. Till exempel regeringsprövningsutredningen som ska göra det snabbare att ta frågor till regeringen för avgörande och miljötillståndsutredningen som ska underlätta tillståndsprocesser.

Avslutningsvis konstaterade Carl-Oskar Bohlin att det pågår mycket i arbetet med uppbyggnaden av totalförsvaret samt uttryckte en förhoppning om att takten i arbetet fortsätter att öka så att det till nästa år finns dubbelt så många goda exempel på förmågehöjande åtgärder.
