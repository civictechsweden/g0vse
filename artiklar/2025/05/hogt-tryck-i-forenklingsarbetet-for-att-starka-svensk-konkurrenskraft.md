# Högt tryck i förenklingsarbetet för att stärka svensk konkurrenskraft!

Det ska vara enkelt att starta, driva och utveckla företag. Regelbördan och de administrativa kostnaderna behöver minska och regeringen driver därför en offensiv förenklingsagenda. Genom att förenkla regelverk och processer bidrar regeringen till att stärka konkurrenskraften och skapa fler jobb i växande företag.

Som en del i arbetet bjöd energi- och näringsminister Ebba Busch in 11 generaldirektörer med medarbetare till rundabordssamtal. Syftet med mötet var att dela erfarenheter och diskutera hur förenklingsarbetet kan stärkas och påskyndas.

Ebba Busch inledde med att summera regeringens åtgärder:

* Inrättat ett Förenklingsråd och ett Implementeringsråd som har fokus på svensk respektive europeisk lagstiftning.
* 11 myndigheter har fått i uppdrag att se över föreskrifter, förordningar och lagar som innebär administrativa kostnader för företag. Arbetet ska slutredovisas mars 2026.
* Ett 30-tal myndigheter har fått uppdrag eller återrapporteringskrav om att stärka och påskynda förenklingsarbetet. Arbetet ska slutredovisas mars 2026.

## Myndigheternas roll för att stärka svenskt företagsklimat

Under mötet betonade ministern vikten av att myndigheterna prioriterar förenklingsarbetet genom att avsätta nödvändig tid och resurser. För att lyckas med förenklingsarbetet behöver alla aktörer arbeta tillsammans och här spelar myndigheternas arbete en stor roll. I början kan det innebära ett omfattande arbete men det kommer att ge positiva effekter både för företagen och för myndigheternas egen effektivitet.

Presentationerna visade att myndigheternas arbete redan har lett till flera konkreta åtgärder. Flera berättade att de arbetar med kartläggningar och tidiga dialoger för att förstå vilka lösningar och nya arbetssätt som svarar mot företagens behov.

Det pågår också översyn av föreskrifter och insatser för att det ska bli enklare att förstå regelverket.

Flera myndigheter arbetar också med att utveckla olika AI-lösningar, digitala plattformar och e-tjänster för ökad tillgänglighet och effektivare handläggning.

## Håll i och håll ut över lång tid

Vid den gemensamma diskussionen lyfte deltagarna behovet av ökad samverkan mellan myndigheter. Vidare framkom att Sverige måste få in ett företagsperspektiv i EU-förhandlingar i tidigt skede för att kunna påverka lagstiftningen samt att det behövs långsiktighet och uthållighet i arbetet.

### I mötet deltog generaldirektörer och medarbetare från:

* Arbetsmiljöverket
* Boverket
* Bolagsverket
* Folkhälsomyndigheten
* Jordbruksverket
* Livsmedelsverket
* Naturvårdsverket
* Tillväxtverket
* Transportstyrelsen
* Tullverket
* Skatteverket
