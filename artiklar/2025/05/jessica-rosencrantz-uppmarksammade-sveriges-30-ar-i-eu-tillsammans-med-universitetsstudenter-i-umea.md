# Jessica Rosencrantz uppmärksammade Sveriges 30 år i EU tillsammans med universitetsstudenter i Umeå

EU-minister Jessica Rosencrantz besökte den 8 april Umeå för att träffa studenter vid Umeå universitet och besöka Sveriges lantbruksuniversitet (SLU). Diskussionerna präglades av omvärldsläget, vikten av att attrahera fler svenskar till EU:s institutioner och skogens betydelse för Sveriges konkurrenskraft och klimatarbete.

År 2025 markerar 30 år för Sveriges EU-medlemskap. Med anledning av jubiléet besöker EU-minister Jessica Rosencrantz flera lärosäten för att prata med studenter om regeringens EU-prioriteringar och regeringens satsningar på att öka Sveriges genomslag i EU.

Under besöket höll EU-ministern ett anförande präglat av det rådande geopolitiska läget och EU-samarbetets viktiga roll för att bygga ett mer motståndskraftigt Europa. Jessica Rosencrantz underströk att regeringens viktigaste utrikespolitiska uppgift är att fortsätta stödja den ukrainska befolkningen i deras kamp för fred, frihet och självständighet. Ytterst handlar det om hela Europas fred och säkerhet.

– Sveriges 30 år i EU har gjort oss starkare, rikare och bättre rustade att möta vår tids utmaningar. Medlemskapet har visat att ensam inte är stark och i de allvarstider vi lever i är det europeiska samarbetet kanske viktigare än någonsin. När vi blickar framåt är det också tydligt att Sverige har en viktig roll att spela i EU, inte minst som en stark röst för öppenhet, frihandel och EU:s grundläggande värderingar, säger EU-minister Jessica Rosencrantz.

I samtal med studenterna på Umeå universitet diskuterades frågor som transatlantiska relationer, Europas försvarsatsningar, klimatarbetet, akademisk frihet, regionalpolitik och regeringens EU-prioriteringar.

EU-ministern har tidigare besökt Uppsala universitet och kommer att besöka fler lärosäten under året.
