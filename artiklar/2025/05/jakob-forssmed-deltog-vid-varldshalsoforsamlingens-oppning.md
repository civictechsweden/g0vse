# Jakob Forssmed deltog vid Världshälsoförsamlingens öppning

Världshälsoförsamlingens 78:e session öppnade den 19 maj i Genève, Schweiz. Socialminister Jakob Forssmed deltog vid öppningssessionen, samt stod värd för den årliga AMR-frukosten tillsammans med Storbritanniens biträdande hälsominister Ashley Dalton.

Världshälsoförsamlingen (WHA) är Världshälsoorganisationens styrande organ. WHA sammanträder i maj varje år och socialminister Jakob Forssmed representerade Sverige på öppningsdagen. Den 20 maj antog världshälsoförsamlingen ett internationellt pandemifördrag, som förhandlats under tre år, med syftet att stärka förebyggandet av, beredskapen inför och hanteringen av pandemihot.

– Coronapandemin visade på behovet av ett globalt samförstånd och samarbete i smittskyddsfrågor. Vi lever fortfarande med konsekvenserna av pandemin och vi vet att vi sannolikt kommer möta fler pandemier i framtiden. Regeringen välkomnar därför att det nu finns ett pandemifördrag som ska hjälpa oss alla att förbereda sig för och hantera kommande pandemier, säger socialminister Jakob Forssmed.

Regeringen anser att det viktigt att stärka det globala arbetet mot pandemier, genom tydliga rekommendationer kring vad länder kan och bör göra för att förebygga och ha beredskap för pandemier. Utbrott uppstår på olika sätt och i alla delar av världen, och det är viktigt att identifiera och hantera dem för att kunna stoppa eller begränsa spridningen av smittsamma sjukdomar och att de utvecklar sig till globala pandemier.

## Internationellt frukostmöte om antibiotikaresistens

Tillsammans med Storbritannien är Sverige medgrundare till hälsoministeralliansen mot antibiotikaresistens (AMR), Ministerial Alliance of Champions against Antimicrobial Resistance, som arbetar för att hålla AMR högt uppe på den politiska agendan.

För tionde året i rad träffades alliansen vid ett möte som socialminister Jakob Forssmed och Storbritanniens biträdande hälsominister Ashley Dalton stod värdar för. Mötet samlade ministrar från ett tiotal länder och representanter från FN-organisationer.

– Resistenta bakterier känner inte av landsgränser och är ett hot som måste hanteras globalt. Det görs en hel del, bland annat utifrån den politiska deklarationen som FN:s generalförsamling antog förra året, men världens ledare måste prioritera detta arbete i högre grad. Jag är glad över att vi för tionde året i rad nu kan samla ministrar och företrädare för att lyfta frågan ännu mer, säger socialminister Jakob Forssmed.

## Tillfälle till möten med ministerkollegor

Ett stort internationellt möte som WHA är ett bra tillfälle för ministrar att träffas och hålla så kallade bilaterala möten. Socialministern träffade i Genève hälsoministrar från bland annat Tyskland, Frankrike, Norge, Spanien och Polen. Under mötena lyftes aktuella frågor som skärmtid och psykisk hälsa med fokus på barn och unga, ensamhet, läkemedel och hälsoberedskap.
