# ”Jag hoppas den nya lagen leder till att fler barn får sina rättigheter tillgodosedda”

Den nya socialtjänstlagen är nu beslutad, och den träder i kraft den 1 juli. Den förra socialtjänstlagen hade över 40 år på nacken, och nu vill regeringen se en mer förebyggande, lättillgänglig och kunskapsbaserad socialtjänst – mer anpassad efter dagens samhälle och behov.

Socialtjänstminister Camilla Waltersson Grönvall betonar vikten av socialtjänsten som samhällets yttersta skyddsnät för vårt samhälles mest utsatta. Hon välkomnar förändringarna i den nya lagen, och att den på ett effektivare sätt ska säkerställa att målen för socialtjänsten uppnås.

– Det kan handla om så självklara saker att barns och ungas rättigheter ska värnas, men som vi nu får bättre verktyg att säkerställa och följa upp. I den nya lagen finns också tydligare fokus på rättigheten för funktionsnedsatta att ha full delaktighet i samhället, och att äldre personer – oavsett var i landet de bor – ska kunna leva ett tryggt, socialt och aktivt liv.

## Nya samhällsutmaningar

Vårt samhälle ser helt annorlunda ut idag än 1984 då den tidigare socialtjänstlagen beslutades, menar socialtjänstministern.

– Vi ser till exempel helt andra behov att arbeta med brottsförebyggande åtgärder för barn och unga, ett arbete som kommer att underlättas av den nya socialtjänstlagen.

Sveriges kommuner förbereds nu inför ikraftträdandet av den nya lagen den 1 juli. Omställningsarbetet genomsyras av nya samarbeten och nya kunskapsbaserade metoder. Det innefattar allt från omställningsstöd till kommunerna till nya arbetssätt i vardagen för socialsekreterare och handläggare.

## Förändringar i närtid

Konkreta förändringar som socialtjänstministern önskar se direkt efter ikraftträdandet i sommar, är bland annat att orosanmälningar som inkommer till socialtjänsten nu blir digitalt sökbara. Det gör att socialtjänsten tidigare kan upptäcka barn som riskerar fara illa och sätta in tidiga insatser.

– Jag hoppas att den nya lagen ska leda till att fler barn skyddas från kriminalitet genom tidiga insatser, att barn i större utsträckning bli lyssnade på och får sina rättigheter tillgodosedda. Att ge barn en trygg uppväxt och en ljus framtid är en social investering som kommer göra Sverige gott över lång tid framåt.
