# Statsministern tog emot Islands president

Tisdagen den 6 maj tog statsminister Ulf Kristersson emot Islands president Halla Tómasdóttir för bilaterala samtal i Rosenbad. Mötet ägde rum i anslutning till det tre dagar långa statsbesöket presidenten genomförde på inbjudan av H.M. Konungen.

– I dag hade jag äran att välkomna Islands president Halla Tómasdóttir till Regeringskansliet. Vi diskuterade regionalt samarbete, den transatlantiska länken och vårt orubbliga stöd för Ukraina. Sedan Sverige gick med i Nato är Sverige och Island tätare sammanbundna än någonsin. I år högtidlighåller Sverige och Island att vi haft diplomatiska förbindelser i 85 år, säger statsminister Ulf Kristersson.

Under det bilaterala mötet diskuterade Ulf Kristersson och Halla Tómasdóttir bland annat samarbetet mellan Sverige och Island för att fortsätta stödja Ukraina, stärka ländernas gemensamma motståndskraft, samt främja handel och investeringar. Efter mötet hölls en gemensam pressträff. Pressträffen går att se i efterhand, se länk under genvägar.

Under statsbesöket, som ägde rum 6–8 maj, genomförde presidenten, tillsammans med Islands utrikesminister Þorgerður Katrín Gunnarsdóttir och hälsominister Alma Möller, flera verksamhetsbesök under kungaparets värdskap. Från Sveriges regering deltog flera statsråd vid besöken samt vid bilaterala möten i anslutning till statsbesöket.
