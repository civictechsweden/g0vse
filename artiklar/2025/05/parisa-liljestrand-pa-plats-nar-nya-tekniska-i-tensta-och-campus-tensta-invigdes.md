# Parisa Liljestrand på plats när nya Tekniska i Tensta och Campus Tensta invigdes

Den 10 maj deltog kulturminister Parisa Liljestrand vid invigningen av Tekniska i Tensta och Campus Tensta. Tekniska museets nya filial i Tensta har fokus på matematik och Campus Tensta är ett nyrenoverat utbildningscampus där bland annat Läsfrämjarinstitutet har nya, permanenta lokaler. På Campus Tensta ska elever från hela Stockholm kunna mötas.

– Satsningar på ungas läsning är en av mina absoluta hjärtefrågor som kulturminister. Det finns ett samband mellan språkinlärning, läsförmåga och kunskaper inom matematik. För att kunna bemästra matematiken behöver vi bemästra läsningen. Tekniska i Tensta och verksamheterna på Campus Tensta har därför möjlighet att väcka en livslång kärlek till lärande hos unga och jag är därför väldigt glad att de nu har invigts, säger kulturminister Parisa Liljestrand.

Nya Tekniska i Tensta har fokus på matematik och kommer att ha öppet på helger och lov. Fritidsverksamhet kommer också att anordnas med fokus på STEM i form av klubbar för barn och unga upp till 19 år. Verksamheten är gratis och finansieras av Stockholms stad samt Gålöstiftelsen och bedrivs i samarbete med Mattecentrum och museets sponsorer.

Samma dag invigdes även nya Campus Tensta. Det nya campusområdet innefattar både gymnasium, vuxenutbildning och högskoleutbildning och riktar sig till elever från hela Stockholm i olika åldrar. Campusområdet kommer också att inrymma verksamheter för kultur, innovation och entreprenörskap, exempelvis Läsfrämjarinstitutet vars syfte är att främja läsning och intresse för litteratur och kultur hos barn genom interaktiv teater.
