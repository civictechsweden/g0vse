# Samverkan i fokus på försvarsinnovationsrådets möte

Fredagen den 9 maj genomfördes försvarsinnovationsrådets tredje möte under ledning av försvarsminister Pål Jonson. Synergier och samverkan mellan myndigheter och organisationer stod högt på agendan.

Försvarsinnovationsrådet är ett strategiskt forum för dialog där möjligheter i det fortsatta arbetet med försvarsinnovation kan belysas. Rådet inrättades för snart ett år sedan och nu har både myndigheter och organisationer kommit i gång bra med sitt respektive arbete kring försvarsinnovation.

Vid mötet diskuterades särskilt möjligheter att utöka och förbättra samverkan och synergier mellan myndigheter och andra organisationer. Ett intensivt arbete har inletts vid bland annat myndigheterna för att utveckla förutsättningar för mer försvarsinnovationer. För att ta ytterligare kliv framåt i arbetet krävs nu mer samverkan mellan alla inblandade organisationer. Bland annat genom att identifiera både eventuellt dubbelarbete och vad som faller mellan stolarna.

Försvarsinnovationsrådet ska vid kommande möten följa upp samverkansarbetet ytterligare.
