# Statsministern, EU-ministern och landsbygdsministern tog emot EU-kommissionär Raffaele Fitto

Rättsstatens principer och EU:s sammanhållningspolitik stod på agendan när statsminister Ulf Kristersson, EU-minister Jessica Rosencrantz och landsbygdsminister Peter Kullgren tog emot EU-kommissionären och kommissionens vice ordförande Raffaele Fitto.

Raffaele Fitto, EU-kommissionär för sammanhållning och reformer, välkomnades den 22 maj till Rosenbad av statsminister Ulf Kristersson. Därefter väntande bilaterala möten med EU-minister Jessica Rosencrantz och landsbygdsminister Peter Kullgren.

Under kommissionärens möte med EU-ministern stod rättsstatens principer, EU:s kommande långtidsbudget och EU:s utvidgning i fokus.

– EU är inte bara en geografisk union, det är en värdeunion. I mötet var jag tydlig med Sveriges position om att de krav på att leva upp till rättsstatens principer som vi ställer på länder som vill bli en del av vår europeiska gemenskap också måste ställas på länder som redan är en del av den. Inte en enda Euro från EU-budgeten bör gå till länder som inte lever upp till unionens grundläggande värderingar, säger EU-minister Jessica Rosencrantz.

Landsbygdsminister Peter Kullgren bjöd in EU-kommissionär Raffaele Fitto till en lunch samt ett studiebesök. Vid lunchen diskuterades sammanhållningspolitik och framtida prioriteringar.

– Sverige anser att sammanhållningspolitiken under nästa programperiod bör inriktas mot konkurrenskraft, innovation samt grön och digital omställning. Jag har därför framfört Sveriges positioner kring sammanhållningspolitiken och även betonat bioekonomins många nyttor för bland annat utvecklingen på landsbygden, säger landsbygdsminister Peter Kullgren.

Dagen avslutades med ett studiebesök på Stora Ensos innovationscenter för biomaterial. Där fick kommissionären och landsbygdsministern en rundtur samt deltog i ett rundabordssamtal om bioekonomi tillsammans med representanter från skogsnäringen.

Under sin två dagar långa vistelse i Sverige besökte Raffaele Fitto även SKR och Stockholm Exergi.
