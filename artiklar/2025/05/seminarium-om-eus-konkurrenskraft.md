# Seminarium om EU:s konkurrenskraft

Den 26 maj 2025 arrangerade Finansdepartementet och Riksbanken, i samarbete med den Brysselbaserade tankesmedjan Bruegel, ett seminarium på temat EU:s konkurrenskraft. Seminariet inleddes av finansministerns statssekreterare Johanna Lybeck Lilja, och hölls med anledning av att Bruegel firar 20 år. Under seminariet diskuterades hur EU kan stärka sin konkurrenskraft i en tid av ökande geopolitiska spänningar, minskad global öppenhet och stora investeringsbehov.

Seminariet inleddes av finansministerns statssekreterare Johanna Lybeck Lilja. Jeromin Zettelmeyer, direktör för Bruegel, presenterade aktuella analyser och perspektiv på EU:s konkurrenskraft. Därefter följde ett panelsamtal modererat av riksgäldsdirektör Karolina Ekholm, med Clas Olsson, ordförande för Produktivitetskommissionen, Anna Stellinger, chef för verksamhetsområdet internationellt och EU vid Svenskt Näringsliv, samt Sten Nyberg, professor i nationalekonomi vid Stockholms universitet i panelen.

Samtalen kretsade kring de utmaningar EU står inför vad gäller konkurrenskraft och drivkrafter för produktivitetstillväxt. En central fråga var produktivitetsgapet mellan EU och USA och hur valet av metod för att mäta påverkar storleken på detta gap.

Ur ett svenskt perspektiv betonades vikten av att inom industripolitiken prioritera horisontella åtgärder framför vertikala. Under panelsamtalet framkom också att Sverige möjligen har en större riskaptit än andra EU-länder. Detta kan bland annat ses i den acceptans som finns för att det svenska pensionssparandet investeras på marknaden.

Från ett EU-perspektiv lyftes de initiativ som den nytillkomna EU-kommissionen föreslagit för att stärka Europas konkurrenskraft. Det fanns en bred samsyn kring att regelförenkling är nödvändigt.

Bruegel identifierade tre områden där medlemsstaterna ansågs ha skilda åsikter:

1. I vilken grad energiintensiva industrier bör subventioneras.
2. Hur teknikneutralitet ska uppnås inom industripolitiken.
3. Hur EU bör förhålla sig till WTO:s handelsregler.

Slutligen diskuterades avvägningen mellan att sträva efter konkurrenskraft och att sträva efter ekonomisk säkerhet, och i vilken grad dessa två mål konkurrerar med eller kompletterar varandra.
