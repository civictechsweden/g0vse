# Statsbesök från Island den 6-8 maj 2025

På inbjudan av H.M. Konungen genomfördes ett statsbesök från Island i Stockholm den 6–8 maj. Islands president Halla Tómasdóttir, tillsammans med sin make Björn Skúlason och en delegation av isländska regerings- och näringslivsrepresentanter, välkomnades av H.M. Konungen.

Syftet med statsbesöket var att befästa och utveckla de goda relationerna mellan Sverige och Island samt att stärka de ekonomiska och politiska förbindelserna, med fokus på säkerhet, handel, innovation och hållbar utveckling, kultur samt hälso- och sjukvård. Under statsbesöket belystes den långa traditionen av samarbete mellan Sverige och Island inom innovation och forskning, samproduktioner inom film och tv samt mellan ländernas näringsliv.

Islands regering representerades av utrikesminister Þorgerður Katrín Gunnarsdóttir och hälsominister Alma Möller.

Den 6 maj bjöd statsminister Ulf Kristersson in Islands president Halla Tómasdóttir för ett bilateralt möte i Rosenbad. Mötet kretsade kring det fortsatta samarbetet mellan Sverige och Island, främjandet av handel- och investeringar, samt säkerhetsläget med fokus på stödet till Ukraina. Därtill uppmärksammades 85 år av diplomatiska förbindelser länderna emellan. Efter mötet höll ledarna en gemensam pressträff. Pressträffen går att se i efterhand, se länk under genvägar.

I anslutning till statsbesöket uppdaterades också en tidigare gemensam deklaration om försvarssamarbetet mellan Sverige och Island, i syfte att stärka samarbetet, under samtal mellan utrikesminister Gunnarsdóttir, försvarsminister Pål Jonson och minister för civilt försvar Carl-Oskar Bohlin.

Utrikesminister Maria Malmer Stenergard hade ett enskilt möte med sin isländska motpart Gunnarsdóttir för att diskutera de bilaterala relationerna – både som grannar och som Nato-allierade. På agendan stod bland annat det förändrade säkerhetsläget och stödet till Ukraina.

Programmet för statsbesöket inkluderade även besök på olika institutioner, inklusive Kustbevakningen, Handelshögskolan, Cybercampus Sverige på KTH, Filmhuset och Torsåker Gård, där den isländska delegationen fick möjlighet att utbyta erfarenheter och diskutera framtida samarbeten. Under onsdagens besök på Karolinska universitetssjukhuset undertecknades ett samförståndsavtal mellan Stockholm Science City och Reykjavik Science City i syfte att stärka samarbetet inom forskning, näringsliv och innovation.

Som representanter för Sveriges regering deltog även socialtjänstminister Camilla Waltersson Grönvall, äldre- och socialförsäkringsminister Anna Tenje, sjukvårdsminister Acko Ankarberg Johansson, utbildningsminister Johan Pehrson och kulturminister Parisa Liljestrand.
