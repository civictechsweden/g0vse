# Danska statsrådet Torsten Schack Pedersen besökte Sverige för att lära om civilt försvar och krisberedskap

Den 16 januari tog minister för civilt försvar Carl-Oskar Bohlin emot sin danska statsrådskollega Torsten Schack Pedersen, minister för samhällssäkerhet och beredskap. Torsten Schack Pedersen var i Sverige på inbjudan av Carl-Oskar Bohlin för att bland annat träffa svenska myndighetsrepresentanter och höra om regeringens arbete med civilt försvar.

När danska statsministern Mette Fredriksen ombildade sin regering i augusti 2024 tillsatte hon också tre nya ministerposter, varav en var minister för samhällssäkerhet och beredskap med Torsten Schack Pedersen som statsråd. Samma dag bjöd minister för civilt försvar, Carl-Oskar Bohlin in Torsten Schack Pedersen till Sverige i syfte att inleda ett nära samarbete i de gemensamma frågor som de båda statsråden ansvarar för i sina respektive länder, nämligen säkerhet, samhällsskydd och civil beredskap.

Den 16 januari besökte statsrådet Schack Pedersen Sverige för att bland annat lyssna till regeringens arbete med civilt försvar och träffa representanter från Myndigheten för samhällsskydd och beredskap, Myndigheten för psykologiskt försvar, Myndigheten för totalförsvarsanalys och Kustbevakningen.

– Vi lever i en ny tid. Både Sverige och Danmark har nyinrättade ministerportföljer på området vilket speglar behovet av mer robusta samhällen, bland annat mot bakgrund av det allvarliga säkerhetspolitiska läget. Vi skapade vår ministerpost 2022 och Danmark följde vårt exempel och etablerade sin 2024 med liknande inriktning. Sverige och Danmark har en nära relation och det är mycket värdefullt att vi utbyter erfarenheter på detta område säger ministern för civilt försvar Carl-Oskar Bohlin.

– Våra svenska grannar har länge varit och ligger före oss när det gäller beredskap och räddningstjänst. Därför är det helt naturligt att vi riktar vår uppmärksamhet mot Sverige och de andra nordiska länderna och låter oss inspireras av deras erfarenheter. I Danmark står vi inför en stor uppgift att göra vårt samhälle mer robust och motståndskraftigt. – Jag har blivit väldigt inspirerad av det här, säger Torsten Schack Pedersen, minister för samhällssäkerhet och beredskap.

Schack Pedersen besökte också Statsrådsberedningen som berättade om arbetet med samordning av Regeringskansliets krishantering.

Besöket i Stockholm avslutades med ett besök på Danmarks ambassad.
