# Satsningar för att stoppa sexuell exploatering och människohandel för sexuella ändamål

För att stärka skyddet mot och minska risken för att barn och vuxna ska utsättas för sexuell exploatering och människohandel för sexuella ändamål gör regeringen flera satsningar inom jämställdhetspolitikens område i myndigheternas regleringsbrev för 2025. Det handlar bland annat om uppdrag om kartläggning för att upptäcka sexuell utsatthet, förebyggande insatser mot näthat och förnyat uppdrag om arbetet mot sexuell exploatering av barn, utnyttjande i prostitution och människohandel.

Regeringen stärker stödet till de som är utsatta för prostitution med 10 miljoner kronor i budgetpropositionen för 2025 och avser återkomma med hur dessa medel ska användas.

### Insatser mot kränkande digitalt material och näthat

Brottsoffermyndigheten har i myndighetens regleringsbrev för 2025 tilldelats 2 000 000 kronor för en förstudie om hur en verksamhet som hjälper vuxna att ta bort kränkande material från plattformar på internet kan organiseras och utvecklas. Fokus för uppdraget är sexuellt material som spridits i pornografiska eller andra syften. Uppdraget bygger på ett förslag från Utredningen om skydd, stöd och vård för personer som har utsatts för övergrepp vid produktion eller distribution av pornografi (SOU 2023:98) och bidrar till att stärka stödet till personer som är utsatta för prostitution.

[Pressmeddelande: Uppdrag för att stärka rättsväsendet - Regeringen.se](/pressmeddelanden/2024/12/uppdrag-for-att-starka-rattsvasendet/)

Brottsoffermyndigheten får använda 2 000 000 kronor för att fortsätta uppdraget i myndighetens regleringsbrev för 2024 om att sprida information om näthat och om internet som brottsplats. Uppdraget ska bidra till att förebygga våld i ungas nära relationer och minska utsattheten för sexuell exploatering i digitala miljöer.

[Pressmeddelande: Uppdrag för att stärka rättsväsendet - Regeringen.se](/pressmeddelanden/2024/12/uppdrag-for-att-starka-rattsvasendet/)

[Pressmeddelande: Stärkt skydd och stöd till våldsutsatta barn och unga - Regeringen.se](/pressmeddelanden/2023/12/starkt-skydd-och-stod-till-valdsutsatta-barn-och-unga/)

Jämställdhetsmyndigheten har ett fortsatt pågående uppdrag om att kartlägga kunskapsläget om de digitala dimensionerna av mäns våld mot kvinnor, våld i nära relationer, hedersrelaterat våld och förtryck samt prostitution och människohandel (A2024/00815). Uppdraget ska redovisas den 27 februari 2026.

[Uppdrag om de digitala dimensionerna av mäns våld mot kvinnor, våld i nära relationer, hedersrelaterat våld och förtryck samt prostitution och människohandel - Regeringen.se](/regeringsuppdrag/2024/06/uppdrag-om-de-digitala-dimensionerna-av-mans-vald-mot-kvinnor-vald-i-nara-relationer-hedersrelaterat-vald-och-fortryck-samt-prostitution-och-manniskohandel/)

### Kartläggning om risker för sexuell utsatthet och behandlingsmetoder

Statens beredning för medicinsk och social utvärdering SBU, ska genomföra en internationell och nationell kartläggning för att identifiera metoder för att upptäcka sexuell riskutsatthet. Myndigheten ska även genomföra en internationell och nationell kartläggning för att identifiera metoder för behandling av barn och vuxna som har utnyttjats sexuellt i situationer där filmer eller bilder har delats. För uppdraget får myndigheten 2 000 000 kronor. Uppdraget bygger på ett förslag från Utredningen om skydd, stöd och vård för personer som har utsatts för övergrepp vid produktion eller distribution av pornografi (SOU 2023:98) och bidrar till att stärka stödet till personer som är utsatta för prostitution.

Information om uppdraget finns i [SBU:s regleringsbrev för 2025](https://www.esv.se/statsliggaren/regleringsbrev/?RBID=24856)

### Kunskapsstöd för att förebygga att unga utnyttjas

Myndigheten för ungdoms- och civilsamhällesfrågor, MUCF får i år 2 500 000 kronor för att fortsätta ett tidigare uppdrag från 2024, om att utveckla och sprida informationsinsatser och kunskapsstöd i syfte att förebygga att unga utnyttjas för sexuella eller pornografiska ändamål, utsätts för sexuellt våld, övergrepp eller kränkningar såväl digitalt som fysiskt. Kunskapsstöden och informationsinsatserna kan vända sig till yrkesverksamma och ideellt engagerade som möter unga, med särskilt fokus på att genom yrkesverksamma nå ungdomar som befinner sig i riskgrupp för att utnyttjas sexuellt, exempelvis unga hbtqi-personer, unga med funktionsnedsättning och barn och unga i samhällets vård. Stöden kan avse både att utsättas och att utsätta någon annan.

[Pressmeddelande: Stärkt skydd och stöd till våldsutsatta barn och unga - Regeringen.se](/pressmeddelanden/2023/12/starkt-skydd-och-stod-till-valdsutsatta-barn-och-unga/)

Folkhälsomyndigheten och Skolverket får 3 000 000 för att fortsätta ett tidigare givet uppdrag om att uppdatera stödmaterial för undervisning inom kunskapsområdet sexualitet, samtycke och relationer. Uppdraget avser dels kunskapsunderlag som stärker alla elevers tillgång till information om sexuella och reproduktiva rättigheter, utifrån elevernas ålder och mognadsgrad, dels kunskap om sexuell riskutsatthet exempelvis på nätet, digitalt våld, sexuell exploatering i form av utnyttjande av barn genom köp av sexuell handling samt sexuellt utnyttjande i form av att barn skildras i film eller bilder som sprids i pornografiska eller andra syften.

[Pressmeddelande: Uppdrag till Folkhälsomyndigheten och Statens skolverk att uppdatera stödmaterial för undervisning inom kunskapsområdet sexualitet, samtycke och relationer - Regeringen.se](/regeringsuppdrag/2024/10/uppdrag-till-folkhalsomyndigheten-och-statens-skolverk-att-uppdatera-stodmaterial-for-undervisning-inom-kunskapsomradet-sexualitet-samtycke-och-relationer/)

Både dessa uppdrag bygger på förslag från Utredningen om skydd, stöd och vård för personer som har utsatts för övergrepp vid produktion eller distribution av pornografi (SOU 2023:98).

### Förnyat uppdrag om arbetet mot sexuell exploatering av barn, utnyttjande i prostitution och människohandel

Jämställdhetsmyndigheten får i uppdrag att inom ramen för sitt nationella samordningsansvar mot människohandel, fortsätta arbetet mot sexuell exploatering av barn, utnyttjande i prostitution och människohandel.

I syfte att ge stöd och skydd till utsatta ska Jämställdhetsmyndigheten inom ramen för uppdraget fördela medel i den omfattning som myndigheten finner lämplig för ett ändamålsenligt genomförande till det nationella stödprogrammet som drivs av Plattformen Civila Sverige mot människohandel, samt det frivilliga återvändandeprogrammet för offer för människohandel som genomförs av International Organization for Migration (IOM). För uppdraget får myndigheten 4 000 000 kronor.

### Stärkt arbete mot människohandel i Östersjöregionen

Östersjöstaternas råd, CBSS, får 880 000 kronor för att i enlighet med organisationens ansökan i regeringsbeslut (A2023/01504) stärka arbetet mot människohandel för sexuella ändamål och mot efterfrågan på sexuella tjänster. Kvinnor och flickor utgör den stora majoriteten av offer för människohandel för sexuella ändamål, men utsatta grupper som arbetet ska rikta in sig på inkluderar även ett särskilt fokus på unga och hbtq-personer – en grupp som det saknas mycket kunskap om när det gäller utsatthet och sexuell exploatering i Östersjöregionen. Syftet är både att stärka långsiktiga och strategiska insatser samt att stärka yrkesverksamma som möter utsatta. Östersjöstaternas råd är en mellanstatlig organisation som verkar för samarbete och politisk dialog i Östersjöregionen.

Information om CBSS arbete: [Anti-trafficking – CBSS](https://cbss.org/safe-secure-region/anti-trafficking/)
