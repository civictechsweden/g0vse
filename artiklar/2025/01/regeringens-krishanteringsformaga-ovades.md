# Regeringens krishanteringsförmåga övades

Under veckan har regeringen övat krishantering. Det görs regelbundet med olika typer av händelser och scenarier som en regering kan ställas inför.

Fokus för regeringens och Regeringskansliets krishanteringsövningar är hantering av händelser och situationer, nationellt eller utomlands, som innebär en utmaning eller påfrestning för Sverige, svenskar eller svenska intressen.

– Lärdomar från tidigare kriser visar att det är avgörande för krishanteringsförmågan att regelbundet öva på olika typer av krishantering. Det kan handla om att öva på att göra strategiska bedömningar utifrån begränsad och osäker information och att fatta beslut under komplexa omständigheter, säger statsministerns statssekreterare Johan Stuart.

Regeringen, den övriga politiska ledningen och den opolitiska tjänstemannaorganisationen i Regeringskansliet övar regelbundet på olika typer av händelser och scenarier. Det kan handla om alltifrån kriser med ett långsamt förlopp, såsom epidemiska sjukdomar, till hastigt uppkomna kriser, såsom ett terrorattentat eller en naturkatastrof.
