# Utrikesminister Maria Malmer Stenergard och justitieminister Gunnar Strömmer besökte Turkiet

Den 21 januari 2025 reste utrikesminister Maria Malmer Stenergard och justitieminister Gunnar Strömmer till Ankara för att inleda Sveriges och Turkiets bilaterala säkerhetsdialog Security Compact. I samtalen med turkiska motparter diskuterades det gemensamma arbetet mot terrorism och mot gränsöverskridande organiserad brottslighet samt aktuella internationella frågor.

Vid Natos toppmöte i Vilnius 2023 kom Sverige och Turkiet överens om att lansera ett nytt samtalsformat, Security Compact. Dialogen är ett sätt att fortsätta samarbetet kring terrorismbekämpning och säkerhetsfrågor som utvecklades under Sveriges anslutningsprocess till Nato.

Under ministrarnas gemensamma besök i Ankara den 21 januari hölls det första mötet i det nya samtalsformatet. Turkiet företräddes av utrikesminister Hakan Fidan och av biträdande inrikesminister Mehmet Aktaş.

Under besöket presenterade de svenska ministrarna för den turkiska sidan en vägkarta för stärkt samarbete med Turkiet mot terrorism och organiserad brottslighet. Sveriges fortsatta arbete mot terrorism och organiserad brottslighet tar sin utgångspunkt i de nationella strategier för båda områdena som antogs av regeringen förra året. Regeringen har också nyligen gett berörda myndigheter i uppdrag att stärka sin internationella samarbeten.

Vägkartan fokuserar på kopplingar mellan terrorism och organiserad brottslighet, stärkt informationsutbyte mellan brottsbekämpande myndigheter, finansiering av terrorism och organiserad brottslighet, utökat rättsligt samarbete, samt ökat samarbete mot terrorism i internationella sammanhang.

Efter mötet deltog de svenska ministrarna och den turkiske utrikesministern vid en gemensam pressträff.

– Regeringen prioriterar arbetet med att bekämpa gränsöverskridande brottslighet och terrorism. För att lyckas med den uppgiften måste vi stärka vårt samarbete och informationsutbyte med allierade som Turkiet, framhöll utrikesminister Maria Malmer Stenergard som även betonade värdet av att samtala med sin turkiske motpart om aktuella utrikespolitiska utmaningar såsom Rysslands anfallskrig mot Ukraina, utvecklingen i Syrien och vägen framåt för Israel och Palestina.

– Varken terrorism eller organiserad brottslighet känner några nationella gränser. Det är därför avgörande att samarbeta nära med partners och allierade för att nå konkreta resultat i fråga om brottsutredningar och andra åtgärder, betonade justitieminister Gunnar Strömmer, som även uttryckte uppskattning för det goda samarbete som redan sker på myndighetsnivå.
