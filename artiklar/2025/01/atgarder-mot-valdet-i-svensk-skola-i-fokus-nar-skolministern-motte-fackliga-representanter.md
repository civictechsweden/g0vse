# Åtgärder mot våldet i svensk skola i fokus när skolministern mötte fackliga representanter

Skolan ska vara en trygg plats för både skolpersonal och elever. Det var budskapet när skolminister Lotta Edholm träffade fackliga representanter för att samtala om ökad trygghet i skolan på ett möte den 22 januari.

Under mötet deltog representanter från Sveriges Lärare, Sveriges Skolledare och Fackförbundet Kommunal. Representanterna och skolministern var eniga i att mer behöver göras för att vända den allvarliga utvecklingen i svensk skola.

– Jag uppskattade verkligen att vi alla fick möjlighet att träffas. Det våld och de hot som skolpersonal utsätts för skulle aldrig accepteras på någon annan arbetsplats och vi behöver gemensamt från samhällets sida göra allt vi kan för att vända utvecklingen. Samtalet gav viktiga medskick som jag kommer ta med mig i vårt fortsatta arbete i denna minst sagt angelägna fråga, säger skolminister Lotta Edholm.

Skolministern lyfte fram reformarbetet som regeringen gör för att förbättra förutsättningarna för trygghet och studiero i skolan. Inom kort ska exempelvis utredningen Stärkt trygghet och studiero i skolan presentera sina förslag. Utredningen har bland annat haft i uppdrag att föreslå hur tillfälliga omplaceringar och avstängningar vid behov kan möjliggöras i fler fall och för längre tid, samt hur lärares och rektorers ansvar och befogenheter i skolan kan stärkas.

Regeringen arbetar även för att lärare ska få bättre förutsättningar, bland annat genom stora satsningar på fler speciallärare, mindre undervisningsgrupper och ett helt nytt stödsystem. Dessutom har regeringen har påbörjat arbetet med att reglera lärares undervisningstid och tid till för- och efterarbete samt beslutat om ett samlat statsbidrag för personalförstärkningar som för 2025 uppgår till totalt 1,7 miljarder. Av dessa avsätts 250 miljoner kronor för att kunna anställa läraravlastande personal med relevant utbildning för att utföra arbetsuppgifter som huvudsakligen bidrar till förbättrad trygghet och studiero.
