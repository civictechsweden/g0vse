# Utrikesminister Maria Malmer Stenergard besökte Colombia

Den 28–29 januari besökte utrikesminister Maria Malmer Stenergard Colombia tillsammans med en företagsdelegation med inriktning på gruvnäring och energi. Besöket ägde rum i huvudstaden Bogotá och i delstaten Chocó vid Colombias Stillahavskust. Resan belyser Sveriges långtgående samarbete med Colombia.

Under besökets första dag togs utrikesministern emot av president Gustavo Petro och den nytillträdda utrikesministern Laura Sarabia. Hon träffade även Colombias vicepresident och jämlikhetsminister Francia Márquez för att diskutera den bilaterala relationen, fredsfrågor, jämställdhet och mänskliga rättigheter. Vidare deltog Maria Malmer Stenergard i en konferens tillsammans med den svenska företagsdelegationen och colombianska aktörer för att diskutera hållbar gruvnäring och grön omställning

Utrikesminister Malmer Stenergard undertecknade även ett bilateralt avtal om brottsbekämpning tillsammans med Colombias justitieminister Ángela María Buitrago och försvarsminister Iván Velásquez. Avtalet syftar till att utöka samarbetet mellan länderna i kampen mot bland annat organiserad brottslighet, narkotikahandel och cyberhot.

Under resans andra dag besökte utrikesministern Chocó-regionen vid Colombias Stillahavskust tillsammans med UN Women och ett flertal svenska biståndspartner. Malmer Stenergard träffade även myndigheter, FN-organ och representanter från civilsamhället som arbetar med fredsfrågor, humanitär hjälp till offer för den väpnade konflikten i Colombia samt verkar för kvinnors egenmakt och deltagande i fredsprocessen. I Chocó lanserades vidare ett nytt stöd till UN Women, med fokus på kvinnor, fred och säkerhetsagendan samt samarbete med privat sektor för kvinnors ekonomiska egenmakt.

Resan markerar regeringens ambition att ytterligare fördjupa samarbetet med Colombia inom fredsfrågor, jämställdhet, grön omställning och handel.
