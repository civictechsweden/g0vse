# Regeringen hedrade Förintelsens offer

Förintelsens minnesdag infaller den 27 januari och är en dag vigd åt att hedra Förintelsens miljontals offer – judar, romer och alla andra som tillhörde grupper som blev förföljda, fängslade och mördade av Nazityskland. I år markerar vi 80 år sedan slutet på Förintelsen, befrielsen av koncentrations- och förintelselägret Auschwitz-Birkenau.

Statsministern och flera andra ministrar deltog i olika ceremonier och minnesstunder i samband med minnesdagen den 27 januari 2025.

Statsminister Ulf Kristersson och kulturminister Parisa Liljestrand närvarade vid en minneshögtid i koncentrations- och förintelselägret Auschwitz-Birkenau i Polen. Den svenska delegationen leddes av H.K.H. Kronprinsessan. I delegationen ingick även talman Andreas Norlén samt överlevande från Förintelsen.

[Pressmeddelande: Statsministern och kulturministern närvarar vid minneshögtid i Auschwitz-Birkenau](/pressmeddelanden/2025/01/statsministern-och-kulturministern-narvarar-vid-minneshogtid-i-auschwitz-birkenau/ "Pressmeddelande: Statsministern och kulturministern närvarar vid minneshögtid i Auschwitz-Birkenau")

– I 80 år har vi alla haft ett gemensamt ansvar att lyssna på de överlevandes berättelser, deras barn, barnbarn och nu barnbarnsbarn. Att lyssna på representanter för judar, romer och andra grupper som föll offer under Förintelsen. Jag vill tacka alla som orkar och vågar berätta – vi ser er, vi agerar, vi står bakom er och här kommer vi att stå kvar. Ingen svensk jude ska behöva frukta för sin egen säkerhet – allra minst i sitt eget land, säger statsminister Ulf Kristersson.

## Judiska centralrådet högtidlighöll Förintelsens minnesdag i Stora synagogan i Stockholm

Justitieminister Gunnar Strömmer höll tal vid Judiska centralrådets högtidlighållande av Förintelsens minnesdag i Stora synagogan i Stockholm, där han närvarade tillsammans med jämställdhets- och arbetslivsminister Paulina Brandberg, utbildningsminister Johan Pehrson, skolminister Lotta Edholm, socialtjänstminister Camilla Waltersson Grönvall, äldre- och socialförsäkringsminister Anna Tenje, sjukvårdsminister Acko Ankarberg Johansson, finansmarknadsminister Niklas Wykman och minister för civilt försvar Carl-Oskar Bohlin.

– Förintelsens minnesdag i år markerar 80 år sedan befrielsen av Auschwitz-Birkenau. På 80 år har vi kommit en lång väg, men mycket ligger ännu framför oss. Den här dagen handlar om att minnas, men den handlar också om framtiden och om vår skyldighet att fortsätta värna det fria och öppna samhället. Att trycka tillbaka antisemitismen och främja möjligheterna för judiskt liv i Sverige är vårt gemensamma ansvar, och i slutändan är det en fråga om vilket samhälle vi vill vara, säger justitieminister Gunnar Strömmer.

## Forum för levande historia höll minnesceremoni i Eric Ericssonhallen i Stockholm

Gunnar Strömmer och Paulina Brandberg deltog även vid Forum för levande historias minnesceremoni i Eric Ericssonhallen i Stockholm där Gunnar Strömmer också höll tal.

[Tal: Tal av justitieminister Gunnar Strömmer vid minnesceremoni på Förintelsens minnesdag](/tal/2025/01/tal-av-justitieminister-gunnar-strommer-vid-minnesceremoni-pa-forintelsens-minnesdag/ "Tal: Tal av justitieminister Gunnar Strömmer vid minnesceremoni på Förintelsens minnesdag ")

## Stipendieutdelning till minne av Förintelsen vid Kungliga Dramatiska Teatern

Justitieminister Gunnar Strömmer, utbildningsminister Johan Pehrson, skolminister Lotta Edholm, socialminister Jakob Forssmed, sjukvårdsminister Acko Ankarberg Johansson, socialtjänstminister Camilla Waltersson Grönvall, äldre- och socialförsäkringsminister Anna Tenje, civilminister Erik Slottner och migrationsminister Johan Forssell närvarade vid stipendieutdelning, arrangerad av Micael Bindefelds Stiftelse till minne av Förintelsen, vid Kungliga Dramatiska Teatern.

## Ceremoni i riksdagen med anledning av Förintelsens minnesdag

Inför minnesdagen höll statsminister Ulf Kristersson ett tal i riksdagen vid en ceremoni med anledning av Förintelsens minnesdag.

[Tal: Statsminister Ulf Kristerssons tal i riksdagen 23 januari 2025](/tal/2025/01/statsminister-ulf-kristerssons-tal-i-riksdagen-23-januari-2025/ "Tal: Statsminister Ulf Kristerssons tal i riksdagen 23 januari 2025")

## Högtidlighållande av Förintelsens minnesdag till hågkomst av folkmordet på romer i Oscarskyrkan i Stockholm

Kulturminister Parisa Liljestrand deltog även genom en videohälsning vid É Romani Glindas högtidlighållande av Förintelsens minnesdag till hågkomst av folkmordet på romer, i Oscarskyrkan i Stockholm.
