# Årets dialog om kultursamverkansmodellen

Kulturminister Parisa Liljestrand bjöd den 28 januari in regionala kulturpolitiker från hela landet till den återkommande dialogen om kultursamverkansmodellen. Vid mötet diskuterades bland annat kulturella och kreativa branscher, barns och ungas tillgång till kulturlivet och vikten av kultur och kulturarvet i beredskapsarbetet.

Vid mötet presenterade kulturministern aktuella kulturpolitiska frågor och prioriteringar. Statsrådet informerade även om Statens kulturråds uppdrag att, med utgångspunkt i utredningens analys och förslag och remissynpunkterna, bland annat lämna förslag om hur samverkan inom modellen kan vidareutvecklas.

– Samverkan mellan staten, regioner och kommuner är avgörande för att skapa ett inkluderande kulturliv som når ut i hela landet. Dialogen är en viktig del i det fortsatta arbetet och uppdraget till Statens kulturråd bidrar till att ytterligare undersöka hur samverkan kan vidareutvecklas, säger kulturminister Parisa Liljestrand.

Rapporten Tillgången till musikscener och dess vikt för kulturella och kreativa branscher i hela landet presenterades och deltagarna fick möjlighet att lämna synpunkter på förslagen i rapporten. På agendan stod även beredskapsfrågor kopplat till kultur och kulturarv och representanterna för regionerna diskuterade hur de kan utveckla arbetet med att förbereda kultursektorn i händelse av kris och krig. Vid mötets sista programpunkt diskuterades barn och ungas tillgång till och delaktighet i kulturlivet.

Karin Svanborg-Sjövall, statssekreterare åt kulturminister Parisa Liljestrand, som lett mötet avslutade med att tacka alla medverkande för många intressanta frågor och inspel.
