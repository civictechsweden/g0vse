# Life science i forsknings- och innovationspropositionen

Den 18 december hölls det tredje mötet med den rådgivande gruppen inom life science. Utbildningsminister Johan Pehrson var värd för mötet där temat var forsknings- och innovationspropositionen och det fortsatta arbetet med life science-strategin. På mötet deltog också de tre statssekreterarna Maria Nilsson, Petra Noreback och Sara Modig.

Johan Pehrson inledde mötet med att säga att han är glad över att det nu finns en uppdaterad life science-strategi och att regeringen lagt fram en av de största forsknings- och innovationspropositionerna någonsin.

I forsknings- och innovationspropositionen aviserar regeringen flera satsningar på life science-området. Regeringen förstärker SciLifeLab med 90 miljoner kronor årligen 2025–2028. Sammanlagt satsas 600 miljoner kronor för forskning och innovation inom life science och hälsa. Det kommer även inrättas strategiska forskningsområden med fokus på hälsa, life science och AI samt stora satsningar på forskningsinfrastrukturer och ökade medel till klinisk behandlingsforskning.

– Forskningen i Sverige håller hög kvalitet. Jag vill ge långsiktighet och bättre förutsättningar för forskning inom hela vården. När man gör en upptäckt ska det gå snabbare att få den nya vården som patient, sade utbildningsminister Johan Pehrson.

Johan Pehrson lyfte också fram satsningen på ett life-science paket, som inkluderar både forskning och innovation, där Vetenskapsrådet och Vinnova bidrar med varsin del. På Vetenskapsrådet görs en satsning med fokus på precisionsmedicin och inom Vinnova inrättas ett program för avancerad life science. Syfte är att stärka samarbetet och stödja den strategiska utvecklingen av ekosystemet för life science.

Under mötet betonades vikten av att stärka kopplingen mellan forskning och praktik samt att skapa förutsättningar för att den kliniska forskningen ska nå patienterna. Deltagarna lyfte behovet av långsiktiga strategier för att möta framtidens krav, samt påpekade att stödjande myndigheter, internationella samarbeten och ökad användning av forskningsinfrastruktur som till exempel SciLifeLab och Biobank Sverige, spelar en avgörande roll. Det framhölls att kommersialisering av ledande forskning, bättre integrering av datahantering, samt uppbyggnad av spetskompetens och excellensmiljöer kan öka Sveriges konkurrenskraft inom life science. Ett stort intresse visades för delaktighet i processerna framöver för både life science-strategin och forsknings- och innovationspropositionen.
