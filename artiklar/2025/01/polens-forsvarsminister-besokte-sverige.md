# Polens försvarsminister besökte Sverige

Den 20 januari tog statsrådet Jonson emot sin polske kollega, vice premiärminister och försvarsminister Władysław Kosiniak-Kamysz. Besöket genomfördes på Berga örlogsbas där även chefen för strategiska avdelningen vid Försvarsstaben, generalmajor Johan Pekkari och Marinchef konteramiral Johan Norlén välkomnade delegationen.

Diskussionerna under besöket fokuserade i stor utsträckning på fortsatt stöd till Ukraina. Därutöver låg fokus på säkerheten i Östersjön mot bakgrund av den senaste tidens skador på kritisk undervattensinfrastruktur, inklusive möjligheter för framtida samarbete samt aktuella Nato- och EU-frågor.

Med minister Kosiniak-Kamysz följde även en polsk försvarsindustridelegation som under dagen genomförde egna möten med företrädare för svensk försvarsindustri. Dagen avslutades med ett gemensamt seminarium med Polens och Sveriges försvarsministrar och företrädare för polsk och svensk försvarsindustri. Huvudfokus för seminariet var hur Polen och Sverige tillsammans med industrin kan stärka kapaciteten hos Ukrainas försvarsindustri.

Besöket är ett av flera högnivåbesök inom säkerhets - och försvarspolitik mellan Sverige och Polen på senare tid. I slutet av november besökte Polens premiärminister Donald Tusk Sverige och statsminister Kristersson för att bland annat diskutera säkerheten i Östersjön och stödet till Ukraina tillsammans med ledarna från de nordiska och baltiska länderna. I marginalen till det mötet skrev statsministern och premiärministern under ett uppdaterat Strategiskt Partnerskap som bland annat inbegrep ett utökat försvarspolitiskt samarbete.
