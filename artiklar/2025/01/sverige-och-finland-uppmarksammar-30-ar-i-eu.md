# Sverige och Finland uppmärksammar 30 år i EU

EU-minister Jessica Rosencrantz besökte fredagen den 17 januari sin finske motsvarighet Joakim Strand för att uppmärksamma Sveriges och Finlands 30-åriga EU-medlemskap. Besöket i Finland var startskottet för uppmärksammandet av Sveriges 30-årsjubileum.

Jubileet uppmärksammades på den svensk-finska mötesplatsen Hanaholmen strax utanför Helsingfors. I ett inledande anförande berättade EU-minister Jessica Rosencrantz om EU-medlemskapets betydelse för Sverige och regeringens prioriteringar för EU-arbetet – kriget i Ukraina, kriminaliteten, konkurrenskraften och klimatet.

– Jag är glad över det nära svensk-finska samarbetet, över gränsen och i EU. Tillsammans får vi större genomslag för våra gemensamma prioriteringar, inte minst i frågor som stödet till Ukraina, det aktiva skogsbrukets roll i en konkurrenskraftig klimatomställning eller arbetet med att öka kraven på att EU-länder lever upp till rättstatens principer. Jag ser fram emot att fortsätta jobba sida vid sida med Finland för ett rikare, starkare och friare Europa, säger EU-minister Jessica Rosencrantz.

Under resan till Finland besöke Rosencrantz också livsmedelsteknikföretaget Solar Foods. Det finska innovationsföretaget producerar proteiner ”ur luften”, det vill säga av koldioxid och elektricitet.

Besöket i Finland var startskottet för uppmärksammandet av Sveriges 30-årsjubileum. Under året kommer Regeringskansliet på olika sätt belysa EU-medlemskapets betydelse för Sverige och Sveriges arbete i EU.

Webbsidan [Sverige i EU 30 år](/regeringens-politik/sverige-i-eu-30-ar/ "Sverige i EU 30 år") uppdateras löpande med information om Sveriges EU-medlemskap och om aktuella aktiviteter.
