# Fortsatt kraftsamling för att förebygga och bekämpa hedersrelaterat våld och förtryck

Att förebygga och bekämpa hedersrelaterat våld och förtryck är högt prioriterat av regeringen. Arbetet sker på bred front i samhället och flera myndigheter har i regleringsbreven för 2025 i uppdrag att arbeta mot hedersrelaterat våld och förtryck. Det handlar bland annat om informationsspridning i skola och förskola, utveckling av regionala resurscentra och att motverka könsstympning.

– Hedersrelaterat våld och förtryck strider mot samhällets grundläggande värderingar och är ett allvarligt samhällsproblem. Det är också en mycket allvarlig kränkning av människors grundläggande fri- och rättigheter. Vi i regeringen fortsätter vår ambitionshöjning i arbetet mot hedersrelaterat våld och förtryck, säger Paulina Brandberg, jämställdhets- och arbetslivsminister.

## Informationsspridning med fokus på skola och förskola

Linköpings universitet (Barnafrid – Nationellt centrum för kunskap om våld mot barn) , får medel för att sprida information om orosanmälningar i skola och förskola, med fokus på hedersrelaterat våld och förtryck. En specialanpassad arbetsplatsutbildning har tagits fram inom ramen för ett samarbete med Haninge kommun. Målet är att informationen ska spridas till och användas av kommuner i hela landet.

[Pressmeddelande: Nationell spridning av kunskap för att hjälpa barn utsatta för hedersrelaterat våld och förtryck](/pressmeddelanden/2024/12/nationell-spridning-av-kunskap-for-att-hjalpa-barn-utsatta-for-hedersrelaterat-vald-och-fortryck/ "Nationell spridning av kunskap för att hjälpa barn utsatta för hedersrelaterat våld och förtryck")

Vidare får Linköpings universitet (Barnafrid – Nationellt centrum för kunskap om våld mot barn) medel för att vidareutveckla och sprida material om hedersrelaterat våld och förtryck i förskolan. Tillskottet är ett led i regeringens arbete för att förebygga och bekämpa mäns våld mot kvinnor, våld i nära relationer och hedersrelaterat våld och förtryck samt prostitution och människohandel.

[Pressmeddelande: Medel till Barnafrid för att motverka och förebygga hedersrelaterat våld och förtryck i förskolan](/pressmeddelanden/2024/12/medel-till-barnafrid-for-att-motverka-och-forebygga-hedersrelaterat-vald-och-fortryck-i-forskolan/ "Medel till Barnafrid för att motverka och förebygga hedersrelaterat våld och förtryck i förskolan")

## Utvecklat stöd till brottsoffer

Brottsoffermyndigheten ska utveckla och fördjupa informationen i Brottsofferguiden som vänder sig till den som blivit utsatt för brott. Myndigheten ska också genomföra informationsinsatser om hur guiden kan hjälpa brottsoffer med ett särskilt fokus på bl.a. utsatta för hedersrelaterat våld och förtryck. Syftet är att brottsoffers rättigheter ska vara tillgängliga på ett samlat och lättöverskådligt sätt.

[Pressmeddelande: Uppdrag för att stärka rättsväsendet](/pressmeddelanden/2024/12/uppdrag-for-att-starka-rattsvasendet/ "Pressmeddelande: Uppdrag för att stärka rättsväsendet")

Stödlinjen Rätt att välja, en nationell funktion dit utsatta för hedersrelaterat våld och förtryck samt deras närstående kan vända sig för råd och vägledning, öppnades i juni 2024 och drivs av Uppsala universitet (Nationellt centrum för kvinnofrid, NCK). I regleringsbrevet för 2025 tilldelas Uppsala universitet (NCK) 7 000 000 kronor för driften av nationella stödlinjer för våldsutsatta, däribland Rätt att välja.

[Pressmeddelande: Stärkt stöd till utsatta för prostitution och lättare att få hjälp via stödlinjer för våldsutsatta](/pressmeddelanden/2024/09/starkt-stod-till-utsatta-for-prostitution-och-lattare-att-fa-hjalp-via-stodlinjer-for-valdsutsatta/ "Pressmeddelande: Stärkt stöd till utsatta för prostitution och lättare att få hjälp via stödlinjer för våldsutsatta")

## Fler regionala resurscentra mot hedersrelaterat våld och förtryck

Regeringen arbetar för att alla barn, unga och vuxna som är eller riskerar att bli utsatta för hedersrelaterat våld och förtryck ska ha jämlik tillgång till specialiserat och anpassat stöd och hjälp oavsett vistelseort. Som ett led i det arbetet ska Länsstyrelsen i Östergötlands län fortsatt erbjuda stöd i utvecklingen av regionala resurscentra i syfte att främja arbetet med att förebygga och bekämpa hedersrelaterat våld och förtryck i hela landet. Till detta ändamål avsätts 15 000 000 kronor till Länsstyrelsen i Östergötlands län att fördela under 2025.

[Uppdraget i länsstyrelsernas regleringsbrev för 2025 (esv.se)](https://www.esv.se/statsliggaren/regleringsbrev/?RBID=25187)

[Pressmeddelande: Arbetet mot hedersrelaterat våld och förtryck intensifieras](/pressmeddelanden/2024/01/arbetet-mot-hedersrelaterat-vald-och-fortryck-intensifieras/ "Pressmeddelande:  Arbetet mot hedersrelaterat våld och förtryck intensifieras")

## Bekämpa könsstympning av flickor och kvinnor

Flera myndigheter har pågående uppdrag om att vidareutveckla arbetet med att förebygga och bekämpa könsstympning.

Myndigheten för stöd till trossamfund tilldelas 1 000 000 kronor för att öka kunskapen om hedersrelaterat våld och förtryck och för att förebygga och bekämpa könsstympning av flickor och kvinnor kopplat till trossamfundens verksamhet.

Myndigheten för delaktighet tilldelas 1 000 000 kronor för att bidra med kunskaper och erfarenheter till arbetet med att förebygga och bekämpa könsstympning, till Jämställdhetsmyndighetens samordnande uppdrag om könsstympning.

Socialstyrelsen tilldelas 2 000 000 kronor för sitt uppdrag att förebygga och bekämpa könsstympning av flickor och kvinnor.

Jämställdhetsmyndigheten har en samordnande roll och ett uppföljningsansvar i arbetet med att förebygga och bekämpa könsstympning.

## Analys av omvändelseförsök mot unga hbtqi-personer

Myndigheten för ungdoms- och civilsamhällesfrågor (MUCF) tilldelas 1 500 000 kronor för sitt uppdrag att genomföra en fördjupad analys av behovet av stödinsatser om hedersrelaterat våld och förtryck, inklusive utsatthet för s k omvändelseförsök mot unga hbtqi-personer.

[Uppdraget i Myndigheten för ungdoms- och civilsamhällesfrågors regleringsbrev (esv.se)](https://www.esv.se/statsliggaren/regleringsbrev/?RBID=24966)

## Fakta/mer information

Regeringens arbete mot hedersrelaterat våld och förtryck fortsätter och förstärks genom insatser kopplade till regeringens åtgärdsprogram för att förebygga och bekämpa mäns våld mot kvinnor, våld i nära relationer och hedersrelaterat våld och förtryck samt prostitution och människohandel 2024-2026: [Arbetet mot våld i nära relationer och hedersrelaterat våld och förtryck](/pressmeddelanden/2024/06/arbetet-mot-mans-vald-mot-kvinnor-vald-i-nara-relationer-och-hedersrelaterat-vald-och-fortryck-starks/ "Arbetet mot våld i nära relationer och hedersrelaterat våld och förtryck")
