# Fokus på utsatthet för våld i särskilt sårbara grupper

I regleringsbreven för 2025 gör regeringen flera satsningar inom jämställdhetsområdet. En viktig del i det arbetet rör insatser för personer som hör till grupper som kan vara särskilt sårbara när det gäller utsatthet för våld. Flera myndigheter tilldelas uppdrag för att stärka arbetet med fokus på personer med funktionsnedsättning, personer tillhörande de nationella minoriteterna, barn och unga samt äldre personer.

### Bekämpa våldsutsatthet hos barn och äldre

Socialstyrelsen får inom jämställdhetsområdet två nya uppdrag i regleringsbrevet för 2025 som rör barn och ungas respektive äldres utsatthet för våld i nära relationer.

Socialstyrelsen får i uppdrag att ta fram och sprida kunskap om vård, stöd och andra insatser för att förebygga våldsutsatthet och våldsutövande bland vuxna och barn vid skadligt bruk och beroende i nära relationer. I arbetet ska myndigheten särskilt uppmärksamma både kvinnors och barns utsatthet och mäns våldsutövande.

Socialstyrelsen får också i uppdrag att utveckla och stödja implementering av kunskapsstöd för att motverka äldres våldsutsatthet och i synnerhet mäns våld mot kvinnor. I uppdraget ska myndigheten beakta vilket stöd och hjälp vid våldsutsatthet äldre personer själva efterfrågar. Myndigheten ska stödja kommuner och regioner i arbetet att inom den sociala omsorgen motverka äldres våldsutsatthet.

Polismyndigheten, Åklagarmyndigheten, Kriminalvården och Socialstyrelsen ska stärka samverkan för att förebygga och bekämpa mäns våld mot kvinnor, våld i nära relationer samt hedersrelaterat våld och förtryck, inklusive ärenden där barn är involverade.

Socialstyrelsen har även fortsatt uppdrag att föreslå åtgärder för att våldsutsatta, inklusive utsatta barn, ska få samordnat stöd vid myndighetskontakter samt främja våldsutsatta barns och ungas delaktighet i socialtjänstens barn- och ungdomsvård.

### Insatser mot hedersrelaterat våld och förtryck

Myndigheten för ungdoms- och civilsamhällesfrågor får i uppdrag att fortsatt genomföra informationsinsatser rörande bland annat hedersrelaterat våld och förtryck, riktade till yrkesverksamma och andra vuxna som möter unga nyanlända och unga asylsökande i sitt arbete eller inom ideella engagemang.

[Pressmeddelande: Arbetet mot hedersrelaterat våld och förtryck intensifieras - Regeringen.se](/pressmeddelanden/2024/01/arbetet-mot-hedersrelaterat-vald-och-fortryck-intensifieras/)

Myndigheten för ungdoms- och civilsamhällesfrågor (MUCF) får även fortsatt uppdrag om att genomföra en fördjupad analys och vid behov utveckla stödinsatser rörande hedersrelaterat våld och förtryck, inklusive utsatthet för så kallade  omvändelseförsök mot unga hbtqi-personer.

### Kartlägga barns erfarenheter av våld

Barnombudsmannen har i uppdrag att kartlägga och beskriva barn och ungas erfarenheter av olika former av våld under uppväxten och belysa sambandet med kriminalitet. I uppdraget ingår att föra en kontinuerlig dialog med berörda myndigheter om hur barn kan skyddas från att utnyttjas i kriminella aktiviteter.

Linköpings universitet (Barnafrid - nationellt centrum för kunskap om våld mot barn) har tilldelats medel för att delta i en europeisk studie om traumatiska barndomsupplevelser. Studien förväntas ge värdefull kunskap om våldsförebyggande insatser och om stöd, skydd och behandling för våldsutsatta barn och unga.

### Insatser för personer med funktionsnedsättning i skyddade boenden

Myndigheten för delaktighet får ett fortsatt uppdrag att bistå Socialstyrelsen i arbetet med kvalitetsindikatorer för skyddade boenden utifrån ett funktionshinderperspektiv.  Myndigheten ska även bidra med kunskap och erfarenheter i Jämställdhetsmyndighetens samordnande uppdrag om könsstympning. Även Linköpings universitet (Barnafrid - nationellt centrum för kunskap om våld mot barn) får fortsatt uppdrag att bistå Socialstyrelsen i arbetet.

### Insatser för att förebygga och bekämpa mäns våld mot samiska kvinnor och flickor

Sametinget har fått fortsatt uppdrag att arbeta med främjande åtgärder för jämställdhet i det samiska samhället och att förebygga och bekämpa mäns våld mot samiska kvinnor och flickor. Samtidigt fortsätter Jämställdhetsmyndighetens uppdrag att sammanställa en lägesbild av utsattheten för mäns våld mot kvinnor, våld i nära relationer samt hedersrelaterat våld och förtryck bland barn och vuxna som tillhör de nationella minoriteterna i Sverige. Uppdraget omfattar även hbtqi-personers utsatthet.

Samtliga myndigheters regleringsbrev finns publicerade på: [Ekonomistyrningsverket, ESV: Regleringsbrev 2025](https://www.esv.se/statsliggaren/)
