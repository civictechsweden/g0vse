# Pensionsgruppen

Pensionsgruppen är en blocköverskridande arbetsgrupp som består av företrädare för de partier som står bakom pensionsöverenskommelsen (sedan 2023 samtliga åtta riksdagspartier). Äldre- och socialförsäkringsminister Anna Tenje är ordförande.

Pensionsgruppens uppgift är att värna om pensionsöverenskommelsen och att vårda pensionsreformen och dess grundläggande principer. Pensionsgruppen ska samråda om frågor som gäller pensionsreformen och vid behov ta initiativ till justeringar i pensionssystemet. Arbetsgruppen leds av den minister som inom regeringen har det huvudakliga ansvaret för det allmänna pensionssystemet. Ledamöterna ska så långt det är möjligt vara rikdagsledamöter och samtidigt vara ledamöter i Socialförsäkringsutskottet.

Ledamöterna utöver äldre- och socialförsäkringsminstern är:

* Viktor Wärnick (M)
* Hans Eklind (KD)
* Patrik Karlson (L)
* Oscar Sjöstedt (SD)
* Teresa Carvalho (S)
* Anders Ygeman (S)
* Martina Johansson (C)
* Ida Gabrielsson (V)
* Märta Stenevi (MP)

Pensionsöverenskommelsen omfattar hela ålderspensionssystemet (inkomstpension, premiepension, inkomstpensionstillägg och garantipension) och är en helhet där varje parti står bakom helheten.
För att kunna ändra något i pensionssystemet utan att bryta överenskommelsen krävs att samtliga åtta partier står bakom förändringen.

Det finns ingen samlad fullständig sammanställning av pensionsöverenskommelsen. Överenskommelsen utgörs i stället av de propositioner och utskottsbetänknanden som riksdagen beslutat om samt de underliggande betänkanden som pensionsgruppen står bakom.
Förändringar som görs i systemet där alla partier står bakom blir samtidigt en del av överenskommelsen. Pensionsöverenskommelsen är därmed föränderlig över tid.
