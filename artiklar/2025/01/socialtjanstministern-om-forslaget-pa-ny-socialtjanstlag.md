# Socialtjänstministern om förslaget på ny socialtjänstlag

Den 2 juli 2024 presenterade regeringen ett förslag om en ny socialtjänstlag, som föreslås ersätta den över 40 år gamla nuvarande lagen. Nu har propositionen beslutats, och den nya lagen föreslås träda i kraft den 1 juli 2025.

### Vilka är de största skillnaderna mellan den nya och gamla socialtjänstlagen?

– Socialtjänsten behöver förändras för att kunna möta dagens och framtidens samhällsutmaningar. Den nya socialtjänstlagen innebär ett paradigmskifte till en mer förebyggande och kunskapsbaserad socialtjänst. Socialtjänstens brottsförebyggande ansvar stärks, utsatta barn ska få det skydd de behöver, och socialtjänsten ska arbeta för att personer med funktionsnedsättning får möjlighet att leva som andra och ha full delaktighet i samhället. Socialtjänsten ska även arbeta för att äldre personer får möjlighet att leva och bo självständigt under trygga förhållanden och ha en aktiv och meningsfull tillvaro i gemenskap med andra, berättar socialtjänstminister Camilla Waltersson Grönvall.

### Vad händer nu?

– Just nu fokuserar arbetet mycket på att förbereda kommunerna inför den omställning som den nya lagen innebär när den träder i kraft. SKR (Sveriges kommuner och regioner) ska bland annat stödja kommunernas gemensamma lärande och stimulera till samverkan mellan kommuner, så att framgångsrika och kunskapsbaserade metoder och arbetssätt kan spridas effektivt.

### Vad ser du mest fram emot under 2025?

–Det känns fantastiskt att vi om några månader förhoppningsvis har en ny socialtjänstlag på plats. Det innebär den största omställningen av socialtjänstens arbetssätt på över 40 år. Jag ser fram emot att vara en del av detta viktiga förändringsarbete som kommer så många till del – allt ifrån barn och unga till äldre och personer med funktionsnedsättning. Att göra detta arbete tillsammans med alla kunniga och inspirerande personer inom socialtjänsten, SKR och alla myndigheter som berörs, är otroligt berikande och inte minst hoppingivande inför framtiden, avslutar Camilla Waltersson Grönvall.
