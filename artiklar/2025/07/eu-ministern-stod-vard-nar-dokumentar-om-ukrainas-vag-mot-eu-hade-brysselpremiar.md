# EU-ministern stod värd när dokumentär om Ukrainas väg mot EU hade Brysselpremiär

Den 25 juni visades den svenska dokumentärfilmen The EUkranian under Bryssels internationella filmfestival. Filmen skildrar Ukrainas väg mot EU-medlemskap i skuggan av Rysslands fullskaliga invasion. EU-minister Jessica Rosencrantz stod värd för filmvisningen tillsammans med Hadja Lahbib, EU-kommissionär med ansvar för jämlikhet, beredskap och krishantering.

– I en turbulent tid är det extra viktigt att hålla fokus på stödet till Ukraina. Hela Europa måste kliva fram. Det handlar om stöd i dag och på varje steg längs vägen mot EU. EU-medlemskapet sätter en tydlig riktning för både Ukraina och EU – ett Europa i fred och frihet där Ukraina är en självklar del av den europeiska familjen. Dokumentären The EUkrianian är en viktig påminnelse om det, säger Jessica Rosencrantz.

Efter visningen av The EUkranian hölls ett panelsamtal mellan EU-minister Jessica Rosencrantz, Ukrainas EU-ambassadör Vsevolod Chentsov och dokumentärfilmaren Viktor Nordenskiöld som gjort filmen. Samtalet kretsade kring EU:s utvidgning, de imponerande reformframsteg som Ukraina gör på vägen mot EU-medlemskap, trots Rysslands invasion av Ukraina, och vad EU-medlemskapet har betytt för Sverige.

– I år firar Sverige 30 år som EU-medlem. Det europeiska samarbetet har gjort oss rikare, friare och mer integrerade, inte bara i Europa utan i den globala ekonomin. Det har förstärkt Sveriges röst i världen och gjort oss bättre rustade att hantera vår tids utmaningar. Om några år hoppas jag att det ukrainska folket och en ukrainsk EU-minister kan konstatera samma sak, säger EU-minister Jessica Rosencrantz.
