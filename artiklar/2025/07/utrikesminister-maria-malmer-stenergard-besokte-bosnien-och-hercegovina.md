# Utrikesminister Maria Malmer Stenergard besökte Bosnien och Hercegovina

Utrikesminister Maria Malmer Stenergard reste till Bosnien och Hercegovina den 10–11 juli för att delta i minneshögtiden på den internationella dagen för reflektion och minne av folkmordet i Srebrenica. I år är det 30 år sedan folkmordet inträffade, och även 30 år sedan Daytonavtalet slöts, vilket fick slut på kriget i Bosnien och Hercegovina.

På den internationella årsdagen till minne av folkmordet 1995 i Srebrenica den 11 juli deltog utrikesministern i den minneshögtid som årligen arrangeras i Potočari, nära Srebrenica. I högtiden deltog förutom överlevare och anhöriga till offren i folkmordet även andra inbjudna stats- och regeringschefer, ministrar och ledare. Bland gästerna fanns bland andra Europeiska rådets ordförande António Costa, utvidgningskommissionär Marta Kos, FN:s biträdande generalsekreterare Rosemary DiCarlo, Sophie, hertiginnan av Edinburgh och Tysklands tidigare president Joachim Gauck.

Utrikesministern lyfte särskilt vikten av ansvarsutkrävande, erkännande av offrens och de anhörigas lidande och stöd till de överlevande. Hon framhöll även att Sverige var medförslagsställare till den FN-resolution som förra året etablerade den 11 juli som internationell minnesdag för folkmordet i Srebrenica.

Dagen innan minneshögtiden mötte utrikesministern även den bosniske utrikesministern Elmedin Konaković för att diskutera aktuella bilaterala och utrikespolitiska frågor samt landets EU-närmande. Utrikesministern deltog också bland annat i invigningen av Danmarks nyöppnade ambassad i Sarajevo och besökte museet Srebrenica Gallery 11/07/95 samt Srebrenica Genocide Memorial Exhibition – en fotoutställning om offren och staden med syfte att förmedla en känsla av vad som hände i samband med folkmordet.
