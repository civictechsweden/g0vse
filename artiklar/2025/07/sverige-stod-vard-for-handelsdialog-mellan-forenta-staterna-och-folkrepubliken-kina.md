# Sverige stod värd för handelsdialog mellan Förenta staterna och Folkrepubliken Kina

Den 28–29 juli stod Sverige värd för en högnivådialog om handel och andra relaterade frågor mellan USA och Kina i Stockholm. Mötet tillkom på gemensam begäran av parterna och utgjorde ett viktigt steg i de pågående handelsförhandlingarna mellan USA och Kina.

Kina företräddes av vicepremiärminister He Lifeng. USA representerades av finansminister Scott Bessent och handelsrepresentant (USTR) Jamieson Greer.

I samband med handelsdialogen hölls även bilaterala möten mellan Sverige och respektive lands företrädare. Från regeringen deltog statsminister Ulf Kristersson, utrikesminister Maria Malmer Stenergard, finansminister Elisabeth Svantesson samt bistånd- och utrikeshandelsminister Benjamin Dousa.
