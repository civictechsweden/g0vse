# Statssekreterarna Karin Svanborg-Sjövall och Johan Davidson deltog i Mötesplats kulturmiljö

Den 12 november medverkade statssekreterarna Karin Svanborg-Sjövall (Kulturdepartementet) och Johan Davidson (Landsbygds- och infrastrukturdepartementet) i Mötesplats kulturmiljö, arrangerat av Riksantikvarieämbetet. Temat var den omfattande samhällsomställning som pågår, kopplat till klimat, energi, miljö och samhällsplanering, och som har en mycket stor relevans för våra kulturmiljöer.

Statssekreterarna deltog i ett mötespass med tema ”möjlighet till positionsförflyttning” där de höll varsitt anförande. Johan Davidson lyfte bland annat regeringens nya strategi för levande och trygga städer, medan Karin Svanborg-Sjövall berättade om en skrivelse om arkitektur, form och design som regeringen avser att lämna till riksdagen under våren 2026.

Därefter deltog statssekreterarna i ett panelsamtal på samma tema, där bland annat riksantikvarie Susanne Thedéen och Anders Sjelvgren, generaldirektör för Boverket, medverkade.

– Kulturarv och kulturmiljö är viktigt i utvecklingen av ett hållbart samhälle och för människors identitet. De fungerar som nycklar till förståelse för samhället vi lever i och vår omvärld. Därför är det angeläget att det finns mötesplatser som denna där frågor om kulturmiljö och stadsbyggnadsutveckling närmar sig varandra, säger statssekreterare Karin Svanborg-Sjövall.

–  Sveriges städer ska utvecklas till levande, trygga och robusta livsmiljöer där människor trivs och vill vistas. Regeringen vill stärka de förutsättningarna och därför har regeringen beslutat om en ny strategi för levande och trygga städer. Sverige ska vara ett föregångsland för hållbar utveckling av attraktiva städer, säger statssekreterare Johan Davidson.

Mötesplats kulturmiljö arrangeras av Riksantikvarieämbetet och ska lyfta angelägna och aktuella frågor som är till nytta och inspiration i kulturmiljösektorns dagliga arbete och erbjuda en plats för nätverkande och möten mellan kulturmiljövårdens olika aktörer.
