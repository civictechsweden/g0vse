# Tredje veterankonferensen hade fokus på vidgande av veteranbegreppet

Den 14 november genomfördes den tredje årliga veterankonferensen på Karlbergs slott. Försvarsminister Pål Jonson öppnade upp konferensen med att bland annat prata om det goda arbete som utförs för veteranerna och veteranernas anhöriga. Pål Jonson avtäckte även en av flera minnestavlor över de veteraner som erhållit krigsdekorationer.

Veterankonferensen syftar till att årligen följa upp det pågående arbetet med att genomföra regeringens veteranstrategi. Försvarsminister Pål Jonson inledde dagen med att redogöra för omvärldsläget, kriget i Ukraina och det svenska stödet till landet samt hur Nato påverkar veteranstrategin med det förändrade insatslandskapet och att veteranbegreppet behöver vidgas.

Pål Jonson nämnde även att regeringen har tagit emot och nu analyserar ett förslag om att etablera en fysisk plats för vila, rekreation och återhämtning för veteraner.

Ministern avtäckte därefter minnestavlor över de veteraner som har erhållit krigsdekorationer. Konferensen fortsatte därefter med att Försvarsmaktens veterancentrum redogjorde för arbetsläget med veteranstrategin och hur stödet till sårade och drabbade har utvecklats samt det fortsatta arbetet med att omhänderta veteraners kompetens.

Konferensen bjöd även på redogörelser om studier gjorda för att belysa hur olika insatser har påverkat de deltagande soldaterna och officerare, bland annat insatsen i Kongo på 60-talet och den nyligen genomförda tjänstgöringen inom ramen för FLF Lettland.

Konferensen besöktes också av veterancheferna i Danmark, Norge och Finland. De redogjorde i panelformat för hur länderna omhändertar veteraner från operationer inom ramen för Natos operationer för avskräckning och försvar.

Avslutningsvis berättade en rad organisationer om hur deras verksamhet arbetar med veteranfrågor, bland andra Akademiska sjukhuset i Uppsala och dess veteranmottagning.
