# Utrikesminister Maria Malmer Stenergard deltog på utrikesministermöte i Bryssel

Utrikesminister Maria Malmer Stenergard deltog i EU:s utrikesministermöte (FAC) i Bryssel den 20 november 2025. På dagordningen stod Rysslands aggression mot Ukraina, situationen i Mellanöstern, Sudan och Sahelregionen.

Vid mötet lyfte utrikesminister Maria Malmer Stenergard särskilt fram att EU behöver öka sitt stöd till Ukraina och sätta ytterligare press på Ryssland. Hon betonade att det är orimligt att EU:s import av ryska varor fortfarande är mer omfattande än det samlade EU-stödet till Ukraina. Det är därför av största vikt att använda de frysta ryska tillgångarna genom ett så kallat reperationslån för att kunna stödja Ukraina och gå vidare med ett 20:e sanktionspaket så snart som möjligt.

Under mötet diskuterades den fruktansvärda situationen i Sudan. Det rådde samsyn om att humanitär hjälp måste nå fram och att det internationella samfundet behöver öka pressen på de ansvariga. Mot bakgrund av händelserna i El-Fasher beslutade utrikesministrarna att sanktionslista Rapid Support Forces (RSF) näst högste ledare. Utrikesminister Maria Malmer Stenergard framförde att EU även borde överväga att sanktionslista RSF:s högste ledare, Hemedti.

Utrikesministern deltog på en givarkonferens för Palestina i anslutning till mötet.
