# Sverige och Indien fördjupar industri- och innovationssamarbeten

Statssekreterare Sara Modig besökte Indien mellan den 30 oktober och 1 november för diskussioner med svenska företag och berörda indiska ministerier. Under besöket undertecknades bland annat ett samförståndsavtal om fördjupat samarbete inom hållbar gruvnäring samt ett partnerskap för ett hållbart transportsystem som båda bidrar till Sveriges och Indiens gröna omställning.

Indien är en viktig marknad för de mer än 280 svenska företag som har verksamhet och produktion i landet. Statssekreteraren träffade under sin vistelse ett stort antal svenska och indiska företag från stål- och gruvsektorn, fordons- och sjöfartssektorn samt textilindustrin.

– Svensk innovation och teknikutveckling skapar affärsmöjligheter inom en rad branscher i Indien och kan tillsammans med indisk kompetens och know-how bidra till hållbarhet, klimatomställning och tillväxt i företagen, något som bekräftats under mina möten i både Mumbai och New Delhi, säger statssekreterare Sara Modig.

## Samförståndsavtal om en innovativ och hållbar gruvnäring och ett hållbart transportsystem

Under besöket invigde statssekreteraren India-Sweden Mining Day där ett samförståndsavtal om forskning, innovation och teknikutveckling för en hållbar gruvnäring undertecknades. Statssekreteraren talade även under lanseringen av ett partnerskap för ett hållbart transportsystem mellan Volvo Group och Tata Motors, som en del av industriomställningsplattformen LeadIT. Partnerskapet ska bland annat fokusera på forskning och innovation, pilot- och demonstrationsprojekt samt samarbete i regulatoriska frågor.

## Möjligheter för svenska företag inom stål, sjöfart och hamnar

Statssekreterare Sara Modigs vistelse i Indien innebar en möjlighet att på plats i Mumbai och New Delhi diskutera förutsättningar och utmaningar för svensk industri. Samtalen med företagen följdes upp med bilaterala möten på politisk nivå med Shri Bhuphathi Raju Srinivasa Varma, Minister of State och Sandeep Poundrik, Secretary, på Indiens Stålministerium.

Statssekreteraren deltog även i ett rundabordssamtal med representanter för svenska maritima företag samt Shantanu Thakur, Minister of State för hamn- och sjöfartsfrågor i Maharashtra-regionen. Dialogen, som genomfördes i samband med India Maritime Week 2025 i Mumbai och även inkluderade ett besök i Jawaharlal Nehru Port – säte för 50 procent av Indiens hamntrafik – öppnade för svenska företag och samarbeten inom området.
