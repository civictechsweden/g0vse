# Ny nationell handlingsplan för att främja fler organ- och vävnadsdonationer

Den 3–9 november anordnas Donationsveckan. Regeringen välkomnar att det nu för första gången finns en nationell handlingsplan för att utveckla och stärka donationsverksamheterna.

– Jag känner en djup tacksamhet inför alla de människor som väljer att donera och inför vårdens medarbetare som varje dag arbetar för att rädda liv. Sverige har en stark grund att stå på, men vi måste fortsätta utveckla donationsverksamheten så att fler får chansen till ett längre och bättre liv. Det är ett arbete som kräver både hjärta och struktur – och det är något vi gör tillsammans, säger sjukvårdsminister Elisabet Lann.

Det råder brist på organ för transplantation i Sverige. Många människor står i kö för en livräddande eller livsförlängande transplantation – men antalet tillgängliga organ räcker inte till. Behovet av vävnader – såsom hornhinnor, hud och hjärtklaffar – är också stort.

Regeringen gav därför våren 2023 Socialstyrelsen i uppdrag att ta fram en nationell handlingsplan för att stödja hälso- och sjukvårdens arbete med donation av organ och vävnad från avlidna för transplantation. Den 23 oktober 2025 slutredovisade Socialstyrelsen arbetet och den nya handlingsplanen.

Handlingsplanen, som är femårig och gäller 2026-2030, har som mål att Sverige ska ha en väl fungerande donationsverksamhet så att fler organ och vävnader kan tas tillvara och så att fler transplantationer kan ske. Visionen för det donationsfrämjande arbetet är att alla patienter som bedöms ha ett medicinskt behov av en transplantation ska kunna erbjudas det.
