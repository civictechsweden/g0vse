# Riksnorm för 2026 fastställd

Regeringen har beslutat att samtliga delposter i riksnormen räknas upp med 0,7 procent för år 2026.

Riksnormen 2026 blir 5 220 kr för en ensamstående person och 8 510 kr för sammanboende. Enligt 12 kap. 7 § socialtjänstlagen ska riksnormen täcka skäliga kostnader för utgifts­posterna livsmedel, kläder och skor, lek och fritid, förbruk­nings­varor, hälsa och hygien samt dagstidning och telefon. Riksnormens belopp regleras i socialtjänst­förordningen och är uppdelad på olika åldersintervall och hushållstyper.

Regeringen fattar årligen ett beslut om riksnormen. Regeringen mottar underlag från Konsumentverket och gör en samlad bedömning av behovet av uppräkning av riksnormen tillsammans med prognosen för konsumentprisindex (KPI) för innevarande år.

Beloppen för respektive utgiftspost framgår i förordningen om ändring i socialtjänstförordningen (2001:937). Förordningen träder i kraft den 1 januari 2026.

Regeringen avser att genomföra en omfattande bidragsreform i syfte att få fler människor i arbete. Ett av förslagen innebär en moderniserad riksnorm. Detta arbete pågår inom regeringskansliet.
