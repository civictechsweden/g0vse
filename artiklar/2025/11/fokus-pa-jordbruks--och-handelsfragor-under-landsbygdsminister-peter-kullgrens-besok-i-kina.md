# Fokus på jordbruks- och handelsfrågor under landsbygdsminister Peter Kullgrens besök i Kina

Den 4–7 november besökte landsbygdsminister Peter Kullgren Shanghai och Peking. Besöket skedde mot bakgrund av att Sverige och Kina uppmärksammar 75 år av diplomatiska relationer i år.

Kina är en viktig handelspartner för Sverige och Sveriges största exportmarknad i Asien. Vistelsen inleddes med ett besök på världens största importmässa CIIE, China International Import Expo 2025, i Shanghai. Peter Kullgren invigde samt introducerade den svenska paviljongen för Kinas premiärminister Li Qiang. Mässan är en viktig plattform för att visa upp företag, produkter och tjänster. Sverige var inbjudet som ett av sex hedersgästländer och ett flertal stora och mindre svenska företag fanns representerade på mässan.

Tillsammans med de övriga nordiska länderna medverkade Sverige i ett dialogmöte om handel med livsmedel, arrangerat av den kinesiska tullmyndigheten. I samband med mötet undertecknade landsbygdsministern exportprotokoll för havre och malt. Protokollen fastställer krav som Sverige måste uppfylla för att svensk export av havre och malt ska vara möjlig och omfattar bland annat kriterier för kontroll, paketering och inspektion vid export till Kina.

Besöket avslutades i Peking där landsbygdsministern bland andra träffade sin kinesiske ministerkollega Han Jun. De två ministrarna diskuterade bland annat jordbruks- och handelsfrågor och fördjupade sig i olika områden för fortsatt samarbete mellan länderna. Under mötet lyftes även frågor om mänskliga rättigheter.

Besöket syftade till att stärka den bilaterala relationen mellan Sverige och Kina och främja svenska intressen såsom företags möjligheter att verka i landet på lika villkor och att få i gång svensk export av jordbruksprodukter.
