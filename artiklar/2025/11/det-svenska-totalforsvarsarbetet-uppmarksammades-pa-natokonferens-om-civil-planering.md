# Det svenska totalförsvarsarbetet uppmärksammades på Natokonferens om civil planering

Den 4 november deltog minister för civilt försvar Carl-Oskar Bohlin och försvarsminister Pål Jonson i en Natokonferens om civil planering i Stockholm, som Sverige stod värd för den 3–5 november. Sveriges arbete med totalförsvar presenterades vid flera tillfällen på konferensen och bidrog till diskussioner om utvecklad civil planering inom Nato.

Konferensen var ett led i de allierades arbete med att stärka och utveckla civil planering till stöd för Natos försvarsplaner och ett forum för civila och militära aktörer att dela erfarenheter och lärdomar och främja civil-militär samverkan. Carl-Oskar Bohlin höll ett anförande om Sveriges totalförsvarskoncept och arbete med att stärka det civila försvaret. Pål Jonson talade bland annat om civilt försvar som en förutsättning för militär styrka.

Över 200 militära och civila representanter från de allierade länderna och från Natos institutioner deltog. Ukraina deltog i konferensen för att tala om erfarenheter av civil-militär integrering under krig.

Överbefälhavare Michael Claesson och Myndigheten för samhällsskydd och beredskaps (MSB) generaldirektör Mikael Frisell informerade om Sveriges arbete med totalförsvarsplanering och presenterade MSB:s och Försvarsmaktens arbete med gemensamma utgångspunkter för totalförsvaret 2025–2030.

Natokonferensen modererades av Johan Berggren, statssekreterare hos minister för civilt försvar Carl-Oskar Bohlin, och genomfördes med stöd från MSB.
