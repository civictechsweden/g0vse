# Program för statsbesöket till Kanada

Kungaparet avlägger statsbesök till Kanada 18–20 november 2025, på inbjudan av generalguvernör Mary Simon.
Regeringen representeras av energi- och näringsminister samt vice statsminister Ebba Busch och försvarsminister Pål Jonson. Ett 30-tal svenska företag deltar i den Team Sweden-delegation som Business Sweden arrangerar på uppdrag av Utrikesdepartementet. Av hälsoskäl ersätts generalguvernör Mary Simon under besöket av överdomaren i Kanadas högsta domstol, Richard Wagner.
Programmet kan komma att uppdateras.

Tisdag 18 november

**Officiell välkomstceremoni och bilateralt möte**
Kungaparet välkomnas till Kanada av överdomare Richard Wagner vid en officiell välkomstceremoni på Rideau Hall, generalguvernörens officiella residens och arbetsplats. Välkomstceremonin består i militära hedersbetygelser, framförande av nationalsånger, anföranden av överdomare Wagner och kungen samt introduktion av de officiella delegationerna.
Efter välkomstceremonin deltar kungaparet och statsrådet Ebba Busch i ett bilateralt möte med överdomare Richard Wagner.
[Generalguvernör Mary Simon - extern webbplats,](https://www.gg.ca/en/governor-general/governor-general-mary-simon)
[Rideau Hall - extern webbplats,](https://www.gg.ca/en/visit-us/rideau-hall)

**Kransnedläggningsceremoni**
Kungaparet deltar i en kransnedläggningsceremoni vid National War Memorial, ett minnesmonument som symboliserar den uppoffring kanadensare har gjort i krigstid när de har tjänat Kanada för fred och frihet. Statsrådet Ebba Busch närvarar tillsammans med den svenska delegationen.
[National War Memorial | Veterans Affairs Canada - extern webbplats,](https://www.veterans.gc.ca/en/remembrance/memorials/canada/national-war-memorial-0)

**Parlamentet**
Kungaparet besöker Kanadas parlament tillsammans med statsrådet Ebba Busch. De tas emot av talmannen för senaten, Raymond Gagné, och talmannen för House of Commons, Francis Scarpaleggia. Efter en lunch  med de båda talmännen som värdar äger en välkomstceremoni rum.
[Parliament of Canada - extern webbplats,](https://www.parl.ca/)

**Möte med premiärministern**
Efter lunch tar premiärminister Mark Carney emot kungaparet och statsrådet Ebba Busch för ett bilateralt möte. I samband med mötet uppmärksammas det strategiska partnerskapet som har ingåtts mellan Sverige och Kanada.
[Prime Minister of Canada - extern webbplats,](https://www.pm.gc.ca/en)

**Canadian Museum of History**
På eftermiddagen besöker kungaparet Kanadas historiska museum, Canadian Museum of History, tillsammans med de kanadensiska värdarna. De tas emot av museidirektör Caroline Dromaguet, som ger en guidad rundvandring i delar av museets utställningar. Dessa avspeglar händelser, människor och föremål som har format Kanadas historia och identitet. Försoning och relationer med ursprungsbefolkningar är kärnan i museets arbete.
[Canadian Museum of History - extern webbplats,](https://www.historymuseum.ca/)

**Möte om Ukraina**
Därefter deltar kungaparet och statsrådet Ebba Busch i ett möte om hur Sverige och Kanada kan samarbeta närmare inom ramen för det strategiska partnerskapet för att stödja Ukraina, ”Canada–Sweden Strategic Partnership in Action: Supporting a Resilient Ukraine”. Kanadas utrikesminister Anita Anand står värd för mötet, som äger rum på National Arts Center. Ukrainas ambassadör Andrii Plakhotniuk med flera deltar från Ukrainas sida.

**Statsbankett**
På kvällen ger det kanadensiska värdskapet en statsbankett på Rideau Hall till kungaparets ära.

Onsdag 19 november

**Sweden Canada Innovation Days**
Onsdagens program inleds med att kungen och statsrådet Ebba Busch deltar i Sweden Canada Innovation Days, som äger rum på Canada Science and Technology Museum och som syftar till att stärka att stärka de kommersiella relationerna och främja samarbete inom innovation, handel och investeringar, bland annat inom den gröna och digitala omställningen. Årets upplaga är den femte i ordningen och har temat försvar och säkerhet, elektrifiering och avancerad teknik. Sweden Canada Innovation Days arrangeras av Business Sweden, Vinnova och Energimyndigheten. Gästerna hälsas välkomna av företrädare för arrangörsorganisationerna, bland andra Business Swedens vd Jan Larsson och Vinnovas vd Darja Isaksson, samt museets vd Christina Tessier. Kungen håller ett öppningsanförande, Statsrådet Ebba Busch och Kanadas industriminister Mélanie Joly håller tal och presenterar innehållet i det strategiska partnerskapet mellan Sverige och Kanada. Ett antal företag som har rönt framgång presenteras, varefter kungen och statsrådet Ebba Busch besöker en utställning med innovativa små och medelstora svenska företag.
[Delta i Sweden Canada Innovation Days 2025 - extern webbplats,](https://www.energimyndigheten.se/utlysningar/delta-i-sweden-canada-innovation-days-2025/)

**Nunavut Sivuniksavut College**
Drottningen och generalguvernörens make herr Whit Fraser besöker Nunavut Sivuniksavut College, som erbjuder program för att stärka inuitungdomar genom akademisk utbildning, kulturell koppling och personlig utveckling. De tas emot av Martha Kyak, verkställande direktör för skolan. Efter ett traditionellt välkomnande förevisar elever olika kunskaper som lärs ut, som att tända en sk qulliq-lykta och skriva namn på inuktitut.
[Nunavut Sivuniksavut - extern webbplats,](https://nunavutsivuniksavut.ca/)

**Teknik- och innovationssamarbete mellan Sverige och Kanada**
Kungaparet och statsrådet Ebba Busch deltar i ett möte om den digitala omställningen på Ericssons forsknings- och utvecklingscenter utanför Ottawa. Här kommer man bland annat att tala om det avancerade svensk-kanadensiska högteknologiska samarbetet, innovation och värdet av att attrahera talanger. Gästerna hälsas välkomna av Ericssons styrelseordförande Jan Carlson, Anna Dicander, Head of Radio & Transport Engineering och Nishant Grover, President of Ericsson Canada. Efter välkomstanförande av Jan Carlson följer en presentation av olika projekt som deltagit i en innovationstävling och därefter sker en rundvandring i utvecklingscentret.

**Lunch med näringslivsrepresentanter**
Kungaparet och statsrådet Ebba Busch deltar i en lunch, under värdskap av Canadian Business Council, med representanter för svenskt och kanadensiskt näringsliv.

**Rundabordssamtal om säkerhet och försvar i Arktis**
Kungen och statsrådet Pål Jonsson deltar i ett rundabordssamtal på Macdonald-Laurier Institute, tillsammans med Kanadas försvarsminister David McGuinty samt svenska och kanadensiska experter, om säkerhet och försvar i Arktis, ”Neighbours in the North: Swedish Canadian Cooperation on Security and Defence in the Arctic”.

**National Gallery**
Drottningen besöker National Gallery i sällskap med statsrådet Ebba Busch. De välkomnas av museets direktör Jean-Francois Bélisle, som ger en guidad visning av utställningen ”Winter Count: Embracing the Cold”.
[National Gallery of Canada  - extern webbplats,](https://www.gallery.ca/)
[Winter Count: Embracing the Cold - extern webbplats,](https://www.gallery.ca/whats-on/exhibitions-and-galleries/winter-count-embracing-the-cold)

**Möte med svenskkolonin**
Kungaparet, statsråden Ebba Busch och Pål Jonson träffar medlemmar ur svenskkolonin vid ett möte på det svenska residenset, med ambassadör Signe Burgstaller som värd. Kungen och statsrådet Busch kommer också att hålla varsitt anförande.

**Svarsmiddag**
Kungaparet ger en middag för sina kanadensiska värdar.

Torsdag 20 november

Statsbesökets tredje dag äger rum i Montreal i provinsen Quebec.

**Svensk-kanadensiskt samarbete inom säkerhet, försvar och teknologi**
Kungaparet och statsråden Ebba Busch och Pål Jonson deltar i ett möte om svensk-kanadensiskt samarbete inom säkerhet, försvar och teknologi, som äger rum hos Bombardier Aerospace. De välkomnas av Éric Martel, vd för Bombardier och får en rundvandring i fabriken.

**Möte med Quebecs premiärminister**
Kungaparet och statsråden Ebba Busch och Pål Jonson avlägger därefter en artighetsvisit hos Quebecs premiärminister, François Legault.

**Lunch**
Viceguvernören i Quebec, Ms Manon Jeannotte, står värd för en lunch vid vilken kungaparet och delar utav den svenska delegationen deltar.

**Brobyggande inom artificiell intelligens**
Programmet i Montreal avslutas med att kungaparet och statsråden besöker Quebec Artificial Intelligence Institute, Mila. De välkomnas av Stéphane Létourneau, vice vd för Mila och Hugo Larochelle, Scientific Director. Efter en introduktion till verksamheten och rundvandring, där tillfälle ges att träffa studenter och forskare, äger ett panelsamtal rum med titeln ”A Sweden-Canada Dialogue on AI Leadership and Innovation”.

Statsbesöket avslutas på kvällen, när kungaparet lämnar Kanada.
