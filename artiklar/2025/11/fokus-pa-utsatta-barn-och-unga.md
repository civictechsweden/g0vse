# Fokus på utsatta barn och unga

Barnets rätt till frihet från alla former av våld, och att skydda barn och unga från att utnyttjas av kriminella – det är några av regeringens mest prioriterade frågor. Nyckeln är ett förebyggande arbete riktat mot barn och unga och deras familjer, och effektiva samarbeten mellan aktörer på olika nivåer, menar socialtjänstminister Camilla Waltersson Grönvall:

–Vårt mål är att barn och unga i riskzon ska mötas av samhällets insatser långt innan ett brott begås. Många barn och unga som utnyttjas inom kriminalitet har även farit illa tidigare i livet och målet är att identifiera och fånga upp dem i tid, inte först när de har skadat någon annan. Men de barn och unga som redan begått ett brott ska mötas av tydliga reaktioner och stöd från samhället för att komma ur kriminaliteten.

Regeringen föreslår i budgetpropositionen för 2026 flera åtgärder för att förebygga att barn och unga hamnar i kriminalitet. Satsningarna i paketet uppgår till 972 miljoner kronor för 2026. Det handlar om flera och breda satsningar, bland annat:

* En nationell strategi för att förebygga och bekämpa våld mot barn: Barn ska skyddas mot alla former av våld. För att bryta en ond spiral där våld föder våld, behöver mål och insatser samordnas. En strategi bidrar till en helhetssyn och främjar ett strukturerat och samordnat arbete för att motverka alla former av våld mot barn.
* Inrätta fler och vidareutveckla befintliga familjecentraler, särskilt i utanförskapsområden: Främjar hälsa och utveckling genom att erbjuda tidiga och förebyggande insatser genom samlokalisering av mödrahälsovård, barnhälsovård, öppen förskola och socialtjänst.
* Förstärkning av skolsociala team: En lyckad skolgång är en av de viktigaste skyddsfaktorerna för att motverka utanförskap och förebygga kriminalitet, ohälsa, skadligt bruk eller beroende. Skolsociala team är ett sätt för skolan och socialtjänsten att samverka för trygghet och studiero i skolan.
* Fler förstärkningsteam: Förstärkningsteamen ska stötta socialtjänstens personal i det brottsförebyggande arbetet med fokus på verksamhet för barn och unga på platser där kriminalitet och våld eskalerat, eller där socialtjänsten är hårt ansträngd.
* Fler platser, förstärkt kapacitet och ökad trygghet på Statens institutionsstyrelses (SiS) särskilda ungdomshem: Fortsatta resursförstärkningar behövs för att SiS ska kunna öka platskapaciteten, föryngra och anpassa lokalerna, förstärka vårdkvaliteten, säkerställa kompetensförsörjningen och höja nivån på kompetensen samt trygga arbetsmiljön.
* Fler verktyg till socialtjänsten när samtycke saknas: I dag är glappet mellan frivilliga insatser och tvångsvård för stort. Socialnämnder ska därför kunna besluta om insatser i öppna former och särskilda föreskrifter till vårdnadshavare för barn och unga när samtycke saknas. Socialtjänsten får då utökade möjligheter att komma in tidigt, innan situationen för barnet eller den unge är så pass allvarlig att barnet eller den unge behöver omhändertas.
* Stöd till barn och unga som vill lämna gängkriminalitet: Barn och unga som ändå är i stort behov av stöd från socialtjänsten för att kunna lämna gängkriminalitet behöver få tidiga insatser och stöd från socialtjänsten.

## Starkt stöd i nya socialtjänstlagen

Den nya socialtjänstlagen som trädde i kraft i somras innebär ett paradigmskifte där socialtjänsten får bättre verktyg att fånga upp behov tidigt innan de blivit för stora. Socialtjänsten ska arbeta förebyggande och ett förebyggande fokus behöver vara integrerat i hela socialtjänstens verksamhet, i landets samtliga kommuner. Socialnämnden har i den nya lagen ett tydligare och utökat ansvar för att förebygga brottslighet bland barn och unga.

Socialtjänsten är hårt pressad i flera delar av landet, och även om det ytterst är kommunernas ansvar att samordna tidiga insatser för barn och unga, är det viktigt att statliga myndigheter stöttar kommuner och socialtjänst i omställningsarbetet till den nya lagen.

–När jag träffar företrädare för kommuner och socialtjänsten ser jag en stark vilja att dela utmaningar och lärdomar med varandra. Det är ett hoppingivande samarbete som satts i gång, säger Camilla Waltersson Grönvall. Hon fortsätter:

–Att ge barn och unga de bästa förutsättningarna att växa upp i en miljö fri från våld och kriminalitet är en fråga som berör oss alla, och de investeringar vi gör nu är nödvändiga för att skapa ett tryggt samhälle.
