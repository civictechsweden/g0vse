# Ulf Kristersson besökte Dreamhack Stockholm

Statsminister Ulf Kristersson besökte fredagen den 28 november Dreamhackfestivalen, som ägde rum 28–30 november på Stockholmsmässan i Stockholm. Dreamhack är världens största gamingevent, en festival för dataspel, musik och livesänd e-sport med en interaktiv expo som anordnas i olika städer runt om i världen.

Till Dreamhack Stockholm 2025 väntades över 60 000 deltagare från över 60 länder. Flera stora e-sporttävlingar genomfördes med deltagande av internationella stjärnor inom gaming, digital kultur och e-sport. Dreamhack omfattar även utställningar och en bredd av aktiviteter inom digital kultur.

Vid besöket på Dreamhackfestivalen fick statsministern bland annat träffa spelare på festivalens expo-område och Freeplay-område, samt besöka LAN-hallen där besökare samlas för att spela ihop. Statsministern fick även spela tillsammans med Sigge Stengård, som varit med och startat det första paralaget inom e-sport i Sverige.
