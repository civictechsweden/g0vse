# Johan Britz besökte Västerås – fokus på utbildning och svensk industri

Måndagen den 10 november besökte Johan Britz Västerås för en heldag med fokus på yrkesutbildning, kompetensförsörjning och samverkan mellan skola och näringsliv. Under dagen träffade statsrådet lärare och elever på Edströmska gymnasiet och Hitachi gymnasiet samt gjorde ett företagsbesök på Hitachi Energy.

Förmiddagen tillbringades på Edströmska gymnasiet, en skola med yrkesinriktade utbildningar inom bland annat bygg, fordon, transport och flygteknik. Under besöket fick Johan Britz möjlighet att träffa elever och personal samt ta del av skolans arbete med att förbereda unga för arbetslivet i nära samverkan med branschen.

– Yrkesutbildningarna är avgörande för att säkra kompetensförsörjningen i hela landet. Det är glädjande att se hur Edströmska gymnasiet arbetar praktiskt och målinriktat tillsammans med arbetslivet, säger arbetsmarknadsminister Johan Britz.

Under eftermiddagen besökte Johan Britz Hitachi Energy som utvecklar produkter och system som används för att göra energisystem mer hållbara, flexibla och säkra. Här diskuterades aktuella frågor kopplade till arbetsmarknad och kompetensbehov. Besöket inkluderade även en rundtur i fabriken för Grid Automation-produkter.

Dagen avslutades på Hitachi gymnasiet, där Johan Britz höll ett anförande för eleverna och träffade skolans ledning för samtal om utbildningens roll i att möta industrins behov.
