# Infrastruktur- och bostadsminister Andreas Carlson presenterade ny godstransportstrategi för branschföreträdare

En ny nationell godstransportstrategi lägger grunden för regeringens fortsatta arbete med att stärka förutsättningarna för godstransporter. Den nya strategin syftar till att stärka näringslivets konkurrenskraft och har tagits fram i dialog med branschföreträdare.

– Att utveckla förutsättningarna för näringslivets transporter har varit en prioriterad fråga för regeringen under hela mandatperioden. Godstransporter är en oumbärlig del av vår vardag, vårt samhälle och vår koppling till omvärlden. Utan godstransporter stannar Sverige. Som infrastrukturminister har jag återkommande haft dialog med branschen om vad som behöver göras. I arbetet med den här strategin har deras inspel varit värdefulla. Jag vill tacka alla som har engagerat sig i framtagandet av den nya godstransportstrategin, säger infrastruktur- och bostadsminister Andreas Carlson.

Strategin syftar också till att underlätta transportsektorns klimatomställning och öka effektiviteten i godstransportsystemet med utgångspunkten att trafikslagen ska komplettera varandra utifrån sina respektive fördelar. Alla fyra trafikslag – väg, järnväg, sjöfart och luftfart – är viktiga för att stärka Sveriges tillväxt och konkurrenskraft.

– Vi kan se tillbaka på ett bra samarbete inom ramen för godstransportforum där grunden lagts för den nya nationella godstransportstrategin och fokus legat på saker som verkligen gör skillnad. Nu är det viktigt att arbetet med genomförandet fortsätter och att det håller ett högt tempo, säger infrastruktur- och bostadsminister Andreas Carlson.
