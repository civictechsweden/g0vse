# Höjd beredskap inför vintertrafiken

Den 10 november höll infrastruktur- och bostadsminister Andreas Carlson tillsammans med Trafikverkets generaldirektör Roberto Maiorana en gemensam pressbriefing för att informera om Sveriges stärkta beredskap i det statliga vägnätet inför vintern.

## Alla som kör på vägen påverkar trafiksäkerheten

Tillsammans kan vi alla medverka till högre säkerhet och framkomlighet på våra vintervägar. För trafikanten är det viktigt att hålla kolla på vädervarningar och följa de rekommendationer som ges. Lika viktigt är att använda vinterdäck när väglaget kräver det och att hastigheten anpassas.

## Kontinuerligt förbättringsarbete stärker förmågan

Flera större väderrelaterade händelser vintern 2023/2024 väckte frågor om hur väl rustad vinterväghållningen är för svårare vinterförhållanden. Regeringen gav därför i maj 2024 Trafikverket ett uppdrag att ta fram en handlingsplan för att utveckla och förbättra vinterväghållningen. Utvecklingen fokuserar på flera viktiga områden, till exempel att tydliggöra ansvar, mandat och samverkan mellan berörda parter, förbättra trafikinformationen och att använda moderna metoder och utrustning mer effektivt. Handlingsplanen bedöms bidra till bättre vinterväghållning och stärka Trafikverkets förmåga att hantera, och förebygga, besvärliga väderlägen.

## Vinterdäck

På grund av de omfattande konsekvenserna vid en eventuell olycka är det särskilt viktigt att tunga fordon har däck som är anpassade efter väglaget. Som ett led i arbetet att förstärka trafiksäkerheten beslutade regeringen att införa nya krav på vinterdäck för tunga fordon som börjar gälla från den 1 november 2025. Under perioden den 10 november till och med den 10 april ska tunga lastbilar och tunga bussar samt släpvagnar till dessa ha vinterdäck eller likvärdig utrustning. Detta gäller oavsett om vinterväglag råder eller inte. Tillsammans kan vi göra vintervägarna säkrare och mer framkomliga för alla.

## Nya steg mot säkrare vintervägar

Från och med i år kommer Trafikverket även ha möjligheten att använda data direkt från bilarna ute i trafiken för att få kontinuerlig information om väglaget. Datan kan sedan användas för både uppföljning, analys och erfarenhetsåterföring.

Med införandet av denna nya teknik kommer Trafikverket kunna följa över 300 miljoner mätpunkter under en vinter, att jämföras med runt 3 000 mätningar under tidigare vintrar. Alla Trafikverkets geografiska driftområden och de entreprenörer som utför vinterväghållningen kommer få tillgång till samma data, vilket gör arbetet mer träffsäkert och kvalitetssäkrat. Det här är en ny innovativ teknik som Sverige är först i världen med att införa i skarp verksamhet.
