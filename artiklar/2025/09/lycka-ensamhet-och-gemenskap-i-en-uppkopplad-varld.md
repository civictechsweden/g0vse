# Lycka, ensamhet och gemenskap i en uppkopplad värld

![](/globalassets/regeringen/bilder/socialdepartementet/folkhalsa-och-sjukvard/ofrivillig-ensamhet/foretagsnatverk-ensamhet/logotyp_natverket.png?width=150&quality=85)

Vad gör oss lyckliga och varför känner vi oss allt mer ensamma i en uppkopplad värld? Det var huvudtemat när professorn Micael Dahlen föreläste inför företagsnätverket för ökad gemenskap och mot ofrivillig ensamhet den 16 september.

Nätverket, som initierades av socialminister Jakob Forssmed 2023, består av företag som vill bidra till ett mer inkluderande samhälle genom att motverka ofrivillig ensamhet. Med hjälp av kunskapsutbyte och gemensamma initiativ skapas konkreta insatser för ökad social gemenskap. Företagsnätverket visar att inte bara staten och civilsamhället, utan även näringslivet spelar en viktig roll i att främja gemenskap och välmående.

När Micael Dahlen, professor vid Handelshögskolans Center for Wellbeing, Welfare and Happiness, klev upp på scen talade han om hur gemenskap och samstämmighet är centrala byggstenar för lycka. Han visade att kurvan för lycka över livets gång har förändrats från en U-form till en stigande linje. Detta antyder att unga i dag mår sämre än tidigare. Dahlen lyfte också att ensamhet är som mest påtaglig i storstäder, där vi ofta underskattar våra medmänniskors empati. I takt med att skärmtiden ökar och teknologin ersätter mänsklig kontakt, umgås vi mindre, och det påverkar vår känsla av samhörighet.

Regeringen ser mycket allvarligt på den utbredda ensamheten i samhället och vill förändra utvecklingen. Detta har lett till flera initiativ sedan mandatperiodens början. Utöver företagsnätverket så har regeringen bland annat:

* genomfört en treårig gemenskapssatsning på 300 miljoner kronor per år där Socialstyrelsen bland annat har fått i uppdrag att fördela medel till kommunerna för att motverka ensamhet och isolering bland äldre,
* gett Folkhälsomyndigheten i uppdrag att tillsammans med Socialstyrelsen ta fram en nationell sektorsövergripande strategi för att intensifiera arbetet mot ofrivillig ensamhet,
* lyft frågan om barn och ungas skärmtid på agendan, bland annat genom uppdrag till Folkhälsomyndigheten att ta fram rekommendationer om vanor,
* infört fritidskortet för barn och unga som ska främja deltagande i fritidsaktiviteter och hjälpa barn och unga att hitta gemenskap, och
* uppmärksammat frågan om ofrivillig ensamhet internationellt, bland annat genom Världshälsoorganisationens ensamhetskommission, i vilken Jakob Forssmed har blivit utsedd till kommissionär.

Arbetet mot ofrivillig ensamhet kräver ett brett och långsiktigt engagemang, och regeringen understryker vikten av att offentlig sektor, civilsamhälle och näringsliv samverkar. Genom kunskapsdrivna initiativ och konkreta åtgärder skapas förutsättningar för ökad social gemenskap och ett mer inkluderande samhälle.
