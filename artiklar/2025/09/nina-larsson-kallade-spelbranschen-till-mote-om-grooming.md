# Nätgrooming diskuterades vid möte med spelbranschen

Onsdagen den 10 september kallade jämställdhetsminister Nina Larsson in representanter från spelbranschen och barnrättsorganisationer till ett rundabordssamtal för att diskutera nätgrooming. På mötet deltog också socialtjänstminister Camilla Waltersson Grönvall.

Bakgrunden till mötet är Kulturnytts granskning av onlinespel som bland annat visade att en majoritet av polisanmälningar som gäller grooming på de fem största online-spelen läggs ner och ytterst få leder till fällande domar.

 -  Vi har en situation som är skenande, där barn varje dag utsätts för nätgrooming i spelvärlden. Det är viktigt att vi får koll på varför det ser ut som det gör, och vilka åtgärder som krävs för att vända på detta. Företagen måste ta sitt ansvar, allt annat är helt oacceptabelt, säger jämställdhetsminister Nina Larsson.

 -  Barn och unga får ut så mycket bra från olika nätplattformar. Men plattformarna har också blivit en brottsplats, där ett av fyra barn har blivit utsatta för försök till grooming. Vi vill se ett mycket större ansvar och vilja hos branschaktörerna för att förhindra brottsliga handlingar på nätet, säger socialtjänstminister Camilla Waltersson Grönvall.

Flera aktörer efterlyste gemensamma branschstandarder, skärpta krav inom PEGI-systemet och fler barnkonsekvensanalyser i arbete som rör barn.

Samtidigt betonades vikten av att branschaktörerna tar ett större ansvar – både genom att utveckla AI-verktyg, förbättra moderering och delta i internationella nätverk för att snabbt kunna agera vid övergrepp.

Mötet avslutades med en gemensam vilja att fortsätta samarbetet, både nationellt och internationellt, för att skydda barn från övergrepp i den digitala spelvärlden.

På mötet deltog företrädare från ChildX Foundation, ECPAT Sverige, Dataspelsbranschen och Embracer.
