# Statsministern tog emot Europeiska rådets ordförande

Måndag den 8 september tog statsminister Ulf Kristersson emot Europeiska rådets ordförande António Costa i Stockholm. Under en arbetslunch diskuterade de frågor som kommer vara högt upp på EU-dagordningen framöver. Även EU-minister Jessica Rosencrantz deltog.

Statsminister Ulf Kristersson lyfte svenska prioriteringar i EU-arbetet det kommande året, som EU:s konkurrenskraft och inte minst EU:s fortsatta stöd till Ukraina.

– Stödet till Ukraina är vår främsta prioritering. För att få ett slut på kriget krävs ökat tryck på Ryssland, tillsammans med starka säkerhetsgarantier för framtiden. Under mötet diskuterade vi bland annat EU:s fortsatta arbete för att stötta Ukraina, säger statsminister Ulf Kristersson.

Under mötet diskuterades också Ukrainas väg mot EU. Ukrainas EU-medlemskap spelar en allt viktigare roll i ansträngningarna för att uppnå en rättvis och hållbar fred på vår kontinent.

– Trots brinnande krig genomför Ukraina imponerande reformframsteg. Det är dags att ta konkreta steg framåt i medlemskapsförhandlingarna, men ett land blockerar. Under mötet diskuterade vi hur vi kan driva arbetet vidare. Det är viktigt. Med Ukraina i EU blir Europa starkare och säkrare, säger EU-minister Jessica Rosencrantz.
