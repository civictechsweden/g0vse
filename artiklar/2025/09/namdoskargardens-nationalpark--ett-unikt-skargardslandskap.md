# Nämdöskärgårdens nationalpark – ett unikt skärgårdslandskap

Fredagen den 5 september invigde klimat- och miljöminister Romina Pourmokhtari Nämdöskärgårdens nationalpark. Området är ett unikt skärgårdslandskap i Värmdö kommun utanför Stockholm och består till 97 procent av hav.

I strålande sensommarsol och till toner från Nämdö kyrkokör förklarade klimat- och miljöminister Romina Pourmokhtari Nämdöskärgårdens nationalpark invigd.

– Jag är så glad och stolt över att ha fått inviga Sveriges 31:a nationalpark, och den första marina nationalparken i Östersjön. Det här unika och stora området har en given plats bland våra nationalklenoder. Nationalpark är den finaste utmärkelsen ett område kan få – och har det starkaste skyddet i vår lagstiftning. Det stora engagemanget hos de som arbetat i projektet har varit avgörande för detta, säger Romina Pourmokhtari.

Ceremonin samlade omkring 300 gäster, däribland representanter från de myndigheter och organisationer som varit centrala i bildandet av nationalparken. Bland talarna fanns Johan Kuylenstierna, generaldirektör för Naturvårdsverket, Rebecka Schantz från Havs- och vattenmyndigheten, landshövding Cecilia Skingsley samt Carl Kangas, kommunstyrelsens ordförande i Värmdö kommun.

Invigningen hölls på Bullerö som kommer att fungera som huvudentré till nationalparken, med informationsplats och besöksservice. Men 97 procent av nationalparkens omkring 25 000 hektar utgörs av hav. Området representerar ett variationsrikt och för Östersjön typiskt skärgårdslandskap, både ovan och under vattenytan. Syftet med nationalparken är att bevara dessa naturvärden i väsentligen oförändrat skick.

Arbetet med att bilda nationalparken inleddes 2020 och har genomförts i nära samverkan mellan Naturvårdsverket, Länsstyrelsen i Stockholms län, Havs- och vattenmyndigheten och Värmdö kommun. Det breda stödet för nationalparken är ett resultat av en lång och inkluderande process, där lokalförankring varit avgörande.

Sveriges nationalparker är en viktig del av vårt gemensamma naturarv. Sedan de första parkerna bildades 1909 har syftet varit att skydda landets mest värdefulla naturområden för framtida generationer. Nämdöskärgårdens nationalpark är ett nytt steg i detta arbete – ett steg mot ökad biologisk mångfald, hållbart friluftsliv och ett starkare skydd för våra marina miljöer.
