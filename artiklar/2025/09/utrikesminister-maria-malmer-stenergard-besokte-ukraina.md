# Utrikesminister Maria Malmer Stenergard besökte Ukraina

Den 5 september besökte utrikesminister Maria Malmer Stenergard Uzjhorod i västra Ukraina för möten med bland annat president Volodymyr Zelenskyj, premiärminister Juliia Svyrydenko och utrikesminister Andrii Sybiha. Utrikesministern besökte även den ukrainska public service-kanalen Suspilne och representanter från Röda korset.

Utrikesministern reste till Ukraina för att befästa Sveriges stöd till Ukraina, deras pågående ansträngningar att åstadkomma en rättvis och varaktig fred samt stöd till Ukrainas EU-närmande.

– Besöket i Uzjhorod har varit viktigt för att visa Sveriges samlade stöd till Ukraina och för att ta del av Ukrainas motståndskraft. Stödet till Ukraina är regeringens främsta utrikespolitiska prioritering och vi har ökat stödet till Ukraina varje år sedan den fullskaliga invasionen, säger utrikesminister Maria Malmer Stenergard.

Under besöket mottog utrikesministern Furstinnan Olgas orden av president Zelenskyj, för hennes betydande och personliga engagemang för samarbetet mellan länderna samt stödet till Ukrainas suveränitet och territoriella integritet.
