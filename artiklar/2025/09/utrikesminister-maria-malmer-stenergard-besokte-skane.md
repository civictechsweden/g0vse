# Utrikesminister Maria Malmer Stenergard besökte Skåne

Utrikesminister Maria Malmer Stenergard besökte Sjöfartsverkets helikopterbas i Kristianstad måndagen den 1 september. Hon besökte också Raoul Wallenberg-institutet i Lund, träffade rektorn för Lunds universitet och föreläste hos Utrikespolitiska föreningen vid Lunds universitet.

Sverige är en del av ett större regionalt och internationellt samarbete, inte minst kring Östersjön. Sjöräddning och beredskap är områden där Sverige delar kunskap och resurser och övar tillsammans med våra grannländer. Det stärker både vår egen säkerhet och vår gemensamma förmåga i regionen.

– Sverige har en lång tradition och en stark kompetens inom sjöfart och räddning. Den erfarenheten gör att vi inte bara kan agera snabbt och effektivt här hemma, utan också bidra i samarbeten med våra grannländer runt Östersjön och inom EU. Helikopterverksamheten i Kristianstad är en del av den verksamheten, säger utrikesminister Maria Malmer Stenergard.

På eftermiddagen besökte utrikesministern Raoul Wallenberg-institutet och fick vara med och inviga deras utställning med fokus på böcker och annat tryckt material om Raoul Wallenberg och hans gärning. Utställningen har kurerats av Raoul Wallenberg-institutets bibliotek för mänskliga rättigheter. Regeringen beslutade tidigare i år om ett ekonomiskt tillskott om tio miljoner kronor för bibliotekets fortsatta verksamhet.

Dagen avslutades med en föreläsning hos Utrikespolitiska föreningen vid Lunds universitet.
