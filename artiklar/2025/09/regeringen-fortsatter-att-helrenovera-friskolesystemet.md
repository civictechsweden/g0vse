# Regeringen fortsätter att helrenovera friskolesystemet

Regeringen och Sverigedemokraterna gör en helrenovering av friskolesystemet. Det ska inte längre vara möjligt att tjäna pengar genom att dra ner på kvaliteten, exempelvis genom att anställa obehöriga lärare, dra ner på skolböcker eller att inte ge eleverna den undervisningstid de har rätt till. I höstbudgeten satsar regeringen och Sverigedemokraterna därför 38,5 miljoner kronor för 2026 och totalt 225,5 miljoner under åren 2026–2028 för att möjliggöra genomförandet av förslag som lämnats i SOU 2025:37 Skärpta villkor för friskolesektorn.

Sverige behöver ett system med betydligt striktare regler som säkerställer att de som äger och driver företag inom förskole- och skolsektorn har ett långsiktigt och seriöst engagemang för att tillhandahålla en utbildning av hög kvalitet.

Utredningen föreslår flera förändringar:

* Värdeöverföringsförbud för skolor som startas upp, byter ägare, missköter sig eller får riktade statsbidrag. Förbudet skulle i sådana situationer hindra enskilda huvudmän från att exempelvis dela ut vinst från fristående skolor, förskolor och fritidshem.
* Sanktionsavgifter som tillsynsmyndigheterna kan besluta om.
* En skyldighet för enskilda huvudmän att i vissa fall återbetala skolpeng.
* Ändringar för att göra det lättare att besluta om att stänga fristående förskolor och skolor med brister.

Regeringen och Sverigedemokraterna avsätter nu medel för att möjliggöra genomförandet av de förslag som lämnats i SOU 2025:37 Skärpta villkor för friskolesektorn. Därför tillförs 38,5 miljoner för 2026 som ska gå både till Skolinspektionen och kommunerna, som båda kan få nya ansvar och uppgifter, bland annat när det gäller tillsyn.

Förslaget bygger på en överenskommelse mellan regeringen och Sverigedemokraterna.

| **Skärpta villkor för friskolesektorn (mnkr)** | | | |
| --- | --- | --- | --- |
|  | **2026** | **2027** | **2028** |
| **Medel till kommuner** | 26,5 | 62 | 71 |
| **Medel till Skolinspektionen** | 12 | 26 | 28 |
