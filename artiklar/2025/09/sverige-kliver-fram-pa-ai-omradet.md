# Sverige kliver fram på AI-området

Sverige är redan ett av världens mest digitaliserade länder. Nu gör användningen av AI intåg i svenska myndigheter – vilket kan höja både effektiviteten och kvaliteten i myndigheternas arbete.

Skattebetalarna ska få bättre verksamhet för pengarna. Det är ett av de övergripande målen med regeringens AI-politik.

I maj 2025 presenterade regeringen en digitaliseringsstrategi för 2025–2030, där AI-lösningar för effektivitet och konkurrenskraft är ett genomgående tema. Nästa steg är att ta fram en renodlad AI-strategi för Sverige, som ska presenteras under våren 2026.

– AI har stor potential att effektivisera offentlig sektor och förbättra offentlig service. AI- lösningar kan också möta många av de utmaningar som kommuner och regioner med minskande befolkningsunderlag står inför. Genom att minska mängden arbetstid som går åt till administration avlastas personalen och mer tid frigörs för kärnverksamhet, säger civilminister Erik Slottner.

## Goda exempel från bekämpningen av svinpest och granbarkborrar

Regeringens politik syftar till att underlätta och skynda på användningen och utvecklingen av AI i offentlig sektor. Men redan i dag använder många myndigheter, kommuner och regioner AI för att förbättra verksamheten.

Under Sveriges första utbrott av afrikansk svinpest användes AI för bildigenkänning i arbetet med att övervaka vildsvinsaktivitet i den smittade zonen i Västmanland. Sverige lyckades bekämpa smittan och förklara landet fritt från sjukdomen på rekordtid.

Ett annat exempel på just AI för bildigenkänning är Skogsstyrelsen som använder en AI-lösning som kan upptäcka träd angripna av granbarkborren, den insekt som gör allra mest skada på våra granskogar. Med hjälp av flyg- och satellitdata samt AI kan stora mängder skog övervakas på ett kostnadseffektivt sätt och åtgärder sättas in i tid.

## Snabbare service och effektivare kontroller

En helt annan typ av AI-tjänst är chattbotar som kan svara på vanliga frågor, och vid behov lotsa vidare till personliga kontakter. Till exempel har Pensionsmyndigheten tagit fram en chattbot som heter Penni som svarar på generella frågor om pension. Skatteverket har en liknande chattbot, Skatti, som svarar på allmänna frågor om folkbokföring och inkomstdeklarationen för privatpersoner.

Skatteverket använder också AI-system som bland annat sorterar inkommande e-post, gör kontroller och analyser av stora datamängder. Även Försäkringskassan och Arbetsförmedlingen är exempel på myndigheter som använder AI som stöd i handläggningen av ärenden.

Tillsynsmyndigheten Inspektionen för arbetslöshetsförsäkringen har inom sin verksamhet tagit fram en AI-modell för att upptäcka gömda fel i a-kassornas utbetalningar av arbetslöshetsersättning, det vill säga sådana felaktiga utbetalningar som kassorna själva har svårt att upptäcka.

## AI som pratar dialekt och läser handskrift från 1600-talet

På Kungliga biblioteket har man tagit fram en egen AI-modell som transkriberar tal till text, som är speciellt tränad på att förstå en bred variation av svenska. Modellen kan bidra till en bättre sökbarhet i bibliotekets samlingar.

Riksarkivet har å sin sida utvecklat en AI-modell som kan läsa av handskrivna texter på svenska från 1600-, 1700- och 1800-talen. Det gör att gamla handlingar i pappersformat enkelt kan tolkas, digitaliseras och tillgängliggöras.

## AI inom välfärden

Inom välfärden finns många goda exempel på AI-användning för ökad effektivitet och kvalitet. Bland annat använder flera regioner AI för att analysera prover och röntgenplåtar, och AI för att förhindra fallskador hos äldre testas just nu på Akademiska sjukhuset i Uppsala. Med hjälp av en kamera och AI kan en patients rörelsemönster analyseras. Om systemet upptäcker risk för fall skickar systemet ut ett alarm.

I Nacka kommun testar man transkriberingsverktyg för att minska mängden arbetstid som socialsekreterarna behöver lägga på dokumentation, vilket frigör mer tid för mänskliga möten inom socialtjänsten.

– Sveriges styrka ligger inte bara i innovation, utan också i hur vi gör innovation tillgänglig och användbar brett i samhället. Sverige är ett av Europas och världens mest digitaliserade länder – det gäller både våra företag och myndigheter. Det är avgörande för vårt framtida välstånd att vi fortsätter vara ett föregångsland inom ny teknik och de steg vi tar nu är början på det arbetet. Det stärker svensk konkurrenskraft och det bygger vårt land rikare, säger statsminister Ulf Kristersson.
