# Budgeten för 2026 på fem minuter

Nu används styrkan i Sveriges statsfinanser för att hårt arbetande människor ska få mer pengar i plånboken. Så kan framtidstron öka och lågkonjunkturen brytas. Med regeringens reformer får en barnfamilj med två barn 1 800 kronor mer i månaden. Budgeten innehåller reformer för närmare 80 miljarder kronor och bygger på en överenskommelse mellan regeringen och Sverigedemokraterna.

Budgetpropositionen innehåller regeringens förslag till statens budget för nästa år.

## Det ekonomiska läget

De senaste åren har varit prövande för många. Det pågående handelskriget och geopolitiska spänningar har skapat osäkerhet i ekonomin. Den återhämtning som påbörjades i slutet av 2024 har till följd av detta stannat, vilket gjort lågkonjunkturen mer utdragen. Samtidigt är förutsättningarna för återhämtning goda. Från och med andra halvan av 2025 väntas reallönetillväxt, lägre ränteutgifter och stöttande finanspolitik bidra till att hushållens konsumtion gradvis ökar.

I tider av osäkerhet står Sverige på en stabil ekonomisk grund, med en låg stats­skuld. Regeringen har därför möjlighet att genomföra åtgärder som stärker Sverige och de svenska hushållens ekonomi, får fart på den inhemska efterfrågan och bryter lågkonjunkturen.
