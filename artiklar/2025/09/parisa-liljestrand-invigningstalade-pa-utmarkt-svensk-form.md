# Parisa Liljestrand invigningstalade på Utmärkt Svensk Form

Tisdagen den 16 september invigningstalade kulturminister Parisa Liljestrand vid prisceremonin för Utmärkt Svensk Form på Nationalmuseum i Stockholm. År 2025 markerar 180-årsjubileet för föreningen Svensk Form som står bakom den prestigefulla utmärkelsen som i år delades ut till 12 vinnare.

– Det behövs just den här typen av utmärkelser för att stimulera till nytänkande och kreativitet. Och det är det som utmärkelsen Utmärkt Svensk Form är - en plattform för att premiera banbrytande formgivning och samtida svensk design, säger kulturminister Parisa Liljestrand.

## Om Föreningen Svensk Form

Föreningen Svensk Form vill uppmärksamma design som inte bara håller hög estetisk nivå, utan också bidrar till framtidens kulturarv och stärker Sveriges roll på den internationella designscenen. År 2025 var det 180 år sedan föreningen grundades.

Föreningen Svensk Form får ett årligt statligt bidrag från regeringen med tillhörande villkor för bidragets användning.

## Om Utmärkt Svensk Form

Efter 23 års uppehåll har Svensk Form nu återlanserat Utmärkt Svensk Form som är Svensk Forms mest prestigefyllda designutmärkelse. Priset delas årligen ut till produkter, material och miljöer som utmärker sig genom framstående formgivning och bidrar till utvecklingen av svensk design nationellt och internationellt. En utställning med årets tolv vinnare öppnar i Skellefteå i maj 2026.
