# Parisa Liljestrand besökte dataspelsföretaget Paradox Interactive

Onsdagen den 9 april besökte kulturminister Parisa Liljestrand dataspelsföretaget Paradox Interactive i Stockholm. Dataspelsbranschen utgör en del av Sveriges kulturella och kreativa branscher som består av en rad olika typer av företag med betydelse för hela Sveriges ekonomi och arbetsmarknad.

– Dataspelsföretag är tydliga exempel på hur de kulturella och kreativa branscherna bidrar till svensk ekonomi och arbetsmarknad. De illustrerar också hur kulturen precis som andra branscher gynnas av reformer som underlättar för företagande, innovation och entreprenörskap, säger kulturminister Parisa Liljestrand.

Den svenska dataspelsbranschen omsatte 34,6 miljarder kronor under 2023 och utgör totalt 4,1% av hela Sveriges tjänsteexport.

Paradox Interactive är ett svenskt börsnoterat bolag som utvecklar och förlägger strategi- och managementspel för PC och konsol. Bolaget består av förlaget och fem spelstudios i fem länder. Huvudkontoret ligger i Stockholm.
