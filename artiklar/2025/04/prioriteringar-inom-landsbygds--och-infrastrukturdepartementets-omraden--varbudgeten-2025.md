# Prioriteringar inom Landsbygds- och infrastrukturdepartementets områden – Vårbudgeten 2025

Regeringen lämnar flera förslag inom Landsbygds- och infrastrukturdepartementets områden i vårbudgeten 2025. Förslagen bygger på en överenskommelse mellan regeringen och Sverigedemokraterna.

## Vi prioriterar en minskad vargstam

Regeringen och Sverigedemokraterna föreslår i vårändringsbudgeten att 7 miljoner kronor ska stärka förutsättningarna att genomföra förvaltningsåtgärder för varg. Dessa medel tillförs Naturvårdsverket för att huvudsakligen förstärka länsstyrelsernas arbete. Det skulle innebära att länsstyrelserna får resurser i tid så att de kan förbereda och genomföra nödvändiga insatser.

[Debattartikel: Vi prioriterar en minskad vargstam](/debattartiklar/2025/04/vi-prioriterar-en-minskad-vargstam/ "Debattartikel: Vi prioriterar en minskad vargstam")

## Säkra tillgängligheten till kommersiell service i landsbygderna

Ökade stöd till dagligvarubutiker och drivmedelsstationer i landsbygderna tryggar servicen och stärker krisberedskapen även där avstånden är långa och serviceställena få. Sedan första januari gäller en ny förordning om stöd för att främja tillgången till grundläggande kommersiell service i glesbygd och landsbygd. Förordningen omfattar bland annat ett investeringsstöd, ett servicebidrag och ett särskilt driftstöd.

## Satsningar för att stötta ekonomins återhämtning

Regeringen föreslår i vårändringsbudgeten direkta konjunkturstimulanser på 5,8 miljarder. Det handlar om ett tillfälligt förstärkt rotavdrag och riktade arbetsmarknads- och utbildningsinsatser för fler i jobb.

För att stötta ekonomin läggs även en halv miljard kronor på vägunderhåll för att ytterligare beta av underhållsskulden på vägnätet. Regeringen föreslår också att Norrlandsfonden får ett kapitaltillskott på 300 miljoner för att öka utlåningskapaciteten till bostäder framför allt i norra Sverige, varav 160 miljoner skjuts till i vårändringsbudgeten.

[Pressmeddelande: Satsningar för att stötta ekonomins återhämtning](/pressmeddelanden/2025/03/satsningar-for-att-stotta-ekonomins-aterhamtning/ "Pressmeddelande: Satsningar för att stötta ekonomins återhämtning")

## Tillskott säkrar sjö- och flygräddningsverksamhet

Regeringen föreslår i vårändringsbudgeten att Sjöfartsverkets anslag ökas med 71 miljoner kronor för 2025. Tillskottet innebär att Sjöfartsverkets sjö- och flygräddningsverksamhet kan drivas vidare i nuvarande omfattning under andra halvåret 2025.

[Pressmeddelande: Tillskott säkrar sjö- och flygräddningsverksamhet](/pressmeddelanden/2025/03/tillskott-sakrar-sjo--och-flygraddningsverksamhet/ "Pressmeddelande: Tillskott säkrar sjö- och flygräddningsverksamhet")

## Ökat anslag till Lantmäteriet för säker och snabb informationsutlämning

Regeringen föreslår i vårändringsbudgeten att Lantmäteriet tillförs 30 miljoner kronor under 2025. För att skydda sekretessbelagd information granskar Lantmäteriet sedan maj 2024 akter manuellt innan utlämning till externa beställare. Det ökade anslaget ska användas till teknikutveckling och till att rekrytera 20 medarbetare under 2025.

[Pressmeddelande: Ökat anslag till Lantmäteriet för säker och snabb informationsutlämning](/pressmeddelanden/2025/03/okat-anslag-till-lantmateriet-for-saker-och-snabb-informationsutlamning/ "Pressmeddelande: Ökat anslag till Lantmäteriet för säker och snabb informationsutlämning")
