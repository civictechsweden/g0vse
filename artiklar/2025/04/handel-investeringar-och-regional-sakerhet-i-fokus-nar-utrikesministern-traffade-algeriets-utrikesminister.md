# Handel, investeringar och regional säkerhet i fokus när utrikesministern träffade Algeriets utrikesminister

Utrikesminister Maria Malmer Stenergard tog den 23 april emot Algeriets utrikesminister Ahmed Attaf i Stockholm. Syftet med besöket var att fördjupa samarbetet länderna emellan, främst inom handel, samt att diskutera de säkerhetspolitiska utmaningarna i regionen.

–  Algeriet är Afrikas tredje största ekonomi och därmed en viktig regional aktör och partner till EU i den södra grannskapspolitiken. Det är angeläget att vi diskuterar frågor av ömsesidigt intresse såsom bilateral handel, situationen i Mellanöstern och förbindelserna mellan EU och Algeriet, säger utrikesminister Maria Malmer Stenergard.

Utrikesministrarna diskuterade frågor som potentialen för mer handel och investeringar mellan länderna, inte minst genom grön omställning. Bland regionala och globala frågor diskuterades den ryska aggressionen mot Ukraina, händelseutvecklingen i Mellanöstern liksom situationen i Sahel. Även motverkan av terrorism och internationell brottslighet stod på dagordningen.

Algeriet bedriver ett aktivt arbete som medlem i FN:s säkerhetsråd under 2024–2025. Landets geopolitiska betydelse till Europa som leverantör av energi, främst fossilgas, har ökat som en följd av Rysslands aggression mot Ukraina. Algeriet strävar efter en mer diversifierad ekonomi med minskat beroende av fossila bränslen.
