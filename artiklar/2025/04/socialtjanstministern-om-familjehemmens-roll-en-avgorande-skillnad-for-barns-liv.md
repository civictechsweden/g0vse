# Socialtjänstministern om familjehemmens roll: ”En avgörande skillnad för barns liv”

Familjehem spelar en avgörande roll för utsatta barn och unga, menar socialtjänstminister Camilla Waltersson Grönvall; att känna sig trygg i en familj man litar på och som man får omtanke och bekräftelse av. Familjehemmens dag, som i år var den 27 april, uppmärksammar varje år landets familjehem som de viktiga förebilder de är, och samtidigt behovet av fler sådana hem.

Att vara familjehem innebär att man öppnar sitt hem för ett barn eller ungdom som behöver kärlek, trygghet och struktur. Familjehem tar emot barn som av olika anledningar inte kan bo med sina föräldrar, under kortare eller längre tid.

– Jag har genom åren mött barn i familjehem som fullkomligt strålar av glädje och framtidstro, där det är uppenbart att de är trygga och har vuxna omkring sig som verkligen bryr sig, berättar socialtjänstminister Camilla Waltersson Grönvall.

– Det finns många familjehem som kan vittna om alla fantastiska stunder de får med barnen. Dessa goda exempel behöver gå i bräschen och bli fler, och de behöver höra vilken avgörande roll de spelar i barn och ungas liv.

## Samhällsansvar som ser ökande behov

För barn och unga i utsatta situationer är behovet av familjehem stort. Sedan 2019 har antalet vårdnadsöverflyttningar till familjehemsföräldrar ökat med 71 procent. År 2023 beslutades om nästan 600 sådana vårdnadsöverflyttningar.

Kommunerna måste kunna säkerställa att kvaliteten på hemmen möter de högt ställda kraven och att de följs upp löpande. Regeringen avser att gå vidare med många förslag från betänkandet För barn och unga i samhällsvård (SOU 2023:66). Betänkandet innehåller förslag på åtgärder för att stärka samhällsvårdens innehåll och kvalitet, bland annat när det gäller stärkt kvalitet i familjehemsvården. Exempel på förslag som utredningen ger är dels att krav på tillstånd för att vara familjehem ska ingå i nya socialtjänstlagen, och dels att införa ett register för att socialnämnderna ska få bättre förutsättningar att hitta lämpliga familjehem för barn och unga i samhällsvård.

Det råder idag brist på kvalitativa vårdplatser inom barn- och ungdomsvården. Regeringen har därför tillsatt en nationell samordnare som har fått i uppdrag att föreslå hur det kan skapas fler platser i familjehem, hem för vård eller boende (HVB), stödboende och i Statens institutionsstyrelses (SiS) särskilda ungdomshem. I samordnarens uppdrag ingår även att sprida goda exempel om effektiva metoder och arbetssätt för en god vård i hela vårdkedjan.

– Varje barn har rätt till en ljus och trygg framtid och det är samhällets ansvar att det blir så. I vilken miljö vi växer upp är ofta avgörande för vägval och framtid. Samarbete kring att hitta och stötta bra familjehem är ett utmärkt exempel där verklig skillnad görs för både barn, vuxna och samhället i stort, betonar Camilla Waltersson Grönvall.
