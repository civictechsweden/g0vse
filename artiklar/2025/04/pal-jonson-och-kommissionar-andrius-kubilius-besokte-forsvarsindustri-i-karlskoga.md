# Pål Jonson och kommissionär Andrius Kubilius besökte försvarsindustri i Karlskoga

Måndag den 7 april besökte försvarsminister Pål Jonson och kommissionär för försvars- och rymdfrågor Andrius Kubilius Kalskoga för att möta försvarsindustrin. Jonson och Kubilius besökte bland annat BAE Systems Bofors, Nammo och Saab.

Karlskoga är starkt förknippat med försvarsindustri, och försvarsmateriel har tillverkats i staden sedan 1870-talet. Även idag har många svenska och europeiska försvarsföretag verksamhet i staden.

I Karlskoga besökte försvarsminister Pål Jonson och EU-kommissionär Andrius Kubilius med ansvar för försvars- och rymdfrågor först Saabs och BAE Bofors gemensamma utställningsrum. Karlskogas försvarshistoria och modeller av de senaste vapensystemen visades där upp, bland annat artillerisystemet Archer och luftförsvarssystemet Tridon Mk2.

Under försvarsministern och kommissionärens rundtur i BAE Systems Bofors produktionslokaler senare under besöket visades dessa system även upp i sin helhet.

Efterfrågan på försvarsmateriel ökar stort i Europa. Det finns exempelvis en stor efterfrågan på ammunition i och med att de europeiska länderna har bistått Ukraina med leveranser från sina lager. På företaget Nammo fick Pål Jonson och Andrius Kubilius se tillverkningen av bland annat 155 mm artillerigranater. Vid besöket deltog också representanter från företaget Eurenco som även de tillverkar ammunition.

Saab har ökat sin produktionstakt av bland annat granatgeväret Carl-Gustaf, pansarskott AT4 och NLAW i Karlskoga. Försvarsminister Jonson och kommissionär Kubilius fick även se utvecklingen av produktionslokalerna.

Även på tisdagen träffades försvarsministern och EU-kommissionären vid ett frukostseminarium med försvarsindustrirepresentanter och branchorganisationen Säkerhets- och försvarsföretagen, SOFF. Vid seminariet diskuterades utmaningar och möjligheter framöver för försvarsindustriföretagen.
