# Höjningen av den högsta ersättningen i a-kassan tidigareläggs

För att stärka arbetslinjen har regeringen reformerat arbetslöshetsförsäkringen så att den blir en tydligare omställningsförsäkring. I vårändringsbudgeten 2025 avsätter regeringen medel för att tidigarelägga höjningen av den högsta ersättningen i a-kassan till att gälla från den 4 augusti.

Regeringen beslutade i april 2024 om en proposition om inkomstbaserad a-kassa. Syftet är att motivera arbetssökande att gå från arbetslöshet till ett nytt arbete, att minska risken för fusk och samtidigt minska den administrativa bördan.

Det nya systemet skapar förutsättningar för fler personer än tidigare att omfattas av arbetslöshetsförsäkringen. Samtidigt blir arbetslöshetsförsäkringen en mer renodlad omställningsförsäkring där ersättningen successivt trappas ned under tiden en person är arbetslös

Regeringen föreslår nu att det avsätts medel så att den högsta a-kassan (dagpenningen) höjs från 1200 kronor till 1236 kronor under de 100 första ersättningsdagarna, från och med den 4 augusti 2025. Det motsvarar upp till cirka 800 kr mer i månaden.

– Den 1 oktober träder en ny arbetslöshetsförsäkring i kraft som bland annat innebär ett höjt ersättningstak. Utifrån den höga arbetslösheten bedömer vi att höjningen inte kan vänta. Regeringen har därför beslutat att tidigarelägga datumet för höjningen, säger arbetsmarknads- och integrationsminister Mats Persson.

Förslaget bygger på en överenskommelse mellan regeringen och Sverigedemokraterna.
