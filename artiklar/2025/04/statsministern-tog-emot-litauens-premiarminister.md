# Statsministern tog emot Litauens premiärminister

Tisdagen den 22 april tog statsminister Ulf Kristersson emot Litauens premiärminister Gintautas Paluckas för ett bilateralt möte i Sagerska huset. Efter mötet hölls en gemensam pressträff i Rosenbad.

Vid mötet i Sagerska huset diskuterade statsministern och premiärministern bland annat försvarsindustriella frågor, det transatlantiska samarbetet, Rysslands fullskaliga invasion av Ukraina samt EU:s konkurrenskraft.

## Stärkt försvarssamarbete mellan Sverige och Litauen

Sverige har goda och nära relationer till Litauen som är en viktig samarbetspartner inom ramen för såväl Nato som EU. I november 2024 undertecknade försvarsminister Pål Jonson och Litauens dåvarande försvarsminister en avsiktsförklaring om stärkt försvarssamarbete mellan länderna. På tisdagen diskuterade statsministern och Litauens premiärminister ytterligare steg för att stärka säkerhets- och försvarssamarbetet mellan Sverige och Litauen.

Ett fokusområde är en eventuell samordnad anskaffning av stridsfordonet CV90 tillsammans med Litauen, Finland och Norge. Med CV90 i nästan alla nordiska och baltiska stater ser regeringen möjligheter till ett stärkt gemensamt försvar, och en förbättrad interoperabilitet och försörjningstrygghet.

– Att stärka vårt försvar idag är en investering i vår frihet imorgon. Regeringen ser stora vinster med en samordnad anskaffning av CV90 – som att påskynda leveranser, minska kostnader och gynna våra försvarsindustriella band. En avsiktsförklaring om CV90-samarbete håller för närvarande på att utarbetas, och Sverige ser fram emot att ta detta konkreta steg framåt för att stärka vår gemensamma säkerhet, säger statsminister Ulf Kristersson.

I samband med besöket höll statsministern och Litauens premiärminister en gemensam pressträff. Pressträffen går att se i efterhand, se länk under genvägar.
