# Programmet för statsbesöket från Island 6–8 maj 2025

Islands president Halla Tómasdóttir avlägger statsbesök i Sverige på inbjudan av H.M. Konungen. Presidenten åtföljs av sin make Björn Skúlason, utrikesminister Þorgerður Katrín Gunnarsdóttir och hälsominister Alma Möller samt en näringslivsdelegation.

Programmet kan komma att uppdateras.

## Tisdag 6 maj

### Högtidlig välkomstceremoni

Statsbesöket inleds när kungaparet möter presidentparet vid Hovstallet för kortege till Kungliga slottet.
[Hovstallet](https://www.kungligaslotten.se/vara-besoksmal/hovstallet.html "Hovstallet")

Vid den högtidliga välkomstceremonin på Inre borggården inspekterar presidenten och kungen Grenadjärkompaniet ur Livgardet och nationalsånger spelas. Presidentparet presenteras därefter för representanter för riksdag och regering. Kungaparet hälsar samtidigt på den isländska delegationen. Allmänheten är välkommen att närvara vid välkomstceremonin på Inre borggården.
[Kungliga slottet](https://www.kungligaslottet.se/vara-besoksmal/kungliga-slottet.html "Kungliga slottet")

Efter välkomstceremonin ger kungen och presidenten var sitt pressuttalande i Lovisa Ulrikas matsal.

### Möte med talmannen

President Halla Tómasdóttir tas emot av talman Andreas Norlén i riksdagen.
[Riksdagen](https://www.riksdagen.se/sv/ "Riksdagen")

### Barnahus

Björn Skúlason och drottningen besöker Barnahus i sällskap av socialtjänstminister Camilla Waltersson Grönvall. Där får barn som misstänks vara utsatta för brott möjlighet att berätta sin historia för specialutbildad personal i en trygg och speciellt anpassad miljö. I stället för att slussas runt mellan olika myndigheter möts barnen av polis, åklagare, socialtjänst, barnläkare och barn- och ungdomspsykiatrin på en och samma plats. Island var det första landet att initiera Barnahus. Sedan dess har fler länder tagit efter arbetssättet. I Sverige finns Barnahus på flera platser i landet.

### Lunch

Kungaparet bjuder presidentparet på lunch på Kungliga slottet vid vilken flera medlemmar ur den kungliga familjen deltar. Utrikesministern står samtidigt värd för en lunch på Utrikesdepartementet för representanter ur den isländska delegationen.

### Möte med statsministern

Efter lunch tar statsminister Ulf Kristersson emot president Halla Tómasdóttir i Rosenbad för bilaterala samtal. Dessa följs av en presskonferens i regeringens pressrum. Presskonferensen hålls på engelska och webbsänds på regeringens webbplats.
[Regeringen](/ "Regeringen")

### Stiftelsen Silviahemmet

Björn Skúlason och drottningen besöker Stiftelsen Silviahemmet i sällskap av hälsominister Anna Möller och äldre- och socialförsäkringsminister Anna Tenje. Silviahemmet verkar för att sprida kunskap om demenssjukdom med målet att personer som lever med demens och deras anhöriga ska ges högsta möjliga livskvalitet. Drottningen tog initiativ till Silviahemmet 1996, vars verksamhet i dag omfattar specialiserad utbildning i demensvård för vårdpersonal på alla nivåer. Ulrika Garnér, specialistsjuksköterska med ansvar för internationella kontakter och utbildning, tar emot och ger en presentation av verksamheten.
[Silviahemmet](https://www.silviahemmet.se/ "Silviahemmet")

### Kustbevakningen

Presidenten och kungen besöker Kustbevakningens övervakningsfartyg Kbv313. Utrikesminister Þorgerður Katrín Gunnarsdóttir, utrikesminister Maria Malmer Stenergard och minister för civilt försvar Carl-Oskar Bohlin deltar. Kustbevakningens generaldirektör Lena Lindgren Schelin tar emot och presenterar myndighetens uppdrag, med fokus på sjöövervakning. Kustbevakningen agerar i en alltmer komplex maritim risk- och hotmiljö med inslag av skuggflottan, miljörisker och störningar på samhällsviktiga funktioner. På fartyget kommer Kustbevakningens sjöövervakningssystem Sjöbasis att förevisas. Ett av Kustbevakningens tre flygplan, som fyller en viktig roll i sjöövervakningsuppdraget, kommer under besöket att demonstrera en överflygning.
[Kustbevakningen](https://www.kustbevakningen.se/bilder-och-fakta/fakta-om-kustbevakningen/ "Kustbevakningen")

### Galamiddag

Statsbesökets första dag avslutas med att kungaparet ger en galamiddag på Kungliga slottet.

## Onsdag 7 maj

### Karolinska universitetsjukhuset

Onsdagens program inleds med att presidentparet och kungaparet besöker Karolinska universitetssjukhuset. Utrikesminister Þorgerður Katrín Gunnarsdóttir, hälsominister Alma Möller och sjukvårdsminister Acko Ankarberg Johansson deltar. Stockholms finansregionråd Aida Hadžialić och Karolinska universitetssjukhusets sjukhusdirektör Christophe Pedroletti  hälsar välkomna vid ankomst. Efter inledande anföranden följer ett panelsamtal om värdet av ett innovationsdistrikt likt Hagastaden med representanter från Karolinska institutet och svenskt och isländskt näringsliv. Därefter görs ett besök på helikopterplattan där en ECMO-utrustad helikopter förevisas av läkare Lars Falk, verksamhetschef vid ECMO-centrum. ECMO står för Extracorporeal Membran Oxygenering och är en modifierad hjärtlungmaskin som syresätter blodet utanför kroppen.
[Karolinska universitetssjukhuset](https://www.karolinska.se/?splitoption=splitdecision "Karolinska universitetssjukhuset")

### Handelshögskolan

Presidentparet och kungaparet besöker Handelshögskolan i sällskap av utrikesminister Þorgerður Katrín Gunnarsdóttir, hälsominister Alma Möller och utbildningsminister Johan Pehrson. De välkomnas av rektor Lars Strannegård. Efter inledande anföranden av rektorn och utbildningsminister Johan Pehrson hålls ett samtal om framtidens ledarskap, ”Future-fit Leadership”, mellan president Halla Tómasdóttir och Emma Bell, professor i ledarskap vid Handelshögskolan. Samtalet följs av en frågestund med studenter från skolan och en paneldiskussion om ledarskap och entreprenörskap i en ny era, modererad av Emma Bell.
[Handelshögskolan](https://www.hhs.se/sv/ "Handelshögskolan")

### Lunch Stockholms stadshus

Stockholms stad ger en lunch med kommunfullmäktiges ordförande Olle Burell och finansborgarrådet Karin Wanngård som värdar. Vid lunchen deltar presidentparet, kungaparet, kronprinsessan och prins Daniel och prins Carl Philip samt av staden inbjudna gäster.
[Stockholms stadshus](https://stadshuset.stockholm/ "Stockholms stadshus")

### Cybercampus Sverige, Kungl. Tekniska högskolan

Efter lunch besöker presidentparet och kungaparet Cybercampus Sverige vid Kungl. Tekniska högskolan, där de välkomnas av rektor Anders Söderholm. Utrikesminister Þorgerður Katrín Gunnarsdóttir, hälsominister Alma Möller och minister för civilt försvar Carl-Oskar Bohlin deltar. Efter en introduktion till verksamheten av föreståndaren för Cybercampus Sverige, David Olgart, följer ett panelsamtal om cybersäkerhet med representanter från akademin, näringslivet, civilsamhället och myndigheter. Besöket avslutas med en visning av hur ett vardagsföremål kan hackas och samtal med studenter och startupföretag med fokus på cybersäkerhet.
[Cybercampus Sverige](https://www.cybercampus.se/ "Cybercampus Sverige, KTH")

### Filmhuset

Presidentparet och kungaparet besöker Filmhuset. Utrikesminister Þorgerður Katrín Gunnarsdóttir, hälsominister Alma Möller och kulturminister Parisa Liljestrand deltar. Efter välkomnande av Svenska institutets generaldirektör Madeleine Sjöstedt och Svenska filminstitutets vd Anna Croneman, som är värdar för evenemanget, visas föremål från tidigare samproduktioner. I Bio Victor presenteras därefter klipp från svensk-isländska filmer och tv-serier. Besöket avslutas med ett panelsamtal om aktuella samproduktioner mellan Sverige och Island, med deltagande av framstående företrädare för svensk och isländsk filmbransch.
[Svenska Filminstitutet](https://www.filminstitutet.se/ "Svenska Filminstitutet")
[Svenska institutet](https://si.se/ "Svenska institutet")
[Film in Iceland](https://filminiceland.com/ "Film in Iceland")
[Icelandic Film Centre](https://www.icelandicfilmcentre.is/ "Icelandic Film Centre")

### Presidentparets mottagning

President Halla Tómasdóttir och Björn Skúlason ger en mottagning på K-märkt till kungaparets ära.

## Torsdag 8 maj

### Torsåker gård

Presidentparet och kungaparet besöker Torsåker gård, som är Axfoundations testgård och utvecklingscentrum för framtidens mat och material. Här utvecklas framtidens hållbara material- och livsmedelssystem i samarbete med forskare, praktiker och företag från hela landet. Resultaten från åkern och vattnet går rakt in till förädlingen i Ladugårdens testkök. Efter inledande presentation av verksamheten följer en rundtur med smakprover från olika projekt. Rundturen går från Stora köket genom Växttunneln via Bageriet till Gästabudssalen. Vid varje station ger Axfoundations projektledare en kort introduktion till smakproverna som bjuds. Utrikesminister Þorgerður Katrín Gunnarsdóttir, hälsominister Alma Möller och landsbygdsminister Peter Kullgren deltar.
[Axfoundation Torsåker gård](https://www.axfoundation.se/torsaker "Axfoundation Torsåker gård")

### Avsked

Statsbesöket avslutas när kungaparet tar farväl av sina gäster vid en ceremoni på Rosersbergs slott.
[Rosersbergs slott](https://www.kungligaslotten.se/vara-besoksmal/rosersbergs-slott.html "Rosersbergs slott")

I anslutning till statsbesöket äger bilaterala möten rum mellan utrikesministrar Þorgerður Katrín Gunnarsdóttir och Maria Malmer Stenergard, hälsominister Alma Möller och sjukvårdsminister Acko Ankarberg Johansson, hälsominister Alma Möller och socialminister Jakob Forssmed, samt mellan utrikesminister Þorgerður Katrín Gunnarsdóttir och försvarsminister Pål Jonson och minister för civilt försvar Carl-Oskar Bohlin.

Den isländska näringslivsdelegationen, bestående av företag inom life science och hälso- och sjukvård, har ett heldagsprogram i Hagastaden den 7 maj.
