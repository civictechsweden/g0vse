# Möte för Samling för judiskt liv på Judiska museet

I början av mars hölls årets första möte i arbetsgruppen Samling för judiskt liv på Judiska museet i Stockholm. Under 2025 är gruppens tema judiskt liv, vilket sammanfaller med firandet av 250 år av etablerat judiskt liv i Sverige. Gruppen behåller även fortsatt fokus på säkerhetsfrågor.

Vid mötet informerade deltagarna bland annat om sina verksamheters arbete kopplat till 250-årsjubileet av judiskt liv. Petra Mårselius, överintendent på Forum för levande historia, redogjorde för myndighetens uppdrag att ta fram informationsmaterial och sprida kunskap om jubileumsåret, bland annat via webbplatsen judisktliv.se.

[Judiskt liv i Sverige 250 år, på webbplatsen judisktliv.se](https://judisktliv.se/ "Judiskt liv i Sverige 250 år, på webbplatsen judisktliv.se")

Mårselius visade även upp den grafiska profil som myndigheten tagit fram för jubileumsåret, som presenterades av statsministern i ett anförande i riksdagen med anledning av Förintelsens minnesdag.

[Tal: Statsminister Ulf Kristerssons tal i riksdagen 23 januari 2025](/tal/2025/01/statsminister-ulf-kristerssons-tal-i-riksdagen-23-januari-2025/ "Tal: Statsminister Ulf Kristerssons tal i riksdagen 23 januari 2025")

Även Rebecka Glaser, från Judiska centralrådet, redogjorde för planerade aktiviteter som arrangeras av aktörer runt om i landet med anledning av jubileumsåret.

Isak Reichel, chef för Myndigheten för stöd till trossamfund, berättade om myndighetens arbete med att fördela det statsbidrag som ska bidra till att tillgodose behov av säkerhetshöjande åtgärder hos organisationer inom det civila samhället vars verksamhet påverkas av rädsla för hot, våld och trakasserier samt om en ny rapport om trossamfunds säkerhetssituation.

Naima Grossman, generalsekreterare för Judiska Ungdomsförbundet, berättade om förbundets nya podcast Jidder som utforskar en bred variation av ämnen, med en judisk ingång.
