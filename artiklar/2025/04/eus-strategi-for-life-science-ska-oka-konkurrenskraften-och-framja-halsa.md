# EU:s strategi för life science ska öka konkurrenskraften och främja hälsa

EU-kommissionen förbereder en strategi för life science som ska bidra till att vässa konkurrenskraft, resiliens, beredskap och främja hälsa i unionen. Regeringens life science-kontor bjöd därför in regeringens rådgivande grupp för life science till en hearing för att få deras syn på vad den europeiska strategin bör fokusera på.

EU är framgångsrikt inom life science men den globala konkurrensen ökar. Life science är en sektor med mycket hög grad av internationalisering och snabb teknikutveckling, så EU behöver göra strategiska, framåtblickande val. Kommissionen lyfter själva fram en rad utmaningar, som att det saknas tillräckliga incitament och ”ekosystem” för forskning och innovation. Vidare menar många att dagens regelverk är komplexa med lagstiftning på både EU-nivå och nationellt som kan överlappa varandra. Det saknas dessutom hållbara modeller för finansiering och adekvat kompetensutveckling.

## Fokus för strategin

Deltagarna i life science-kontorets hearing lyfte utöver vad som redan nämnts bland annat fram att en strategi behöver fokusera på:

* att få ihop hela sektorn så som små och stora bolag, sjukvård, forskning och produktion
* grundforskning och forskares mobilitet samt forskningsinfrastrukturer;
* tillgång till hälsodata
* att patientnyttan är i fokus
* att stärka värdekedjorna inom EU och främja produktion inom unionen både för att stärka resiliensen och konkurrenskraften
* banbrytande tekniker som artificiell intelligent (AI) och kvantteknik
* uppföljning med konkreta indikatorer så att medlemsländer börjar tävla med varandra.

## Sveriges styrkeområden

Deltagarna lyfte också fram exempel på Sveriges styrkeområden inom life science:

* tillgången till hälsodata
* medborgarnas höga förtroende för myndigheter och forskning
* grundforskning och forskares mobilitet samt forskningsinfrastrukturer
* Sverige som en stark tekniknation
* tillgång till talanger, kompetens och innovationsförmåga
* inhemsk produktion av läkemedel
* lång tradition av samverkan mellan staten, akademin och näringslivet.

Life science-kontoret lyftes också fram som en unik och framgångsrik lösning för samordning, som har stor betydelse för svenska aktörer. Framfördes att en liknande samordningsfunktion på EU-nivå kan ge bättre framdrift i genomförandet av EU-strategin.

EU-kommissionen tar emot synpunkter på vad strategin bör omfatta genom ett s.k. call for evidence till och med den 17 april. Både de som är verksamma inom branschen och allmänheten är välkomna att lämna synpunkter. Se länken intill artikeln.
