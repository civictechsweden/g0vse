# Ökat handelsutbyte och EU-samarbete i fokus när utrikesministern träffade Tunisiens utrikesminister

Utrikesminister Maria Malmer Stenergard tog den 1 april emot Tunisiens utrikesminister, Mohamed Ali Nafti, i Stockholm. Syftet med besöket var att fördjupa samarbetet inom främst handel samt att diskutera regionala och globala frågor och utmaningar. Den tunisiske utrikesministern åtföljdes av en företagsdelegation.

– Tunisien ingår i EU:s södra grannskap och är också en partner till Nato. Det är angeläget att vi diskuterar frågor av ömsesidigt intresse såsom situationen i Mellanöstern, migration och partnerskapet mellan EU och Tunisien, säger utrikesminister Maria Malmer Stenergard.

Samtalet utrikesministrarna emellan kretsade bland annat kring bilaterala frågor såsom jämställdhet, migration samt Tunisiens relation till och samarbete med EU. Regionala och globala frågor, inte minst Ukraina, händelseutvecklingen i Mellanöstern och Natos södra grannskap, diskuterades också, liksom situationen i Tunisien.

Tunisien var det första land med vilket EU i juli 2023 undertecknade ett samförståndsavtal vilket täcker migration, mobilitet, makroekonomisk stabilitet, ekonomi och handel, grön omställning samt ökade möjligheter för utbyte mellan folket på båda sidor om Medelhavet.
