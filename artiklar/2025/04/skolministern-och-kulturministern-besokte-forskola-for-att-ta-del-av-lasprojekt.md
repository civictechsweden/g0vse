# Skolministern och kulturministern besökte förskola för att ta del av läsprojekt

Skolminister Lotta Edholm och kulturminister Parisa Liljestrand besökte den 31 mars förskolan Skeppet i Stockholm för att ta del av initiativet Lässtegen. Initiativet syftar bland annat till att öka fokus på högläsning för små barn.

Under besöket deltog ministrarna i en sagostund med en grupp barn på förskolan. Skolministern och kulturministern hade med sig var sin bok som de fick möjlighet att läsa högt ur. Lässtegen är ett initiativ från Junibacken och bokförlaget Rabén & Sjögren, som syftar till att uppmuntra högläsning och synliggöra böcker och berättelser i barnmiljö. Drygt 1 000 förskolor runtom i landet deltar under våren.

Ministrarna träffade också personal på förskolan för att bland annat samtala om hur de arbetar med högläsning på förskolan och hur de har upplevt deltagandet i Lässtegen.

– Det var både roligt och inspirerande att få vara med på sagostunden och läsa högt för barnen. Högläsning är en väldigt viktig del av alla barns utveckling och en investering i deras framtid. Det ger dem ett större ordförråd och öppnar nya världar, säger skolminister Lotta Edholm.

– En av de viktigaste frågorna för mig som kulturminister är barns och ungas läsning. Där spelar förskolan en betydande roll. Att introducera böcker och berättelser i tidig ålder lägger grunden för en god läsförmåga och bidrar till att fler barn hittar nycklarna till läsglädje, säger kulturminister Parisa Liljestrand.
