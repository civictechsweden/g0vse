# Statsministern deltog vid ceremoni på årsdagen av terrorattentatet på Drottninggatan

I går, på årsdagen av terrorattentatet på Drottninggatan, hedrade Stockholms stad de drabbade med en ceremoni vid ett nytt minnesmärke som invigdes på Sergels torg. Statsminister Ulf Kristersson deltog för att hedra offren.

– Det är åtta år sedan det fruktansvärda terrorattentatet på Drottninggatan den 7 april 2017, då fem personer dödades. Vi hedrar offren och tänker särskilt på deras anhöriga. Det var fint att vara med när minnesmärket invigdes på Sergels torg i Stockholm – och vi gemensamt höll en tyst minut, säger statsminister Ulf Kristersson.

Konstverket Fredad plats / Sanctuary är skapat av konstnärerna Ann-Sofi Sidén och Mats Fahlander och har tagits fram i samverkan med Stockholm konst, stadens verksamhet för konst i offentliga miljöer.
