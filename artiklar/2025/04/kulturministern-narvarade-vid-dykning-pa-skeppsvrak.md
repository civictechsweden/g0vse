# Kulturministern närvarade vid dykning på skeppsvrak

Kulturminister Parisa Liljestrand inbjöds av Vrak – Museum of Wrecks till att vara med vid en dykning på skeppsvraket Äpplet. Dykningen ägde rum den 11 april utanför Vaxholm och genomfördes av marinarkeologer från Vrak tillsammans med Marinen.

På dykfartyget HMS Furusund fick kulturministern först en presentation av regalskeppet Äpplet, som sjösattes 1629 och var systerskepp till regalskeppet Vasa. Ministern fick bland annat en genomgång av 3D-modellen av skeppet och ta del av de senaste fotografierna och videoupptagningarna av vraket.

Kulturministern fick därefter möjlighet att följa med ut till dykplatsen på en dykponton. Efter dykningen, som utfördes av marinarkeologer, följde en genomgång av de filmer och bilder som tagits vid undersökningen av vraket.

– Att få följa med ut och se marinarkeologerna arbeta och få ta del av materialet var en unik upplevelse. Regalskeppet Äpplet är en viktig upptäckt och ett fantastiskt kulturarv som hjälper oss att förstå och bevara vår historia för framtida generationer, säger kulturminister Parisa Liljestrand.
