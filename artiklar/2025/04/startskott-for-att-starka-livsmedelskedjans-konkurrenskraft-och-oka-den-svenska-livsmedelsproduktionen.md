# Startskott för att stärka livsmedelskedjans konkurrenskraft och öka den svenska livsmedelsproduktionen

Den 2 april lanserades och diskuterades den uppdaterade nationella livsmedelsstrategin, Livsmedelsstrategin 2.0, tillsammans med landsbygdsminister Peter Kullgren och ett hundratal branschföreträdare och andra representanter från livsmedelskedjan.

Den 20 mars beslutade regeringen Livsmedelsstrategin 2.0. Strategin innebär startskottet för ett mer fokuserat arbete för att stärka livsmedelskedjans konkurrenskraft i syfte att öka den svenska livsmedelsproduktionen. Regeringen beslutade även om ett stort antal åtgärder som tillsammans med Livsmedelsstrategin 2.0 ska bidra till att förverkliga livsmedelsstrategins mål. För att uppmärksamma detta bjöd landsbygdsminister Peter Kullgren in till en eftermiddag med samtal och reflektioner om strategin.

## Dialoger med livsmedelskedjan

Landsbygdsministern inledde med att berätta om omvärldsläget, arbetet med att ta fram strategin och åtgärder som gjorts. För att fånga upp hur strategin på bästa sätt kan utvecklas och genomföras har arbetet med att utveckla strategin skett i dialoger och diskussioner med representanter inom livsmedelskedjan.

– Den goda dialog som vi har haft med företag, organisationer och myndigheter hittills vill jag upprätthålla även framåt. Den kommer vara avgörande för hur väl vi lyckas nå målet om en ökad svensk livsmedelsproduktion, säger landsbygdsminister Peter Kullgren.

## Tre fokusområden

Dagen fortsatte med panelsamtal mellan aktörer från näringsliv och myndigheter utifrån strategins tre fokusområden:

* ökad robusthet i livsmedelskedjan
* exportfrämjande
* svensk kvalitet och gastronomi.

Frågor som diskuterades var bland annat möjligheter och utmaningar, vikten av samarbete samt arbetet framåt. Landsbygdsministern avslutade med att summera dagen och trycka på behovet av alla delar i livsmedelskedjan.

– Det är viktigt att Livsmedelsstrategin 2.0 blir en strategi för hela livsmedelskedjan, med ett delat ägarskap mellan regeringen, näringslivet och myndigheterna. Det är på så sätt vi kan gå från ord till handling, avslutar landsbygdsminister Peter Kullgren.
