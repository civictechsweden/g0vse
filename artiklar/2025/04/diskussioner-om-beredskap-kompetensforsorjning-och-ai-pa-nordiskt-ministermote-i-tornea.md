# Diskussioner om beredskap, kompetensförsörjning och AI på nordiskt ministermöte i Torneå

Sjukvårdsminister Acko Ankarberg Johansson deltog vid ett ministermöte inom ramen för Nordiska ministerrådet. På agendan stod bland annat framtidsfrågor som utvecklingsmöjligheter för AI inom hälsovårdssektorn, diskussion om beredskap och motståndskraft samt kompetensförsörjning.

– Det gränsöverskridande samarbetet i Norden är brett och stabilt. Nu när vi står inför en mer osäker omvärld ställs vårt samarbete inför nya utmaningar. Därför var det så givande att tillsammans med mina nordiska kollegor diskutera bland annat beredskap och vikten av god kompetensförsörjning inom hälso- och sjukvården, säger sjukvårdsminister Acko Ankarberg Johansson.

Ministerrådet för social- och hälsopolitik (MR-S) inom det Nordiska ministerrådet samlade de nordiska hälsoministrarna i finska Torneå den 9 april.

På agendan stod bland annat en temadiskussion om hur social- och hälsovårdens samarbete över gränserna kan utvecklas, på ett allmänt plan med fokus på beredskap och resiliens samt hur eventuella gränshinder inom området kan förebyggas.

Sjukvårdsministern lyfte bland annat behovet av att formalisera samarbetsområden som i dag primärt är solidariska överenskommelser. Ett sådant område är informella gränsnära överenskommelser, som till exempel mellan Sverige och Norge gällande luftambulans. Ministern lyfte också behovet av konkreta avtal mellan de nordiska länderna inom till exempel tillverkningsberedskap för att säkerställa tillgång till kritiska sjukvårdsprodukter och stärka den gemensamma nordiska försörjningsberedskapen.

Ministrarna lyfte även vikten av kompetensförsörjning, med särskilt fokus på att skapa en god arbetsmiljö för att långsiktigt kunna behålla och attrahera personal. Detta är en central del både för att stärka beredskapen och för att öka kapaciteten inom hälso- och sjukvården.

## Gemensamma möjlighet för AI inom social- och hälsovården

Ministrarna diskuterade också utvecklingsmöjligheter för artificiell intelligens (AI) inom social- och hälsovården och hur en gemensam kunskapsbas kan utvecklas. AI påverkar våra liv i allt högre utsträckning. AI växer fram, inte bara som ett verktyg utan som en ändringskraft som omformar hälso- och sjukvården och används redan inom social- och hälsovården på ett mångsidigt sätt för att förbättra tjänsterna och öka effektiviteten.
