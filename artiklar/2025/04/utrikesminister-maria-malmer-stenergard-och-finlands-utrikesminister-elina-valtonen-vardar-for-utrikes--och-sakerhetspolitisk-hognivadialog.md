# Utrikesminister Maria Malmer Stenergard och Finlands utrikesminister Elina Valtonen värdar för utrikes- och säkerhetspolitisk högnivådialog

Den 8 april stod utrikesminister Maria Malmer Stenergard tillsammans med Finlands utrikesminister Elina Valtonen värd för den utrikes- och säkerhetspolitiska högnivådialogen Hanalys på Villa Foresta på Lidingö. Konferensen samlade ett hundratal svenska och finska experter för att diskutera Ukraina, internationell rätt och ekonomisk säkerhet.

Hanalys arrangeras årligen av Hanaholmen, samarbets- och kulturcentrum för Finland och Sverige. I år ägde arrangemanget för första gången rum i Sverige, på Villa Foresta. Under temat ”Sweden and Finland: Navigating through an increasingly complex world” var globalt stöd för Ukraina och internationell rätt samt ekonomisk säkerhet och vikten av öppen, regelbaserad internationell handel i fokus.

I samband med konferensen hade utrikesminister Malmer Stenergard ett bilateralt möte med utrikesminister Valtonen. Samtalet berörde aktuella utrikes- och säkerhetspolitiska frågor och ländernas fortsatta stöd till Ukraina.
