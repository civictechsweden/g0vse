# Regeringen i viktigt samtal om våld i ungas relationer, sexuellt våld och digitala dimensioner av våld

Måndagen den 7 april träffade regeringen representanter för olika myndigheter, civilsamhällesorganisationer och näringsliv för att diskutera våld i ungas relationer, sexuellt våld och digitala dimensioner av våld. Diskussionen handlade bland annat om möjligheter och svårigheter med det pågående arbetet, samverkan mellan aktörerna samt åtgärder för att förbättra det fortsatta arbetet.

– Mäns våld mot kvinnor, våld i nära relationer och hedersrelaterat våld och förtryck är otroligt viktiga frågor för den här regeringen. Ungdomstiden medför särskilda risker och konsekvenser av våld, som kan påverka övergången till vuxenlivet och förmågan att skapa hälsosamma relationer. Det är därför angeläget att förhindra och bekämpa våldet redan från när man är barn eller ung, säger jämställdhets- och arbetslivsminister Nina Larsson.

– Vi alla har många olika uppgifter, men att se till att våra barn är trygga är den viktigaste. Och det här löser ingen av oss ensam. Nätet utgör en stor del av barnens vardag och barnens verklighet. Så jag är glad att vi kan fortsätta ha den diskussionen tillsammans, säger socialtjänstminister Camilla Waltersson Grönvall.

## Tydliga könsskillnader

Mötet inleddes med dragning av Jämställdhetsmyndighetens rapport ”Att se, agera och förändra” som redovisades den 31 mars 2025. Rapporten belyser framför allt tydliga könsskillnader - flickor och icke-binära angav att de utsatts för våld i större utsträckning än pojkar. Yngre personer, särskilt i åldersgruppen 20–24 år, är mer utsatta för våld i nära relationer än äldre. Unga kvinnor rapporterar högre utsatthet än unga män.

Rapporten visade också att skolan är en vanlig plats för våld för de yngsta, något som kan påverka skolgången negativt. Många unga utsätts för våld, särskilt digitalt psykiskt våld, och våldsutsatta ungdomar har ofta psykisk ohälsa och presterar sämre i skolan. Den digitala utvecklingen har också lett till nya former av exploatering, som sugardejting och livesända övergrepp.

– Jag är väldigt bekymrad över den här utvecklingen och upprörd över hur lätt det är att begå brott mot barn och unga på nätet. Vi måste göra allt vi kan för att skydda våra barn och unga, och det är uppenbart att techbolagen måste göra mer för att det här inte ska ske, säger socialminister Jakob Forssmed.

## Bättre samverkan och kunskapshöjande insatser

Under rundabordssamtalet konstaterade samtliga deltagare att det är viktigt med samverkan och samordning mellan myndigheterna och civilsamhället. Det finns också behov av att samarbeta mer över nationsgränserna, och ta in kunskap från andra länder.

Alla var också överens om att det behövs mer kunskapshöjande insatser om nätbaserat sexuellt våld mot barn och unga till både barn och vuxna, för både yrkesverksamma och för skolans undervisning.

På mötet den 7 april deltog, tillsammans med jämställdhets- och arbetslivsminister Nina Larsson, socialtjänstminister Camilla Waltersson Grönvall, socialminister Jakob Forssmed, statssekreterare åt skolministern David Lindberg samt politiskt sakkunnig till justitieministern Karl Magnus Sjögren.
