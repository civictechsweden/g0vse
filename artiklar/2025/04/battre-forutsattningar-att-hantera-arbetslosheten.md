# Bättre förutsättningar att hantera arbetslösheten

Den utdragna lågkonjunkturen fortsätter att påverka arbetsmarknaden och arbetslösheten i Sverige är fortsatt hög. Därför tillför regeringen 60 miljoner till Arbetsförmedlingen i vårändringsbudgeten för 2025. Syftet är att förbättra Arbetsförmedlingens förutsättningar att hantera en ökad arbetslöshet.

Den höga arbetslösheten gör att det finns ett ökat behov av resurser för Arbetsförmedlingen. Myndigheten behöver bland annat ha en god tillgänglighet och service till arbetssökande. Samtidigt behöver Arbetsförmedlingen fortsätta sitt arbete med att öka den yrkesmässiga och geografiska rörligheten bland arbetssökande.

– Att Arbetsförmedlingen har god tillgänglighet och kan ge bra service är extra viktigt när många människor är arbetslösa. Parallellt behöver myndigheten också fortsätta sitt arbete med att öka den yrkesmässiga och geografiska rörligheten. Nu tillför regeringen pengar för att ge Arbetsförmedlingen bättre förutsättningar att bekämpa arbetslösheten, säger arbetsmarknads- och integrationsminister Mats Persson.

Förslaget bygger på en överenskommelse mellan regeringen och Sverigedemokraterna.
