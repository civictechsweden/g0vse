# Nära Vård i Västmanland

Region Västmanland och Västerås stod på tur för sjukvårdsministerns regionturné i april. På schemat stod bland annat regionens arbete med omställningen till god och nära vård.

– Region Västmanland visade hur man tillsammans med kommunerna och de olika delarna i sjukvårdssystemet kan möta patienters behov genom ändrade arbetsformer som ökar vårdkapaciteten och ger en bättre samordning och trygghet för patienterna. Omställningen till en god nära vård är ett långsiktigt arbete och det var intressant att höra om hur de tar det vidare, säger sjukvårdsminister Acko Ankarberg Johansson.

Ministern fick en presentation om samarbeten mellan region och kommuner samt om närvårdsteamen i Fagersta och Västerås. Närvårdsteamen är mobila grupper med läkare och sjuksköterskor, och ibland andra professioner, som arbetar i samverkan med kommunens hemsjukvård och regionens vårdcentral. De mobila närvårdsteamen är utrustade för att kunna undersöka och behandla i hemmet. Syftet är att ge en trygg och nära vård i hemmet som är anpassad för patienten. Ministern besökte också Närsjukvårdsavdelningen på Västmanlands sjukhus.

## Hjärtsjukvård och läkemedelsberedskap

Fortsatt på sjukhuset besökte Acko Ankarberg Johansson hjärtdagvården, som är för patienter som ska genomgå till exempel en planerad pacemakeroperation, kranskärlsröntgen eller elkonvertering. Ministern besökte också sjukhusets verksamhet för en stärkt läkemedelsförsörjning samt samtalade om beredskap inom läkemedelsområdet.

I Regionhuset, som är inhyst i ett tidigare lasarett i Västerås, besöktes även Vårdmuseet. Här finns sjukvårdsmiljöer, medicinska instrument, uniformer och utrustningar från 1700-tal och framåt. Vårdmuseet drivs på ideell basis av Medicinhistoriska Sällskapet Westmannia.

## Dialogmöte om satsningar och pågående arbete

Vid varje regionbesök genomförs ett dialogmöte med regionens ledning där man diskuterar aktuella frågor inom hälso- och sjukvården. Dialogmötet avslutade besöket hos Region Västmanland. Deltagare var bland andra regionstyrelsens ordförande Mikael Andersson Elfgren, regiondirektör Maria Linder och hälso- och sjukvårdsdirektör Lars Almroth.
