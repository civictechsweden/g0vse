# Svenskarnas attityder och kunskap om arbetsmiljö

Onsdag den 23 april bjöd regeringen in myndigheter och arbetsmarknadens parter till arbetsmiljöforum. Arbetsmiljöverket och Myndigheten för arbetsmiljökunskap (Mynak) presenterade rapporter om svenskarnas attityder kring arbetsmiljö.

Arbetsmiljön har stor betydelse för hur länge människor kan och vill arbeta. En god arbetsmiljö är en förutsättning för ett hållbart arbetsliv, det framgår av regeringens arbetsmiljöstrategi som gäller mellan 2021–2025.

## Arbetsmiljön 2024

Arbetsmiljöverket deltog vid mötet och presenterade rapporten ”Arbetsmiljön 2024”. Rapporten ger en omfattande bild av arbetsmiljön för de sysselsatta på den svenska arbetsmarknaden. Den visar bland annat att det finns tydliga strukturella skillnader på arbetsmarknaden. Kvinnor och män arbetar till stor del inom olika delar av arbetsmarknaden. Var kvinnor och män arbetar påverkar vilka risker de utsätts för i sin arbetsmiljö. Majoriteten (86 procent) av de sysselsatta är nöjda med sitt arbete.

## Attityder och kunskaper bland sysselsatta

Mynak presenterade rapporten ”Sverige om arbetsmiljö – attityder och kunskaper bland sysselsatta i åldern 20–65 år”. Undersökningen genomfördes våren 2024 och resultaten visar bland annat att 55 procent av de svarande vill att arbetsmiljöfrågor uppmärksammas mer på arbetsplatsen. Ca 57 procent av de svarande vill lära sig mer om arbetsmiljölagen, med större intresse bland yngre än äldre.

Myndighetens ambition är att återkommande publicera rapporten för att identifiera trender och förändringar som kan bidra till en djupare förståelse av arbetsmiljöns roll i Sverige.

Avslutningsvis presenterade myndigheterna och parterna sitt arbete med att minska arbetsplatsolyckor och arbetsplatsrelaterad dödlighet.
