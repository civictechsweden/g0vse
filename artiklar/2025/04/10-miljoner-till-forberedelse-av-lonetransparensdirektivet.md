# 10 miljoner till förberedelse av lönetransparensdirektivet

EU:s direktiv om transparens i lönesättningen ska genomföras i svensk rätt senast i juni 2026. Arbetsgivare med 100 eller fler anställda ska enligt direktivet rapportera in vissa uppgifter om löner till ett övervakningsorgan. För att en teknisk lösning ska komma på plats i tid avsätter regeringen 10 miljoner kronor i vårändringsbudgeten.

I maj 2023 beslutade EU om ett nytt direktiv, det så kallade lönetransparensdirektivet. Syftet med direktivet är att stärka tillämpningen av principen om lika lön för kvinnor och män för lika eller likvärdigt arbete. Det ska ske genom att öka arbetssökandes och arbetstagares insyn i lönesättningen bland annat genom information om ingångslön, lönekriterier, lönenivåer och löneutveckling.

Satsningen i vårändringsbudgeten innebär att 10 000 000 kronor avsätts för att förbereda en teknisk lösning för arbetsgivarnas informationsinlämning av vissa uppgifter om löner.

Satsningen bygger på en överenskommelse mellan regeringen och Sverigedemokraterna.
