# Matematik och svenska i fokus när skolministern besökte Värmdö

För att stärka lågstadieelevernas kunskaper har Värmdö kommun infört en extra undervisningstimme per vecka i matematik och svenska från och med 2025. Den 28 mars besökte skolminister Lotta Edholm Värmdö och träffade lärare och elever.

Målet med den extra undervisningstiden är att ge eleverna bättre förutsättningar inför högre årskurser och minska kunskapsgapet mellan olika socioekonomiska grupper. Bakgrunden till satsningen är den oroande nationella trenden med elevers sjunkande kunskapsnivåer, särskilt inom läsförståelse, skrivande och räknande.

– Att kunna läsa är grunden till allt lärande och därför är det så viktigt att alla elever får möjlighet att få de grundläggande förmågorna på plats så tidigt som möjligt. Det var inspirerande att se hur man arbetar medvetet och framgångsrikt med läsning och matematik i kommunen, säger skolminister Lotta Edholm.

Lotta Edholm besökte också en lektion inom projektet Skolbäcken där elever får lära sig om fiskevård. På lektionen deltog även en grupp elever från en anpassad grundskola.

– Det var väldigt roligt att få träffa eleverna och vara med när de på ett lustfyllt sätt fick lära sig mer om fiskevård, säger Lotta Edholm.
