# Rådet för Ett läsande land fortsätter det läsfrämjande arbetet

Den 26 augusti 2025 höll kulturminister Parisa Liljestrand och gymnasie-, högskole- och forskningsminister Lotta Edholm det femte mötet med Ett läsande land – Kraftsamling för Sverige som bildnings- och kunskapsnation. På dagordningen stod besök från två stiftelser som på olika sätt verkar för läsfrämjande.

Mötet gästades av författaren och stiftelsegrundaren Pascal Engman och rådgivaren Simon Strand som berättade om Pascal Engmans stiftelse. Stiftelsen delar ut ett årligt stipendium till en individ eller organisation som främjat läsning bland unga i Sverige, och missionerar för läsning genom olika egna aktiviteter.

Därefter fick gruppen lyssna till Margita Björklund som berättade om Madeleine Olsson Erikssons Stiftelse (MOE-stiftelsen), där hon är verksam som styrelseledamot. Stiftelsen ger ekonomiskt stöd till projekt och initiativ som främjar en likvärdig och jämställd utbildning för barn och unga, i Sverige och globalt. Stiftelsen kan även ge stöd till insatser och åtgärder som syftar till att förebygga och motverka social, ekonomisk eller annan utsatthet, i Sverige och globalt.

– Det är både stärkande och inspirerande att tillsammans, som grupp och med stöd från inbjudna gäster, kunna anta utmaningen med att stärka läsintresset och läsförmågan i samhället och hitta vägar framåt. Ju fler möten vi har, desto tydligare blir det att både idéer och initiativ växer i samarbete, säger kulturminister Parisa Liljestrand.

– Det är viktigt att läsfrämjande insatser görs både i och utanför skolan för att fler barn och unga ska upptäcka böckernas värld och hur roligt det är att läsa. Det var inspirerande att få höra om stiftelsernas arbete för att på olika sätt främja läsning i Sverige, säger gymnasie-, högskole- och forskningsminister Lotta Edholm.

## Om rådet för Ett läsande land

Rådets huvudsyfte är att samla representanter för civilsamhället, akademin och näringslivet, som genom att mobilisera egna resurser, strukturer och nätverk kan genomföra aktiviteter och insatser som främjar läsande och skrivande i hela befolkningen. Rådet ska även utbyta kunskap och erfarenheter om läsfrämjande som stöd till regeringens arbete.

Rådet avser att samlas två till tre gånger per år under mandatperioden.

Rådet består av:

Julia Agha, Alkompis

Ahmed Abdirahman, Järvaveckan

Stefan Bergh, Riksidrottsförbundet

Emelie Bonnier, Wallenbergstiftelserna

Mia Brunell Livfors, Axel Johnson AB

Dilsa Demirbag-Sten, Berättarministeriet

Peter Gärdenfors, Lunds universitet

Linda Fälth, Linnéuniversitetet

Joel Hellermark, Sana Labs

Patrik Hadenius, Språkmuseet

Sven Hagströmer, Creades

Martin Ingvar, Karolinska institutet

Sofia Norén, Legilexi

Elisabet Reslegård, Läsrörelsen

Kristina Stenvinkel, Erling-Perssons stiftelse

Lars Strannegård, Handelshögskolan

Malin Tufvesson, Lärarstiftelsen
