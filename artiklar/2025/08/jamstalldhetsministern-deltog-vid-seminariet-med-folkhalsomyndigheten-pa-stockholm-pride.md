# Jämställdhetsministern på seminarium med hbtqi-strategiska myndigheter

Flera hbtqi-strategiska myndigheter samlades den 31 juli på Pride House i Stockholm för en gemensam seminariedag, samordnad av Folkhälsomyndigheten. Syftet var att lyfta arbetet med att stärka hbtqi-personers lika rättigheter och möjligheter i hela landet.

Jämställdhetsminister Nina Larsson gästade seminariet ”Från handlingsplan till handling – tillsammans för hbtqi-personers lika rättigheter och möjligheter”, där representanter från flera strategiska hbtqi- myndigheter deltog.

Information gavs om Folkhälsomyndighetens arbete med att kartlägga hbtqi-personers hälsa och livsvillkor samt med att samordna, stödja och följa upp de hbtqi-strategiska myndigheternas arbete.

Myndighetscheferna för Jämställdhetsmyndigheten, Kulturrådet och Arbetsmiljöverket diskuterade i ett panelsamtal hur myndigheternas arbete inom området kan stärkas.

Nina Larsson berättade bland annat om att regeringen i dag fattat beslut om att stärka stödet till våldsutsatta hbtqi-personer.

 - Sverige ska vara det bästa landet i världen - även för hbtqi-personer, avslutade jämställdhetsministern.

**Regeringens arbete för hbtqi-personers rättigheter**

Sverige ska vara ett land där alla kan leva fritt och tryggt, oavsett sexuell läggning, könsidentitet eller könsuttryck. Trots framsteg är hbtqi-personers rättigheter fortfarande utsatta – både nationellt och globalt. Regeringen har därför antagit en ny handlingsplan för hbtqi-personers lika rättigheter och möjligheter. Planen som är en central del i regeringens långsiktiga och systematiska arbete för ett mer inkluderande och jämlikt samhälle fokuserar på att stoppa våld och diskriminering, förbättra hälsa och vård, stärka arbetsvillkor och civilsamhället samt ge unga hbtqi-personer makt att forma sina liv.

Folkhälsomyndigheten har en samordnande roll i genomförandet av planen, och de hbtqi-strategiska myndigheterna bidrar aktivt. Regeringen har även beslutat om medel till Nationellt Centrum för Kvinnofrid för att förbättra stödet till våldsutsatta hbtqi-personer.
