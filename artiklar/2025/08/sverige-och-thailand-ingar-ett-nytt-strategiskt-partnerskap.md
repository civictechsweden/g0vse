# Sverige och Thailand ingår ett nytt strategiskt partnerskap

Utrikesminister Maria Malmer Stenergard tog den 26 augusti emot Thailands utrikesminister Maris Sangiampongsa för bilaterala samtal.

I samband med besöket ingick Sverige och Thailand ett bilateralt strategiskt partnerskap som syftar till att vidareutveckla samarbetet inom bland annat multilaterala frågor, försvar, handel, grön omställning, digitalisering, nya teknologier, investeringar och ekonomisk säkerhet.

Utrikesministrarna diskuterade även frågor rörande global och regional säkerhet, och den regelbaserade världsordningen. Handelsrelationer och investeringar samt samarbetet mellan länderna för hållbar utveckling och innovation togs också upp under samtalet.

Sverige och Thailand har en stark och bred relation som går långt bakåt i tiden, sedan år 1868. Undertecknandet av ett strategiskt partnerskap vittnar om ett djupare samarbete och åtagande för att  göra gemensamma framsteg på områden som är av stor vikt för båda länderna och regionerna.
