# Rysslands aggression mot Ukraina och situationen i Mellanöstern på EU:s informella ministermöte

Utrikesminister Maria Malmer Stenergard deltog i EU:s informella utrikesministermöte (Gymnich) i Köpenhamn den 29–30 augusti 2025.

En gång per halvår träffas EU:s utrikesministrar i EU:s ordförandeskapsland för ett informellt möte. Höstens möte ägde rum i Köpenhamn. EU:s utrikesministrar diskuterade flera aktuella frågor och högst på dagordningen stod Rysslands aggression mot Ukraina och situationen i Mellanöstern.

Utrikesminister Maria Malmer Stenergard framförde vikten av att EU behöver anta ett 19:e sanktionspaket så snabbt möjligt. I ett 19:e sanktionspaket vill Sverige se ytterligare sanktioner mot ett antal sektorer samt åtgärder mot skuggflottan. Vidare betonade hon att EU måste kunna enas om konkreta åtgärder för att bidra till en förbättrad situation, inte minst i Gaza där läget är förödande men även på Västbanken. Det handlar om att sätta mer press på Israel att leva upp till sina skyldigheter att skydda civila och civil infrastruktur samt säkerställa ett obehindrat humanitärt tillträde i enlighet med internationell humanitär rätt. Även EU:s tryck mot Hamas att omedelbart och ovillkorligen släppa gisslan måste öka.
