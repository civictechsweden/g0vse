# Regeringens stöd till barn som far illa

Sommaren är en tid för avkoppling för många, men det är också den tid då stödlinjen hos Bris (Barnens rätt i samhället) brukar få som flest samtal. Sommaren 2025 tog de emot 11 000 samtal från barn och unga som berättade om psykisk ohälsa, familjekonflikter och våld.

– Det är en oroande och negativ trend som vi måste bryta, och fortsätta att stödja Bris i deras viktiga arbete, säger socialtjänstminister Camilla Waltersson Grönvall.

Sedan 2023 har regeringen avsatt 20 miljoner varje år för att möjliggöra finansieringen av Bris nationella stödlinje. Den är öppet dygnet runt och man får vara anonym. Under 2023 och 2024 beviljades Bris även medel för informationskampanjen ”Det är inte för sent”, en stödlinje som riktar sig till de barn och unga som påverkas direkt eller indirekt av kriminalitet.

– Med stöd till samhällsaktörer som jobbar aktivt för en trygg och säker barndom, tillsammans med en stark socialtjänst, tar regeringen krafttag för barn och ungas rättigheter, betonar Camilla Waltersson Grönvall.
