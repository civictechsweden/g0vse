# Andreas Carlson och Gunnar Strömmer besökte trafikkontrollplats

Infrastruktur- och bostadsminister Andreas Carlson och justitieminister Gunnar Strömmer besökte den 12 augusti en trafikkontrollplats i Stockholmsområdet tillsammans med rikspolischef Petra Lundh. Vid besöket diskuterades bland annat polisens kontroller av yrkestrafik.

– För att komma till rätta med oseriösa och kriminella aktörer inom transportbranschen krävs effektiva kontroller av förare, fordon och transportföretag. En välfungerande transportbransch med goda konkurrensvillkor är viktig för det svenska näringslivet, säger infrastruktur- och bostadsminister Andreas Carlson.

– Arbetet i vägtrafikmiljö ger ofta bra ingångar till att upptäcka och förhindra även annan brottslighet än den trafik- eller transportrelaterade. Den organiserade brottsligheten och gängkriminaliteten är liksom alla andra i samhället beroende av att förflytta sig på vägarna, säger justitieminister Gunnar Strömmer.

Vid besöket på en trafikkontrollplats i Täby deltog även rikspolischef Petra Lundh och representanter från polisen som visade och berättade om kontrollverksamheten.

## Kontroller för att öka trafiksäkerheten och upptäcka brott

Polisens kontroller av vägtrafiken är viktiga ur trafiksäkerhetsperspektiv, men också för att säkerställa att yrkesförare har goda arbetsförhållanden och för att främja en sund konkurrens. Kontroller av yrkestrafiken utförs av specialutbildade trafikpoliser och civilanställda bilinspektörer.

Ett aktivt arbete längs vägnätet är också avgörande för att upptäcka, förhindra och förebygga många olika typer av brott. Att ingripa mot trafikbrott innebär också en stor möjlighet att uppdaga annan kriminalitet.

Trafikkontrollerna kan bland annat leda till att polisen upptäcker vapen, efterlysta personer, stöldgods, personer som inte har rätt att vistas i landet och narkotikabrott.

## Fler verktyg för att bekämpa brottslighet på väg

Regeringen har de senaste åren vidtagit åtgärder för att öka antalet polisanställda och ge Polismyndigheten fler och mer effektiva verktyg för att bekämpa brottslighet på väg.

Till exempel innebär den nya lagstiftningen om självständigt förverkande att det sedan november 2024 är möjligt för polisen att beslagta egendom utan misstanke om specifikt brott, om egendomens värde inte står i proportion till en persons legitima inkomst. Detta nya verktyg i kombination med trafikkontroller är ett effektivt sätt för polisen att upptäcka och slå mot den organiserade brottsligheten.

På vägtrafikområdet finns bestämmelser om att fortsatt färd med ett fordon i vissa fall ska hindras. Ett av sätten att hindra fortsatt färd är att låsa fast fordonet, så kallad klampning. Sedan årsskiftet 2024/25 har tidsgränsen för hur länge ett fordon får vara klampat tagits bort. Det innebär att transportörer inte längre kan smita från sitt ansvar genom att vänta ut maxtiden och åka vidare när fordonet inte längre är fastlåst.

Från den 1 mars 2025 har Polismyndigheten, Tullverket och Kustbevakningen fått stärkta möjligheter att upptäcka narkotikapåverkade förare i trafiken. Den nya lagstiftningen tillåter rutinmässiga ögonundersökningar på förare av motordrivet fordon även utan brottsmisstanke.

## Viktigt samarbete för ökad trafiksäkerhet

En framgångsfaktor för trafiksäkerhetsarbetet i Sverige är ett effektivt samarbete mellan olika myndigheter, organisationer och företag.

Till exempel samarbetar Polismyndigheten med Tullverket, Transportstyrelsen, Skatteverket, Kustbevakningen, Kronofogdemyndigheten, Arbetsmiljöverket och MSB. Polismyndigheten deltar också vid ett tiotal europeiska trafikinsatsveckor årligen.
