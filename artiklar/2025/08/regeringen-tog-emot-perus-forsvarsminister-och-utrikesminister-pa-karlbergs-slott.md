# Regeringen tog emot Perus försvarsminister och utrikesminister på Karlbergs slott

Den 27 augusti tog försvarsminister Pål Jonson och utrikesminister Maria Malmer Stenergard emot Perus försvarsminister Walter Astudillo och Perus utrikesminister Elmer Schialer för möten och lunch på Karlbergs slott.

Besöket från Peru inleddes med en välkomstmottagning utanför Karlbergs slott med hedersvakt.

Därefter hade Pål Jonson, Maria Malmer Stenergard, Walter Astudillo och Elmer Schialer ett bilateralt möte inne i slottet där de diskuterade utvecklat samarbete mellan Sverige och Peru samt det säkerhetspolitiska läget. Ministrarna diskuterade även hur en fortsatt process kan se ut om Peru väljer svenska Gripen som sitt nästa stridsflyg.

– Sverige har goda relationer med Peru och jag ser fram emot att fördjupa relationerna ytterligare. Det finns möjligheter för breddat samarbete inom försvars- och innovationsområdet. Vi ser också positivt på att Gripen utgör ett alternativ inför Perus kommande stridsflygsupphandling, säger försvarsminister Pål Jonson.

– Besöket är en uppföljning av mitt och försvarsministerns respektive besök till Peru tidigare i år. Syftet med besöket är att befästa och utveckla den redan goda relationen mellan Sverige och Peru och att ytterligare stärka de politiska och ekonomiska förbindelserna, säger utrikesminister Maria Malmer Stenergard.

Innan mötena på slottet besökte Walter Astudillo och Elmer Schialer Saab i Linköping. Saab tillverkar Gripenplanen.
