# Socialministern uppmärksammade ekumenisk vecka i Rosenbad

Den 18 – 24 augusti hölls den Ekumeniska veckan för att högtidlighålla hundraårsminnet av det ekumeniska Stockholmsmötet från 1925. I samband med veckan bjöd socialminister Jakob Forssmed in representanter för kristna trossamfund till en lunch i Rosenbad.

– År 325 samlades biskopar i Nicea till det första ekumeniska mötet med hoppet om att fred kan växa ur möten. I år, hundra år efter det ekumeniska Stockholmsmötet påminns vi om att religion – trots sina brister – fortfarande kan vara en bro till tillit och gemenskap för att bygga förståelse och fred. Jag är glad att vi har kunnat samlas i Stockholm igen. I en tid av oro är det möten som dessa som kan bära hoppet om en bättre framtid. Ekumeniken kan betyda mycket för enigheten i en delad värld, säger socialminister Jakob Forssmed.

På lunchen i Rosenbad deltog representanter från kristna kyrkor och organisationer, så som Svenska kyrkan, katolska kyrkan, Lutherska världskongressen, Kyrkornas världsråd, grekisk-ortodoxa kyrkan och syrisk-ortodoxa kyrkan.

Ministern hade under dagen också ett bilateralt möte med Patriark Bartholomeus I av Konstantinopel. Vid mötet lyfte socialministern om hur regeringen arbetar för att stödja trossamfund i Sverige, och om vikten av dialog, solidaritet och gemenskap mellan människor för att bygga trygga och motståndskraftiga samhällen, men också särskilt situationen för förföljda kristna.

## Statens relation med trossamfunden

Religionsfriheten är central i statens relationer med trossamfunden i Sverige, och religionsfriheten är också en del av grundlagarna. Var och en har rätt till att praktisera sin religion, individuellt eller i gemenskap med andra. Sverige har heller inte en statskyrka, utan alla religiösa trossamfund behandlas lika av staten.

Myndigheten för stöd för trossamfund (SST) är en statlig expertmyndighet för trossamfundsfrågor och den primära källan till kunskap om religion och trossamfund för andra myndigheter i Sverige. Myndigheten fördelar också det statliga stödet till ett trettiotal trossamfund. Registrerade trossamfund kan också få hjälp att samla in medlemsavgifter genom Skatteverket.

Regeringens råd för kontakt med trossamfunden, det så kallade Trossamfundsrådet, finns sedan år 2000 och inkluderar trossamfund från olika religioner, så som kristendomen, islam, judendomen och buddhismen. Rådets möts två gånger om året.
