# Fokus på livskvalitet och delaktighet i cancervården

På Världscancerdagen den 4 februari inledningstalade sjukvårdsminister Acko Ankarberg Johansson på Nätverket mot cancers evenemang på Kulturhuset i Stockholm. Ministern betonade vikten av bättre livskvalitet för cancerpatienter och deras anhöriga.

– En cancerdiagnos behöver inte vara en dödsdom, men det förändrar livet för både de drabbade och deras anhöriga. Vi arbetar för bättre vård och förebyggande åtgärder, men vi måste också säkerställa god livskvalitet under och efter behandling, säger sjukvårdsminister Acko Ankarberg Johansson.

Nätverket mot cancer består av patient- och intresseorganisationer som arbetar med cancer. Evenemanget på Världscancerdagen hade bättre livskvalitet som tema, med fokus på att patienter och närstående ska kunna leva med bästa möjliga livskvalitet under alla faser av cancerupplevelsen, inklusive de utmaningar som kan kvarstå efter behandling.

Sjukvårdsministern lyfte i sitt tal bland annat regeringens pågående arbete med den uppdaterade nationella cancerstrategin. I november 2024 överlämnade utredaren Mef Nilbert förslag till en uppdaterad cancerstrategi till regeringen. Nu är förslaget ute på remiss till och med den 17 mars. Strategin planeras därefter att färdigställas under året.

## Livskvalitet och delaktighet lyfts särskilt fram

I förslaget till uppdaterad cancerstrategi finns tre övergripande mål:

* minskad risk för att utveckla cancer och att fler diagnostiseras tidigt,
* ökad canceröverlevnad
* bästa möjliga livskvalitet under och efter cancersjukdom.

För att uppnå dessa mål föreslås bland annat ett stärkt fokus på rehabilitering, den palliativa vården och en harmonisering av standardiserade vårdförlopp, som beskriver vilka utredningar och första behandlingar som ska göras samt vilka tidsgränser för dessas genomförande.

## Livskvalitet genom förbättrad rehabilitering och precisionshälsa

Regeringen gav nyligen Socialstyrelsen i uppdrag att ta fram en nationell strategi och handlingsplan för effektiv och jämlik rehabilitering, habilitering och användning av hjälpmedel. Syftet är att höja livskvaliteten för patienter över hela landet. Myndigheten ska under arbetet med strategin beakta det parallella arbetet med att fastställa cancerstrategin.

Under 2025 avsätter regeringen också 50 miljoner kronor för ett jämlik införande av precisionshälsa. Med utgångspunkt i den enskilde patientens unika förutsättningar möjliggör precisionshälsa skräddarsydd prevention, diagnostik, behandling och uppföljning.

I och med satsningen säkrar regeringen en långsiktig finansiering av en jämlik implementering av precisionshälsa. För 2026 och framåt avser regeringen avsätta 100 miljoner kronor årligen till detta ändamål.
