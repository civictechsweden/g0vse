# Sverige stödjer grön omställning i Asien

I veckan besökte Diana Janse, statssekreterare hos bistånds- och utrikeshandelsminister Benjamin Dousa, den asiatiska utvecklingsbanken (ADB) i Manila. Under besöket diskuterades bland annat bankens arbete med grön omställning i Asien. Besöket skedde tillsammans med Sidas generaldirektör Jakob Granit i samband med att Sida ställer ut en svensk garanti för ökad klimatfinansiering i Asien.

– Som en del av regeringens reformagenda för biståndet satsar vi nu på nya finansieringsformer i form av garantier som fokuserar på klimatutmaningarna. Jag har talat med ADB om hur svenska företag kan bidra med lösningar för den gröna omställningen, säger statssekreterare Diana Janse.

Sverige vill öka samarbetet med ADB, en bank som arbetar innovativt med nya finansieringsformer och utveckling av den privata sektorn i Asien. Banken har även fokus på fattigdom och klimatomställning. Regeringen välkomnar ADB:s ambition om att bli regionens främsta klimatbank. Fossila bränslen står fortfarande för 85 procent av energikonsumtionen i Asien och Stillahavsområdet, och med snabbt växande ekonomier riskerar regionen att öka sin andel av världens utsläpp. Samtidigt finns flera små ö-stater i regionen som står inför enorma klimatrisker.

ADB har verksamhet över hela Asien. Verksamheten bidrar till Sveriges utvecklingspolitiska prioriteringar som bland annat syftar till att främja synergierna mellan handel och bistånd samt att bidra till ett utökat och effektiviserat klimatbistånd. Regeringen beslutade i december att bidra med över en kvarts miljard till ADB:s fond för de fattigaste länderna i regionen.
