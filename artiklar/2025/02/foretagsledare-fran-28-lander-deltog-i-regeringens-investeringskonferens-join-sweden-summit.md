# Företagsledare från 28 länder deltog i regeringens investeringskonferens Join Sweden Summit

Den 19 februari samlades över 600 ledande internationella och svenska företag, investerare och beslutsfattare i Stockholm för Join Sweden Summit – regeringens internationella investeringskonferens som i år slog nytt rekord i antal deltagare. Statsminister Ulf Kristersson stod värd för konferensen.

Join Sweden Summit är regeringens internationella investeringskonferens som syftar till att stärka Sveriges attraktionskraft för investeringar och främja dess position som ett ledande innovationsland.

Konferensen, som arrangerades av Business Sweden, hölls den 19 februari på Strawberry Arena och var den största i sitt slag hittills. Över 600 ledande internationella och svenska företag, investerare och beslutsfattare samlades för att utbyta kunskap, nätverka och tillsammans utforska investeringsmöjligheter i Sverige. Av dessa var 300 internationella gäster från 250 företag med hemvist i 28 länder.

## Stor uppslutning från kungahuset, regeringen och näringslivet

H.K.H. Prins Daniel invigde konferensen och statsministern stod värd. Flera statsråd från regeringen var också huvudtalare. Ett av ledbudskapen var Sveriges starka roll som handelsnation med en öppenhet mot omvärlden, en positiv syn på frihandel och vilja att samarbeta och dela expertis i den gröna och digitala omställningen.

– När produkter tillverkade i Sverige går på export gynnas både det globala klimatarbetet och det svenska samhället, poängterade statsminister Ulf Kristersson under sitt inledningstal.

Energi- och näringsminister Ebba Busch pratade om vikten av internationell samverkan för att omvandla dagens utmaningar till möjligheter:

– Sverige är ett ledande innovationsland som står öppet för nya idéer, investeringar och partnerskap. Vi erbjuder inte bara grön el och världsledande kompetens utan också ett investeringsklimat byggt på tillit och nära samverkan mellan staten, näringslivet och akademi.

Bistånds- och utrikeshandelsminister Benjamin Dousa lyfte fram behovet av utländska investeringar för en ökad konkurrenskraft:

– Sverige behöver utländska investeringar för att skapa fler jobb i Sverige. I Sverige arbetar idag närmare 800 000 personer i utlandsägda företag, och nya utländska etableringar och expansioner i Sverige förväntas bidra till ytterligare drygt 3 000 jobb på två års sikt.

Deltagande statsråd vid Join Sweden Summit var statsminister Ulf Kristersson, energi- och näringsminister Ebba Busch, migrationsminister Johan Forssell, bistånds- och utrikeshandels­minister Benjamin Dousa, sjukvårdsminister Acko Ankarberg Johansson, finansminister Elisabeth Svantesson, finansmarknadsminister Niklas Wykman, utbildningsminister Johan Pehrson och infrastruktur- och bostads­minister Andreas Carlson.

---
