# Regeringen deltog vid Natos överlämningsceremoni i Lettland

Från och med fredag den 7 februari underställs en svensk styrka Natos multinationella brigad i Lettland. Det uppmärksammades under fredagen med en överlämningsceremoni med deltagande av statsminister Ulf Kristersson, utrikesminister Maria Malmer Stenergard och försvarsminister Pål Jonson.

Natos framskjutna närvaro med markförband i Alliansens östliga frontstater kallas Forward Land Forces och arbetet med ett svenskt deltagande har pågått sedan Sverige gick med i alliansen i mars 2024.

### Överlämningsceremoni

Överlämningsceremonin ägde rum på Camp Valdemar utanför staden Adazì. Från den svenska Försvarsmakten deltog bland annat överbefälhavare Michael Claesson och arméchef Jonny Lindfors.

Den 18 januari anlände huvudstyrkan av de svenska soldaterna till Lettland. Förbandet roterar halvårsvis med Danmark och utgörs av krigsförbandet 71:a bataljonen som sätts upp av Södra skånska regementet (P7). Den 7 februari hölls den överlämningsceremoni, kallad Transfer of Authority, som gör att den svenska bataljonen nu formellt underställs Natos multinationella brigad i Lettland och under ledning av Kanada.

### Pressträff i Riga

Under eftermiddagen hölls bilaterala möten i Riga följt av en pressträff med statsminister Ulf Kristersson och premiärminister Evika Siliņa tillsammans med överbefälhavare Michael Claesson och Lettlands överbefälhavare Kaspars Pudāns.
