# New York-besök gav viktiga lärdomar om utsatta unga

Socialtjänstminister Camilla Waltersson Grönvall besökte nyligen New York. Där deltog hon i studiebesök, och flera FN-möten som hade Sveriges engagemang för jämställdhet och social utveckling i fokus. Besöket väckte många idéer och viktiga lärdomar drogs.

Sverige har nyligen tagit över ordförandeskapet i UN Women, FN:s organisation för jämställdhet och kvinnors egenmakt. Sveriges ordförandeskap spelar en viktig roll i att driva arbetet framåt.

– Som ordförande för UN Women ska Sverige agera kraftfullt och bidra till att göra skillnad på riktigt. I ett läge när många länders stöd till det globala jämställdhetsarbetet sviktar, har Sverige en särskild roll att spela. Det arbetet börjar med att stärka kvinnors egenmakt, både på hemmaplan och globalt, säger socialtjänstminister Camilla Waltersson Grönvall.

Under Sveriges ledarskap ska bland annat en ny strategisk plan för UN Women antas för åren 2026–2029. Planen har särskilt fokus på kvinnors ekonomiska egenmakt och rättigheter.

Socialtjänstministern förmedlade också Sveriges uttalande vid FN:s kommission för social utveckling, där frågor om social inkludering och stöd till utsatta grupper stod på agendan.

## Stöd till unga i utanförskap

Den svenska delegationen besökte flera organisationer och aktörer som stöttar barn och unga i utsatta livssituationer. Syftet var att utbyta erfarenheter om insatser för unga som fastnat i kriminalitet eller befinner sig i utanförskap.

En av de mest slående insikterna, menar socialtjänstministern, är hur viktigt det är med tidiga insatser och individanpassade program för att ge unga en ny chans:

– Vi fick se flera framgångsrika initiativ inriktade på utbildning, mentorskap och vägledning för att komma tillbaka till ett tryggt och självständigt liv.

– Det jag särskilt tar med mig är hur samverkan mellan olika aktörer – både offentliga och ideella – kan skapa långsiktiga lösningar för att förebygga återfall i kriminalitet och stärka ungas framtidsmöjligheter, säger Camilla Waltersson Grönvall.

## Hbtqi-personers rättigheter stärks

I New York finns också flera projekt som jobbar framgångsrikt för att stärka hbtqi-personers rättigheter. De delade med sig av utmaningar med utbredd hemlöshet inom gruppen, och att många unga saknar tillgång till trygga boenden och stödinsatser. De betonade också vikten av inkluderande och riktade åtgärder för att ingen ska behöva hamna utanför samhället.

– Att på plats se det arbete dessa organisationer och eldsjälar gör dagligen för en bättre framtid för utsatta ungdomar, har varit otroligt värdefullt. Vi tar med oss flera nya perspektiv och värdefulla insikter hem till vårt fortsatta arbete, avslutar Camilla Waltersson Grönvall.
