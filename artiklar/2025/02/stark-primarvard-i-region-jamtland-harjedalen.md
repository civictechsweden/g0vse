# Stark primärvård i Region Jämtland Härjedalen

Primärvård i tätort och glesbygd var bland annat på agendan när sjukvårdsminister Acko Ankarberg Johansson besökte Region Jämtland Härjedalen. Besöket var en del av ministerns regionturné. Regionen har länge arbetat med att bygga kontinuitet med bemanningen inom primärvården.

– Regionens långsiktiga arbete med bemanningen har verkligen varit framgångsrikt och är ett föredöme för hela landet. Detta är dessutom en region med mycket glesbygd, vilket har sina särskilda utmaningar när man erbjuder befolkningen vård av hög kvalitet, säger sjukvårdsminister Acko Ankarberg Johansson.

Under besöket i Östersund fick ministern en presentation av det Mobila Närvårdsteamet (MiNT). Det är ett hembesöksteam som framför allt riktas till sköra äldre, men även personer med sällsynta diagnoser, vars diagnos ofta inte har en tydlig hemvist. Uppdraget är att skapa trygghet och ha en samordnande funktion i samarbete med hemsjukvården, hemtjänsten, hälsocentralen och den specialiserade sjukhusvården. De mobila sjukvårdsteamen spelar en viktig roll för att fånga upp de patienter som inte behöver sjukhusvård, och särskilt de som bor i glesbygden.

Ministern besökte också Zätagränds hälsocentral i centrala Östersund. Hälsocentralen erbjuder bland annat arbetsterapi, barnhälsovård, fysioterapi och har en psykosocial mottagning. Hälsocentralen har 1 250 patienter per läkare. De är noga med att hålla det måttet för att erbjuda kontinuitet för patienterna.

## Dialogmöte om satsningar och pågående arbete

Vid varje regionbesök genomförs ett dialogmöte med regionens ledning där man diskuterar aktuella frågor inom hälso- och sjukvården i regionen. Efter verksamhetsbesöken träffade sjukvårdsministern region- och hälso- och sjukvårdsledningen för att informera om regeringens satsningar och arbete framöver. Ministern fick också ta del av vilka frågor som regionledningen ser som de viktigaste.

Deltagare var bland andra regionstyrelsens ordförande Bengt Bergkvist, första vice ordförande i regionstyrelsen Lars-Erik Olsson, Katarina Nyberg-Finn ordförande i hälso- och sjukvårdsnämnden samt regiondirektör Sara Lewerentz och Hälso- och sjukvårdsdirektör Anna Granevärn.
