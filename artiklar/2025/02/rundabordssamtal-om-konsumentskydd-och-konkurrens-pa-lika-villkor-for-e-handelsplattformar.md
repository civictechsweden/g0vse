# Rundabordssamtal om konsumentskydd och konkurrens på lika villkor för e-handelsplattformar

Civilminister Erik Slottner och Sara Modig, statssekreterare åt energi- och näringsminister Ebba Busch, höll den 5 februari ett rundabordssamtal med representanter från myndigheter, organisationer och företag inom detaljhandeln samt konsumentföreträdare mot bakgrund av problemen med e-handelsplattformar utanför EU.

Sverige tillhör de länder som e-handlar allra mest. Privatimporten till Sverige via e-handel från tredje land uppskattas till 65 miljoner paket år 2024. Bakgrunden till civilministerns initiativ till rundabordssamtalet är att det under senare tid rapporterats om kraftigt ökad privatimport av konsumentprodukter via e-handelsplattformar från länder utanför EU där marknadsföringen från vissa plattformar är omfattande och metoderna ifrågasatta. Undersökningar visar att många av varorna inte uppfyller kraven i EU-lagstiftning om produktsäkerhet och innehåll av farliga kemikalier, vilket kan medföra risker för konsumenter. Svenska och europeiska företags möjlighet att konkurrera på lika villkor med plattformarna påverkas också negativt.

– Den internationella handeln, särskilt via stora e-handelsplattformar, har ökat markant. För människor är det avgörande att kunna lita på att företag följer EU:s regler för exempelvis produktsäkerhet. Det är särskilt viktigt när det gäller leksaker. Vi har också fått rapporter om usla arbetsförhållanden och miljöskador hos vissa företag utanför EU, sa civilminister Erik Slottner i anslutning till mötet.

## Regeringens fortsatta arbete

Regeringen verkar inom EU för att bort tullfriheten för försändelser av ringa värde. Det skulle vara ett viktigt steg för att öka konkurrensneutraliteten. Regeringen inleder nu ett brett arbete, med representanter från de berörda departementen, för att täcka in frågor som konkurrenskraft, hållbarhet och konsumentskydd. Syftet är att intensifiera samarbetet och definiera vilka åtgärder som behöver vidtas på kort sikt för att förhindra att farliga produkter från plattformar utanför EU som importeras till Sverige.
