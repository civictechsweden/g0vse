# Äldre- och socialförsäkringsministern om ny nationell demensstrategi

Demenssjukdomar är en av vår tids stora folkhälsoutmaningar, och antalet som lever med en demensdiagnos ökar. Samtidigt går forskningen inom området snabbt framåt. För att möta utmaningar och ta tillvara möjligheter utvecklades den nya demensstrategin ”Varje dag räknas: Nationell demensstrategi 2025-2028".

Äldre- och socialförsäkringsminister Anna Tenje berättar mer:

### Varför är detta ett prioriterat område av regeringen?

– Namnet på den utvecklade strategin är ”Varje dag räknas”, och det är precis så det är – både för den som lever med en demenssjukdom och för deras anhöriga. Samtidigt finns stora utmaningar inom vård och omsorg, med en allt äldre befolkning och allt fler personer som lever med demens. De som får en demensdiagnos måste helt enkelt få det stöd de behöver för att fortsätta leva ett gott liv.

### Varför har regeringen tagit fram en utvecklad demensstrategi och vad är nytt i den?

– Forskningen på demensområdet har gått snabbt framåt och den utvecklade strategin lyfter flera viktiga utvecklingsområden. Den omfattar dessutom både hälso- och sjukvård, tandvård och socialtjänst.

– Strategin har två utgångspunkter: Den första är att demenssjukdom inte är en del av det naturliga åldrandet. Ålder är visserligen en riskfaktor, men även personer som inte har nått hög ålder kan drabbas. Därför behöver vi ta till vara ny kunskap för att förebygga risken för demenssjukdom. Den andra utgångspunkten i strategin är att det ska vara möjligt att leva ett värdigt och meningsfullt liv med demenssjukdom, där tillgången till adekvat vård och stöd är viktigt.

### Vad händer nu?

– Redan upparbetade samarbeten mellan regeringen, myndigheter, och vård och omsorg fortsätter med stort engagemang. Regeringen satsar bland annat 100 miljoner kronor under 2025–2027 till de regionala samverkans- och stödstrukturerna (RSS).

– Regeringen gav även flera myndighetsuppdrag i samband med den utvecklade demensstrategin. Till exempel uppdrag till Socialstyrelsen att främja utvecklingen av vården, omsorgen och tandvården för personer med en demenssjukdom. Myndigheten för vård- och omsorgsanalys har fått i uppdrag att undersöka om kunskap och erfarenheter från cancervården kan användas på demensområdet.

– Det känns otroligt bra att den utvecklade strategin nu finns på plats, avslutar äldre- och socialförsäkringsminister Anna Tenje.
