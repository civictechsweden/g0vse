# Bistånds- och utrikeshandelsminister Benjamin Dousa besökte Moldavien

Den 10–11 februari besökte bistånds- och utrikeshandelsminister Benjamin Dousa Moldavien. Fokus för besöket var Moldaviens motståndskraft i ljuset av den pågående energikrisen i landet, och att visa svenskt stöd för Moldaviens EU-närmande. Under besöket meddelade Benjamin Dousa regeringens avsikt att stödja Moldaviens energisårbarhetsfond med 100 miljoner kronor för att hjälpa sårbara hushåll att hantera förhöjda energikostnader.

Benjamin Dousa träffade under besöket i Moldaviens huvudstad Chisinau bland andra premiärminister Dorin Recean, utrikesminister Mihai Popsoi och Europeiska banken för återuppbyggnad och utveckling (EBRD). Under besöket meddelade Benjamin Dousa regeringens avsikt att stödja Moldaviens energisårbarhetsfond med 100 miljoner kronor för att hjälpa sårbara hushåll att hantera förhöjda energikostnader. Detta stöd bidrar tillsammans med andra svenska insatser, genom bland annat EBRD, till att stärka Moldaviens energisektor och integrera den med EU.

Bistånds- och utrikeshandelsministern träffade även flera svenska och moldaviska företag och representanter för civilsamhället. Under samtalen diskuterades bland annat den energikris som orsakats av Rysslands beslut att stoppa gasleveranserna till Moldavien. Även framstegen i landets EU-närmande diskuterades.

Dousa besökte även flera svenskfinansierade projekt, däribland Future Technologies Activity som syftar till att stödja Moldaviens tillväxtsektorer.

Sveriges reformsamarbete med Moldavien styrs av en regional strategi för Östeuropa för perioden 2021–2027 som omfattar totalt 6,6 miljarder kronor för hela regionen.
