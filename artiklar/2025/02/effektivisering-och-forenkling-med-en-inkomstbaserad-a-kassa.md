# Effektivisering och förenkling med en inkomstbaserad a-kassa

Regeringens reformering av arbetslöshetsförsäkringen innebär att rätten till ersättning baseras på inkomst i stället för arbetad tid. Förändringen möjliggör för a-kassorna att använda uppgifter från de arbetsgivardeklarationer som arbetsgivare redan lämnat till Skatteverket. Det skapar stora möjligheter till förenkling och effektivisering för arbetslösa, arbetsgivare och a-kassorna.

Reformeringen av a-kassan är den största på 40 år. En central förändring är att arbetslöshetsförsäkringen ska utgå från den sökandes inkomst. Det nuvarande systemet bygger på att den som blir arbetslös ska lämna ett så kallat arbetsgivarintyg, där arbetsgivaren bland annat redovisar hur många timmar den sökande har arbetat per månad, ibland under en lång period. Det kan dock vara både svårt och tidskrävande för den som söker a-kassa att inhämta rätt information vid ansökan om arbetslöshetsersättning. Det är dessutom krångligt för a-kassorna att verifiera att uppgifterna i arbetsgivarintygen är korrekta.

Det nya systemet möjliggör för a-kassorna att kunna använda uppgifter från de arbetsgivardeklarationer som arbetsgivare redan lämnat till Skatteverket. Det blir en säkrare process som minskar risken för felaktiga utbetalningar och förenklar processen för de arbetslösa. Det minskar också arbetsgivarnas administrativa börda.

– Den nya a-kassan har potential att effektivisera och förenkla för arbetslösa, arbetsgivare och a-kassorna. Med ett mer effektivt system får arbetslösa mer tid att söka jobb och arbetsgivare får en mindre tidskrävande administration samtidigt som a-kassorna kan bedriva en mer effektiv verksamhet, säger arbetsmarknads- och integrationsminister Mats Persson.

Den inkomstbaserade arbetslöshetsförsäkringen införs den 1 oktober 2025 och förväntas ge stora fördelar för både arbetslösa och arbetsgivare.
