# Starka insatser från sjukvårdspersonalen i Örebro

I samband med våldsdådet i Örebro den 4 februari gick hälso- och sjukvården i Region Örebro län upp i stabsläge. Sjukvårdsminister Acko Ankarberg Johansson besökte personalen på Universitetssjukhuset Örebro, som tog emot de patienter som behövde akut vård.

– Det var ett väldigt speciellt besök i kölvattnet av den värsta masskjutningen någonsin i vårt land. Det är en dag ingen kommer att glömma. Jag fick träffa många av de som arbetade i tisdags och höra hur de upplevde det när de sårade började komma, berättar Acko Ankarberg Johansson.

Sjukhuset ställde snabbt om till stabsläge när larmet om dådet kom. Patienterna som kom in till sjukhuset hade skottskador och befann sig i ett allvarligt tillstånd. Sjukhuset fick snabbt fram sju traumateam och inom en timme fanns det 40 vårdplatser. Vårdinrättningar i regionen och närliggande regioner erbjöd också stöd och var beredda på att ta emot patienter.

Vid besöket i Örebro träffade sjukvårdsministern personalen som arbetade den dagen, bland annat ambulanspersonalen som var bland de första på plats och krisstödet till anhöriga som kom till sjukhuset.

– De var alla oerhört stolta över att de kunde ge vård under denna svåra stund. De var också alla personligt berörda på olika sätt. Under dagen fick flera av dem telefonsamtal och meddelanden från anhöriga, från barn i skolan som var inrymda, men de fortsatte att göra sitt jobb, berättar ministern.

– Jag vill verkligen tacka alla för att de tog sig tid att träffa mig, och framför allt för deras starka insatser under en så fruktansvärd händelse, säger Acko Ankarberg Johansson.

Sjukhuset kommer nu att utvärdera sitt arbete, både internt och tillsammans med Socialstyrelsen med koppling till krisberedskap.
