# Mineralstrategin – grunden för en säker och hållbar tillgång till metaller och mineral

Världens behov av metaller och mineral ökar, dels på grund av omställningen till fossilfria energislag, dels mot bakgrund av det geopolitiska läget. I ljuset av detta ser regeringen ett behov av att ta fram en ny mineralstrategi för Sverige. Som ett led i det arbetet bjöd energi- och näringsminister Ebba Busch in ett antal myndigheter och organisationer till ett rundabordssamtal.

Arbetet med att ta fram en ny mineralstrategi pågår inom Regeringskansliet. Men för att få en så bred förankring som möjlig bjöd energi- och näringsminister Ebba Busch in ett antal myndigheter, organisationer och det mest berörda lärosätet Luleå tekniska universitet till ett samtal. Syftet med mötet var att lyssna in deras främsta medskick till strategin som ska presenteras innan sommaren.

– Regeringen har redan påbörjat arbetet med att korta tillståndsprocesserna och just nu pågår arbetet med att ta fram en ny mineralstrategi. Det är viktigt för oss att ha raka och öppna samtal och jag är därför tacksam för alla som tog sig tiden att komma till dagens möte och dela med sig av sina medskick och inspel., sa energi- och näringsminister Ebba Busch.

En robust och resilient gruvnäring är viktig för att vi ska kunna lyckas med samhällsomställningen. De sårbarheter och säkerhetsaspekter som finns på råvarmarknaden gör att mineralproduktionen inom EU behöver öka. I EU:s nya regelverk för kritiska metaller och mineral finns därför mål uppställda för bland annat återvinning och metallproduktion inom EU.

Som en del i att stärka sektorn och tillgången på metaller och mineral har regeringen gjort en särskild satsning på metaller och mineral i Forsknings- och innovationspropositionen.

Andra områden som lyftes under mötet för att stärka mineralsektorn var exempelvis frågor som riskdelning, finansieringslösningar, tillgång till mark eller avvägning med andra samhällsintressen samt att öka förutsebarheten i prövningsprocessen.
