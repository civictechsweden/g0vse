# 250 år av judiskt liv – jubileumsåret är i gång

År 2025 markerar 250 år av etablerat judiskt liv i Sverige. Jubileet är ett tillfälle att uppmärksamma den judiska minoriteten, den judiska kulturen och det judiska kulturarvet i hela landet. Därför har regeringen gett ett antal myndigheter uppdrag i syfte att bidra till att uppmärksamma jubileet.

Den judiska minoriteten har en lång historisk närvaro i Sverige. Samtidigt finns det behov av att stärka kunskapen om den judiska minoriteten och dess historia i Sverige. I år är det 250 år sedan Sveriges första judiska församling bildades. Därför har regeringen gett uppdrag till ett antal myndigheter att, inom ramen för sina uppgifter, bidra till att uppmärksamma 250-årsjubileet.

[Pressmeddelande: Regeringen genomför satsning på att uppmärksamma 250-årsjubileet av judiskt liv och hågkomst av Förintelsen](/pressmeddelanden/2024/12/regeringen-genomfor-satsning-pa-att-uppmarksamma-250-arsjubileet-av-judiskt-liv-och-hagkomst-av-forintelsen/ "Regeringen genomför satsning på att uppmärksamma 250-årsjubileet av judiskt liv och hågkomst av Förintelsen")

Myndigheterna som fått uppdrag är:

* Forum för levande historia
* Institutet för språk och folkminnen
* Kungliga biblioteket
* Myndigheten för stöd till trossamfund
* Riksantikvarieämbetet
* Riksarkivet
* Svenska institutet
* Statens kulturråd

Forum för levande historia fick under 2024 i uppdrag att genomföra insatser före och under 250-årsjubileet. I uppdraget ingår att ta fram informationsmaterial och sprida kunskap om jubileumsåret, bland annat via myndighetens webbplats, samt att förvalta och tillhandahålla den grafiska profil som Forum för levande historia tagit fram till jubileumsåret. Den grafiska profilen, som togs fram på uppdrag av regeringen, presenterades av statsminister Ulf Kristersson vid en ceremoni i riksdagen den 23 januari med anledning av Förintelsens minnesdag.

[Tal: Statsminister Ulf Kristerssons tal i riksdagen 23 januari 2025](/tal/2025/01/statsminister-ulf-kristerssons-tal-i-riksdagen-23-januari-2025/ "Tal: Statsminister Ulf Kristerssons tal i riksdagen 23 januari 2025")

Som statsministern nämner i sitt tal illustrerar den grafiska profilen för jubileumsåret självklara delar i det svenska kulturarvet som svenska judar bidragit med såsom Idas sommarvisa, Josef Franks design och Herbert Felix inlagda smörgåsgurka.

Regeringens arbetsgrupp Samling för judiskt liv har med anledning av jubileumsåret judiskt liv som ett särskilt fokus. Statens kulturråd har fått i uppdrag att fördela särskilda bidrag till aktörer som arbetar med att synliggöra judisk kultur och judiska språk med anledning av jubileumsåret. Uppdraget till Statens kulturråd ska genomföras i samråd med representanter för den judiska minoriteten.

[Pressmeddelande: Forum för levande historia ges i uppdrag att genomföra insatser före och under 250-årsjubileet av judiskt liv i Sverige](/pressmeddelanden/2024/07/forum-for-levande-historia-ges-i-uppdrag-att-genomfora-insatser-fore-och-under-250-arsjubileet-av-judiskt-liv-i-sverige/ "Pressmeddelande: Forum för levande historia ges i uppdrag att genomföra insatser före och under 250-årsjubileet av judiskt liv i Sverige")

– Judisk kultur har under 250 år varit en självklar del av den svenska kulturen. Genom sina rika traditioner och konstnärliga uttryck har den judiska kulturen lämnat ett bestående avtryck i vår historia och vårt gemensamma kulturarv och ska fortsatt forma och bidra till det även i framtiden, säger kulturminister Parisa Liljestrand.

250-årsjubileet uppmärksammas under hela 2025 av aktörer runtom i Sverige.
