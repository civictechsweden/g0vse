# Statsministern deltog vid AI Action Summit i Paris

Den 10 och 11 februari stod Frankrike värd för Artificial Intelligence (AI) Action Summit, ett toppmöte som samlar stats- och regeringschefer, ledare för internationella organisationer samt företagsledare och representanter från akademi, civilsamhälle och kulturvärlden. Statsminister Ulf Kristersson ledde den svenska delegationen på plats i Paris.

Under toppmötet diskuterades frågor som hållbarhet, etik, demokrati, arbetsmarknad och styrning kopplade till utvecklingen av AI. Statsministern lyfte särskilt fram svensk innovationskraft när han på måndagen talade vid en middag med stats- och regeringschefer samt representanter för företag och civilsamhälle från hela världen.

Statsministern pratade också med företrädare för globala tech-bolag om utvecklingen av AI, inklusive balansen mellan reglering och innovation. Diskussionerna handlade också om hur det offentliga kan bidra till att underlätta användandet av AI för att öka produktiviteten i ekonomin och förbättra exempelvis sjukvård och utbildning.

Under toppmötet anordnades även ett möte med EU:s stats- och regeringschefer, EU-kommissionen och ett antal företag för att diskutera europeisk konkurrenskraft. Sverige lyfte särskilt fram önskemål om fokus på regelförenkling för den nya Kommissionen.
