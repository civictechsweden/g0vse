# Sverige och Moldavien fördjupar försvarssamarbetet

Den 4 februari tog försvarsminister Pål Jonson och minister för civilt försvar Carl-Oskar Bohlin emot Moldaviens försvarsminister Anatolie Nosatîi på Karlbergs slott.

Syftet med besöket var att fördjupa och vidareutveckla det försvarspolitiska samarbetet mellan Sverige och Moldavien samt signalera starkt stöd för Moldaviens territoriella integritet och suveränitet.

Utöver det bilaterala försvarssamarbetet diskuterades även frågor om säkerhetsläget i regionen, kriget i Ukraina samt relevanta EU- och Nato-frågor.

I mötet deltog även representanter för Försvarsmakten, Försvarets materielverk (FMV) och Myndigheten för psykologiskt försvar (MPF).

Under sitt besök i Stockholm träffade försvarsminister Anatolie Nosatîi även utrikesminister Maria Malmer Stenergard, statssekreterare Diana Janse (hos bistånds- och utrikeshandelsminister Benjamin Dousa) samt representanter för Sveriges riksdag.

Besöket ägde också rum i ljuset av regeringens förslag den 30 januari om att, inom ramen för den extra ändringsbudget som innehåller det 18:e stödpaketet till Ukraina, också donera pansarskott av typen m/86 (AT4) till Moldavien.
