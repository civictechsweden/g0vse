# Förstärkt arbete för hbtqi-personers lika rättigheter och möjligheter

Det fortsatta och långsiktiga arbetet var centralt när jämställdhets- och arbetslivsminister Paulina Brandberg bjöd in de hbtqi-strategiska myndigheterna och Diskrimineringsombudsmannen till ett möte. Arbetet framåt med hbtqi-personers lika rättigheter och möjligheter tar avstamp i den nya handlingsplanen som regeringen presenterade i januari.

På mötet den 4 februari deltog generaldirektörer och andra representanter för fjorton myndigheter. Mötet var en uppstart, med ny handlingsplan, för det fortsatta arbetet. Det var också ett tillfälle för att tillsammans diskutera utmaningar och utbyta erfarenheter.

- De hbtqi-strategiska myndigheterna är tillsammans viktiga pusselbitar i arbetet med att stärka hbtqi-personers lika rättigheter och möjligheter. Vi arbetar långsiktigt och systematiskt och med den nya handlingsplanen kraftsamlar vi nu arbetet. Alla i vårt land ska kunna känna sig stolta och trygga att kunna vara sig själva, säger jämställdhets- och arbetslivsminister Paulina Brandberg.

I arbetet med att främja hbtqi-personers lika rättigheter och möjligheter är åtta fokusområden centrala. Områdena omfattar olika delar av samhället och olika delar i livet.

### Nyheter i handlingsplanen

En av nyheterna i handlingsplanen är ett nytt och utökat samordningsuppdrag till Folkhälsomyndigheten. Uppdraget handlar bland annat om att tydligare följa upp arbetet utifrån uppsatta mål och även ge stöd till de andra hbtqi-strategiska myndigheterna. Den stärkta samordningen var också något som deltagande myndigheter såg som värdefullt för att på ett bättre sätt kunna se effekterna av arbetet.

Ytterligare en nyhet i handlingsplanen är att Arbetsmiljöverket och Myndigheten för arbetsmiljökunskap är nya hbtqi-strategiska myndigheter. Syftet med detta är att stärka arbetet och öka kunskapen inom fokusområdet Arbetslivet, som tidigare inte haft någon hbtqi-strategisk myndighet.

Andra nyheter som nämndes var att Totalförsvarets forskningsinstitut ska kartlägga hbtqi-fientlighet i digitala miljöer samt avisering om en fördjupad studie av hbtqi-relaterade hatbrott. Vidare höjs det statsbidrag som fördelas årligen till organisationer för homosexuella, bisexuella, transsexuella eller personer med könsöverskridande identitet eller uttryck. Dessutom höjs statsbidrag som fördelas årligen för insatser som främjar mötesplatser för unga hbtqi-personer.

### Hat och hot ökar

Bland de utmaningar som myndigheterna tog upp under mötet fanns den ökade förekomsten av hat, hot och våld i samhället i stort, vilket flera menade också drabbar hbtqi-personer specifikt. Vikten av stärkt samverkan för att motverka hot och hat samt hbtqi-fientlighet diskuterades under mötet, inte minst med tanke på det hårdnande samhällsklimatet. Behov av kartläggningar av digitala miljöer och av ökad medvetenhet om barns och ungas utsatthet var också frågor som lyftes i samtalen. Även den viktiga samverkan med civilsamhällesorganisationer för att stärka hbtqi-personers lika rättigheter och möjligheter togs upp för att kunna bedriva ett bra, långsiktigt arbete.
