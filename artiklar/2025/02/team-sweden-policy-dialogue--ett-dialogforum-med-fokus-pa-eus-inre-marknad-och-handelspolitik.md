# Team Sweden Policy Dialogue – ett dialogforum med fokus på EU:s inre marknad och handelspolitik

Bistånds- och utrikeshandelsminister Benjamin Dousa stod den 30 januari värd för lanseringen av Team Sweden Policy Dialogue. Ett fyrtiotal företag, myndigheter och branschorganisationer deltog för att diskutera aktuella handelspolitiska frågor.

Ett fyrtiotal företag samt ett antal myndigheter och branschorganisationer deltog när bistånds- och utrikeshandelsminister Benjamin Dousa bjöd in till det första mötet i Team Sweden Policy Dialogue. Ministern inledde med en översikt av regeringens prioriteringar för den inre marknaden och EU:s handelspolitik. En huvudsaklig prioritering är att öka den svenska konkurrenskraften genom att skapa bättre förutsättningar för svenska företag och att bidra till den gröna och digitala omställningen.

– Svenska företag gör ett otroligt arbete för att främja handel, investeringar, innovation och den gröna och digitala omställningen. Regeringen driver en aktiv politik för att svenska företag ska få de rätta förutsättningarna för att utföra detta arbete. Inte minst i en tid där handels- och inre marknadspolitiken blir alltmer komplex och präglad av geopolitik, sa bistånds- och utrikeshandelsminister Benjamin Dousa.

## Fokus på EU:s inre marknad och yttre handel

Efter statsrådets inledningsord hölls två panelsamtal med efterföljande diskussioner. Fokus i den första panelen handlade om EU:s inre marknad och de konkreta utmaningar företagen upplever och hur effektiviseringen kan ökas. Bland kommentarerna lyftes hur central EU:s inre marknad är för företagen och de stora utmaningar som omfattande regelverk och byråkrati.

Den andra panelen fokuserade på EU:s yttre handel och hur handelspolitiken kan fortsätta bidra till ekonomisk tillväxt och konkurrenskraft i det förändrade geopolitiska läget. Även på den externa sidan lyftes ökad regelbörda och otydlig implementering kring vissa av EU:s nya regleringar kopplade till klimatmålen och den gröna omställningen.

Samtidigt påpekade flera deltagare att arbetet med regelförenkling inte bör göra avkall på EU:s hållbarhetsmål. Att värna WTO och det regelbaserade handelssystemet och driva på för nya frihandelsavtal var tydliga medskick från företagen.

Avslutningsvis välkomnade deltagarna regeringens arbete med att främja handel, investeringar och innovation och lyfte samtidigt betydelsen av fria handelsflöden då ekonomin är tätt sammankopplad till resten av världen.
