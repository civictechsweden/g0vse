# Långsiktigt arbete med hbtqi-personers rättigheter i fokus

Regeringen har beslutat om en ny handlingsplan för hbtqi-personers lika rättigheter och möjligheter. Som en del i det fortsatta arbetet med genomförandet av handlingsplanen bjöd jämställdhets- och arbetslivsminister Paulina Brandberg in civilsamhällesorganisationer till sakråd. Syftet med mötet vara att stärka och kraftsamla arbetet framåt.

- Arbetet med hbtqi-personers lika rättigheter och möjligheter känns viktigare nu än någonsin. Regeringens absoluta ambition är att fortsätta arbeta strategiskt och kontinuerligt med frågorna. Jag vill betona hur viktigt civilsamhällesorganisationernas arbete är. Att kunna samlas ger oss möjlighet till dialog och att vi tillsammans kan ta del av varandras erfarenheter, säger jämställdhets- och arbetslivsminister Paulina Brandberg.

Regeringen inledde arbetet med den nya handlingsplanen med ett sakråd med civilsamhällesorganisationer i februari 2024. Då för att hämta in intryck och erfarenheter inför arbetet med planen. Nu, ett år senare är avstamp inför det fortsatta arbetet med ”Stolt och trygg – handlingsplan för hbtqi-personers lika rättigheter och möjligheter” på agendan. Ministern har även haft ett möte med de hbtqi-strategiska myndigheterna på samma tema.

### Fortsatt genomförande

Under sakrådet knöt deltagare på olika sätt an till hur viktigt det är att åtgärderna i handlingsplanen genomförs och tas vidare. Hälsa och sjukvård var ett område som flera delade med sig av erfarenheter kring. Några delar som nämndes i sammanhanget var risken för psykisk ohälsa bland hbtqi-personer och behovet av jämlik vård i hela landet. Andra frågor rörde asylärenden och hbtqi-personers utsatthet. Även skillnader mellan stad och land vad gäller förutsättningar för hbtqi-personers möjligheter, särskilt bland unga, belystes i samtalen. Några beskrev även att de ser positivt på de hbtqi-strategiska myndigheternas roll i arbetet med att stärka förutsättningarna för hbtqi-personer.
