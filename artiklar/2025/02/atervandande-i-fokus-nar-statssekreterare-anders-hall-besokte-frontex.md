# Återvändande i fokus när statssekreterare Anders Hall besökte Frontex

Den 30–31 januari deltog statssekreterare Anders Hall vid ett informellt möte i EU:s ministerråd för rättsliga och inrikes frågor (RIF) i Warszawa, Polen. I samband med mötet besökte Anders Hall EU:s gräns- och kustbevakningsmyndighet Frontex.

Frontex är EU:s gräns- och kustbevakningsmyndighet som bland annat bistår medlemsstaterna med att verkställa återvändandebeslut. Frontex erbjuder stöd till medlemsstaterna i alla delar av återvändandeprocessen. Allt från anskaffandet av resehandlingar och kontakt med berört tredjeland till att erbjuda finansierade samt chartrade flyg och återintegreringsstöd.

Vid mötet diskuterades främst samarbetet med svenska myndigheter som Frontex anser fungerar mycket väl. Under de senaste två åren har svenska myndigheter i allt större omfattning börjat använda Frontex tjänster i arbetet med återvändande. Genom det ökade samarbetet har bland annat antalet återvändandeinsatser som Sverige organiserar tillsammans med Frontex ökat.

– Regeringen prioriterar att öka återvändandet av dem som fått ett utvisningsbeslut. Det är därför positivt att Frontex bekräftar att regeringen och myndigheternas arbete ger resultat. Att få till ett fungerande återvändande är en förutsättning för en ansvarsfull och välfungerande migrationspolitik, säger statssekreterare Anders Hall.

Vid mötet med Frontex träffade statssekreterare Anders Hall bland annat Lars Gerdes, biträdande verkställande direktör för den operativa verksamheten, och Mauro Petriaggi, sektions/enhetschef för den operativa verksamheten avseende återvändande och frivilligt återvändande.
