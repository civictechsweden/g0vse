# Stärkt beredskap och konkurrenskraft i fokus under Sveriges ordförandeskap i Nordiska ministerrådet

Stärkt beredskap och konkurrenskraft var återkommande teman för de aktiviteter som Landsbygds- och infrastrukturdepartementet ansvarade för under Sveriges ordförandeskap i Nordiska ministerrådet 2024. Här beskrivs några av de ministermöten, ämbetsmannakommittémöten och konferenser Landsbygds- och infrastrukturdepartementet arrangerade.

## Karlstadsdeklarationen

I juni antogs en deklaration om fördjupat nordiskt samarbete för beredskap och robusthet inom livsmedelsförsörjning och skog, den så kallade Karlstadsdeklarationen. Landsbygdsminister Peter Kullgren undertecknade deklarationen tillsammans med sina nordiska ministerkollegor. Som en del av uppföljningen av deklarationen anordnades i oktober en större simuleringsövning i Stockholm, med scenarier avseende olika livsmedelskriser.

[Pressmeddelande: Fördjupat nordiskt samarbete för beredskap och robusthet inom livsmedelsförsörjning och skog](/pressmeddelanden/2024/06/fordjupat-nordiskt-samarbete-for-beredskap-och-robusthet-inom-livsmedelsforsorjning-och-skog/ "Pressmeddelande: Fördjupat nordiskt samarbete för beredskap och robusthet inom livsmedelsförsörjning och skog")

## Elflygsdeklarationen

I augusti antog de nordiska transportministrarna från Danmark, Finland, Island, Sverige och Norge en deklaration om elflyg. Deklarationen syftar till att stärka det nordiska samarbetet för att främja utvecklingen av kommersiellt elflyg. Deklarationen undertecknades i samband med det nordiska transportministermötet i Göteborg.

[Pressmeddelande: Deklaration om elflyg antogs under nordiskt transportministermöte i Göteborg](/pressmeddelanden/2024/08/deklaration-om-elflyg-antogs-under-nordiskt-transportministermote-i-goteborg/ "Pressmeddelande: Deklaration om elflyg antogs under nordiskt transportministermöte i Göteborg")

## Nordiskt ministermöte om bygg- och bostadsfrågor

I augusti möttes ministrar och representanter från de nordiska länderna i Göteborg för att diskutera bygg- och bostadsfrågor inom ramen för Nordiska ministerrådet. Bland annat diskuterades behovet av regelförenkling inom byggsektorn för att stödja den gröna omställningen.

[Artikel: Andreas Carlson värd för nordiskt ministermöte om bygg- och bostadsfrågor](/artiklar/2024/08/andreas-carlson-vard-for-nordiskt-ministermote-om-bygg--och-bostadsfragor/ "Artikel: Andreas Carlson värd för nordiskt ministermöte om bygg- och bostadsfrågor")

## Nordregios ordförandeskapsprojekt Robust Regional Preparedness

En gemensam kraftsamling för att minska sårbarheten samt stärka motståndskraften och den gemensamma beredskapen att möta nya såväl som pågående utmaningar. Projektet påverkar flera samhällssektorer, inklusive regional utveckling, landsbygdsutveckling och planering. Sverige och Island initierade tillsammans Robust Regional Preparedness för att analysera hur regional utveckling och planering kan bidra till att säkra utveckling, närvaro och beredskap i Nordens regioner, gles- och landsbygder.

[Robust Regional Preparedness (nordregio.org)](https://nordregio.org/research/robust-regional-preparedness/ "Robust Regional Preparedness (nordregio.org)")

## Livsmedelsverkets konferens Towards a more resilient supply of food and drinking water in the Nordic region

Syftet med workshopen var att dela erfarenheter och identifiera områden eller åtgärder där ett nordiskt samarbete skulle stärka livsmedelsberedskapen och dricksvattenförsörjningen i Norden, däribland lagerhållning, distribution av varor och att dela resurser.

## Nato-övningen Immediate Response 24

Infrastruktur och bostadsminister Andreas Carlson deltog tillsammans med transportministerkollegorna från Finland och Norge i Nato-övningen Immediate Response 24. Övningen gick ut på att transportera trupp och militärt materiel från USA via Narviks hamn, över svenskt territorium och till Finland. Ministrarnas gemensamma deltagande vid övningen gav en möjlighet att få erfarenheter och att identifiera flaskhalsar eller hinder i samarbetet om värdlandsstöd.

## Nordisk konferens om samlokalisering av marina näringar

Statens jordbruksverk och Nordic Innovation arrangerade en konferens i Malmö med fokus på att identifiera positiva synergier genom samlokalisering av marina sektorer. Konferensen belyste möjligheter och utmaningar för att skapa en hållbar och konkurrenskraftig livsmedelsproduktion genom samexistens med andra intressen, såsom havsbaserad energi, yrkesfiske, vattenbruk och naturvård.

## Stresstest av nordiska livsmedelssystem

Simuleringsövning med scenarion för olika livsmedelskriser, som en del av uppföljningen av Karlstadsdeklarationen. Övning anordnad av NMRS och SE, med representanter från ministerier, myndigheter och berörda organisationer från samtliga länder och självstyrande områden förutom Grönland. Utfallet från övningen, med rekommendationer för hur beredskapen kan stärkas, kommer att presenteras i en rapport innan årsskiftet.

## Läkemedelsverket konferens Access to antibiotics in the Nordic region

Vid konferensen diskuterades tillgången till antibiotika utifrån ett One Health perspektiv. Näringsliv, policy, akademi och experter diskuterade behov och möjliga nästa steg för att främja tillgång till antibiotika i en nordisk kontext. I samband med konferensen antogs också en nordisk deklaration om arbetet mot AMR. Genom deklarationen vill länderna stärka samarbetet inom Norden för att motverka antibiotikaresistens och säkra tillgång till antibiotika för människor och djur samt minska spridning av antibiotika och bakteriella ämnen till miljön.

## 20-årsjubileum för Ny nordisk mat

I samband med sommarens ministermöte i Karlstad uppmärksammades 20-årsjubileet av projektet Ny Nordisk Mat under ledning av bland andra matprofilerna Carl Jan Granqvist och Christina Möller. En mångfald av aktörer från olika generationer och sektorer samlades sedan till ett tvådagars innovationstoppmöte om matkultur i Malmö för att utveckla idéer, initiativ och samarbeten som tar itu med den kris som vår civilisation står inför.

[20 år med Ny nordisk mat – innovationstoppmöte tar itu med dagens akuta utmaningar (norden.org)](https://www.norden.org/sv/news/20-ar-med-ny-nordisk-mat-innovationstoppmote-tar-itu-med-dagens-akuta-utmaningar "20 år med Ny nordisk mat – innovationstoppmöte tar itu med dagens akuta utmaningar (norden.org)")

## Konferenser om hållbart nyttjande av genetiska resurser

I februari arrangerade Nordiskt Genresurscenter (NordGen) en husdjurskonferens i Uppsala med fokus på husdjursgenetiska resurser, biologisk mångfald och hållbart nyttjande av dessa resurser. I december arrangerade NordGen en konferens om genetiska resurser i Malmö. Denna gång låg fokus på att stärka kunskapen om hur hållbart nyttjande av genetiska resurser kan bidra till att lösa samhällsproblem. Landsbygdsminister Peter Kullgren var på plats och öppnade båda konferenserna.
