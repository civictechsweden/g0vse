# Militärens behov av samverkan med näringslivet i fokus på Näringslivsrådets möte

Onsdag den 5 februari möttes Näringslivsrådet för åttonde gången. Ordförande för Näringslivsrådet och minister för civilt försvar, Carl-Oskar Bohlin, tillsammans med försvarsminister Pål Jonson inledde mötet.

Näringslivsrådet ska bidra till att förbättra privat-offentlig samverkan i gemensamma frågor som stärker totalförsvaret och krisberedskapen i Sverige. Vid mötet lyftes bland annat Försvarsmaktens försvarsplanering med fokus på nationell plan och integrationen med Natos planer samt värdlandsstöd. Regeringens nationella rådgivare för privat-offentlig samverkan deltog också vid mötet.

Under den sista delen av mötet redogjorde Försvarets materielverk för ett konkret exempel på hur privat-offentlig samverkan kan ske i praktiken.  Medlemmarna i rådet fick sedan gruppvis möjlighet att diskutera olika frågeställningar, till exempel hur personalförsörjning kan upprätthållas genom hela hotskalan.

– Det säkerhetspolitiska läget är fortsatt mycket allvarligt och präglas av en stor osäkerhet. Det civila och militära försvaret behöver arbeta tätt tillsammans med näringslivet för att stärka Sveriges motståndskraft. Försvarsmakten gav idag viktiga perspektiv kring vad det innebär att vi nu är allierade i Nato och detta kommer Näringslivsrådet ha med sig i det fortsatta arbetet, säger minister för civilt försvar, Carl-Oskar Bohlin.

Nästa möte för rådet kommer att äga rum i Finland och ha fokus på hur den finska samverkan mellan staten och näringslivet är uppbyggd.
