# 80 år av globalt samarbete – Sverige stärker sin framtid som innovationsledare

Regeringens innovations- och forskningsråd i utlandet berättade om sina insikter om innovations- och vetenskapsdiplomati vid ett seminarium om Strategisk omvärldsanalys i en föränderlig värld. Programmet tog avstamp i att Sveriges tekniska attachéer, i dag innovations- och forskningskontoren, firar 80 år.

Programmet omfattade presentationer och panelsamtal som handlade om globala förändringar, geopolitik och hållbara internationella forsknings- och innovationssamarbeten med sikte på stärkt konkurrenskraft och resiliens. Seminariet arrangerades av Kungliga Ingenjörsvetenskapsakademin (IVA).

## Långsiktiga satsningar för att behålla global toppranking

David Sikström, politiskt sakkunnig hos energi- och näringsminister Ebba Busch, var en programmets huvudtalare. Han inledde med att kommentera att Sverige år efter år rankas som en global ledare inom innovation. Regeringen vill behålla den här positionen och presenterade 2024 den största forsknings- och innovationspropositionen någonsin.

## Med uppdrag att främja innovation, forskning och högre utbildning

Internationell närvaro för omvärldsbevakning och strategiska samarbeten inom vetenskap, teknik och innovation blir allt viktigare. Det är motivet till att regeringen sedan 2017 har innovations- och forskningskontor vid sju utvalda ambassader.

Målet med verksamheten är att stärka Sverige som en ledande kunskapsnation och ett av världens främsta innovationssystem. Kontoren arbetar bland annat med att främja svensk forskning, innovation och högre utbildning. De ska också möjliggöra samarbeten och partnerskap mellan aktörer samt attrahera internationella investeringar och talang.

Vår samtid präglas av geopolitiskt turbulent värld med en global kapplöpning inom strategiska teknikområden. I detta läge är det viktigare än någonsin att ha personer på plats som bidrar till att bygga långsiktiga partnerskap. Det är avgörande för att fånga upp signaler och agera snabbt för att bevaka svenska intressen. I panelerna delade innovations- och forskningsråden kunskap och belyste Sveriges förutsättningar för global uppkoppling och samarbete i bland annat USA, Indien, Japan, Sydkorea och Kina.

## Samarbetsavtal kring flera strategiska teknikområden

David Sikström lyfte också fram höstens två konkreta samarbetsavtal som OSI-kontoren haft stor delaktighet i och som banar väg för framtida samarbeten och innovationer.

* Sverige och Storbritannien har enats om ett forskning- och innovationsavtal. Det har fokus på AI, energi och framtidens telekommunikation.
* Sverige och Indien har tecknat ett samförståndsavtal om fördjupat samarbete inom hållbar gruvnäring samt ett partnerskap för ett hållbart transportsystem. Båda bidrar till Sveriges och Indiens gröna omställning.

## Ökat fokus på Team Sweden för framtida utveckling

Organisationer som Business Sweden, Vinnova, STINT och IVA som har liknande utlandsverksamhet men olika uppdrag och mandat stärker Sveriges samlade kapacitet som Team Sweden. För att flytta fram Sveriges positioner ytterligare har regeringen gett OSI i uppgift att undersöka möjligheten att fördjupa samarbetet mellan nyckelaktörer. Sverige behöver kunskap, nätverk och samarbeten samt ha kapacitet för att hantera geopolitisk osäkerhet och snabb teknologisk förändring. Det är minst lika viktigt nu som det var för 80 år sedan, med sikte på att bygga fortsatt välstånd för Sverige.
