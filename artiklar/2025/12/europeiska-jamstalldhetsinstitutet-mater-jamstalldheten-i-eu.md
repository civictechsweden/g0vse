# Europeiska jämställdhetsinstitutet mäter jämställdheten i EU

Det europeiska jämställdhetsinstitutet (EIGE) gör varje år en kartläggning över jämställdheten i de 27 EU-länderna. I kartläggning studeras jämställdheten i länderna utifrån sex områden; arbete, pengar, kunskap, tid, makt och hälsa. Resultatet av denna mätning presenteras i form av ett jämställdhetsindex.

EIGE är en EU-myndighet och har till uppgift att bland annat samla in och analysera data om jämställhet och att mäta jämställdheten både på EU-nivå och nationell nivå. Varje år tar myndigheten fram en kartläggning av hur jämställda EU-länderna är enligt en skala med 1 till 100 poäng, där 1 poäng innebär total ojämställdhet och 100 poäng innebär total jämställdhet. Kartläggningen bygger på data från både enkäter och från nationella och europeiska databaser.

Syftet är att ge en bild av jämställdheten inom olika samhällsområden, att följa utvecklingen inom jämställdhetsområdet och att identifiera utmaningar.

## Områden och indikatorer i kartläggningen

* Arbete – här jämförs kvinnors och mäns position på arbetsmarknaden, det handlar bland annat om arbetskraftsdeltagande, arbetsvillkor, deltidsarbete och yrkessegregering.
* Pengar – här mäts skillnader i inkomster och ekonomiska resurser.
* Kunskap – här mäts kunskaps- och utbildningsnivå, delaktighet och könssegregering i utbildning.
* Tid – här mäts fördelning av tid mellan betalt arbete, omsorg och sociala aktiviteter som exempelvis fritidsintressen.
* Makt – här mäts representation i beslutsfattande, exempelvis deltagandet i politik, bolagsstyrelser och civilsamhälle.
* Hälsa – här mäts skillnader i hälsostatus, beteenden och tillgång till vård. Det kan exempelvis handla om livslängd och risk för våld.

EIGE undersöker också jämställdhet inom två kompletterande områden: mäns våld mot kvinnor och intersektionalitet. De ingår dock inte i den övergripande kartläggningen då det inte finns någon enhetlig EU-statistik inom de områdena.
