# Regeringens satsningar inom funktionshinderspolitiken

Sveriges funktionshinderspolitik utgår från FN:s konvention om rättigheter för personer med funktionsnedsättning. Regeringens politik syftar till att skapa ett mer jämlikt samhälle där människors olika bakgrund eller förutsättningar inte ska avgöra möjligheten till delaktighet i samhället.

– Under året som gått har vi sett flera konkreta resultat som får direkt påverkan och effekt för personer med funktionsnedsättning, och även deras anhöriga, säger socialtjänstminister Camilla Waltersson Grönvall.

## Ny socialtjänstlag – stärkt möjlighet till delaktighet för dem som behöver stöd

Socialtjänsten är samhällets yttersta skyddsnät för de mest utsatta. Den 1 juli 2025 trädde den nya socialtjänstlagen i kraft. Den förra lagen hade 40 år på nacken och nu vill regeringen se en mer förebyggande, lättillgänglig och kunskapsbaserad socialtjänst – mer anpassad efter dagens samhälle och behov. Den nya lagen sätter stort fokus på barn och unga, och betonar även rätten till full delaktighet i samhället för personer med funktionsnedsättning.

## 7 miljoner till nationellt kompetenscentrum om intellektuell funktionsnedsättning och autism

Regeringen har tidigare gett Socialstyrelsen i uppdrag att förbereda inrättandet av ett nationellt kompetenscentrum om intellektuell funktionsnedsättning och autism. Nu har medel betalats ut till myndigheten och 2026 ska kompetenscentret börja sitt arbete att bland annat höja kompetensen hos personal som arbetar i LSS-boenden, och öka förståelsen och  kunskapen om funktionsnedsättningar så att barn, unga och vuxna med intellektuell funktionsnedsättning eller autism får möjlighet till självbestämmande och inflytande och bemöts på ett bra sätt.

## Krafttag mot brottslighet inom personlig assistans och LSS

Brottslighet inom personlig assistans får stora och negativa konsekvenser: för den enskilde som utnyttjas i brottsliga upplägg och inte får den assistans de har rätt till, och för hela samhället då stora belopp felaktigt betalas ut från välfärden. För att komma till rätta med brottslighet inom personlig assistans – och för att bättre möta enskildas behov – har regeringen tillsatt en utredning.

Regeringen har också beslutat om skarpare verktyg till Inspektionen för vård och omsorg som syftar till att IVO ska få bättre förutsättningar för en effektiv tillsyn, som skyddar enskildas rättigheter och säkerställer kvaliteten inom verksamheter enligt socialtjänstlagen och LSS. Regeringen har även tillsatt utredningen **Åtgärder för en sund omsorgsmarknad** som ska lämna förslag för en sund konkurrens mellan seriösa utförare inom socialtjänst och LSS samtidigt som oseriösa och kriminella utförare stängs ute.

## Satsning att stoppa kriminellas rekrytering av barn med funktionsnedsättning

Regeringen har gett Myndigheten för delaktighet i uppdrag att ta fram stödmaterial om hur behov och förutsättningar bland barn och unga med funktionsnedsättning kan integreras i arbetet med att förebygga och motverka kriminellt beteende bland barn och unga.  Materialet ska rikta sig till relevanta aktörer såsom socialtjänsten, polisen och skolan.

## Våld mot barn och unga med funktionsnedsättning

Barn och unga med funktionsnedsättning löper särskild risk att utsättas  för våld. Det är avgörande att verksamheter som möter dessa personer har tillgång till  anpassade metoder och verktyg. Myndigheten för delaktighet har därför fått i uppdrag av regeringen att sprida kunskap för att förebygga och motverka våld mot barn och unga med funktionsnedsättning, inklusive hedersrelaterat våld och förtryck.

## Större rörlighet inom EU

För att underlätta den fria rörligheten för personer med funktionsnedsättning inom EU ska ett EU-gemensamt intyg om funktionsnedsättning införas. Med hjälp av intyget ska personer med funktionsnedsättning kunna ta del av olika förmåner när de reser till andra medlemsstater. Även ett nytt EU-parkeringstillstånd för personer med funktionsnedsättning ska inrättas. Regeringen har tillsatt en utredning för att analysera hur EU-intyget och EU-parkeringstillståndet ska genomföras i Sverige.

## Viktiga reformer för ökad delaktighet och tillgänglighet

Tidigare i mandatperioden har regeringen genomfört flera viktiga insatser för att öka delaktigheten och förbättra stödet för personer med funktionsnedsättning. Regeringen har beslutat om en halvering av föräldraavdraget för att stärka rätten till personlig assistans för barn, vidtagit åtgärder för att förbättra tolktjänsten för personer med nedsatt hörsel, dövhet eller dövblindhet, beslutat om en ny lag för ledarhundsverksamheten och en ny lag om tillgänglighet för olika produkter och tjänster. Regeringen har också ökat statsbidragen till funktionshindersorganisationerna med 20 miljoner kronor, och föreslår i budgetpropositionen för 2026 en ökning av statsbidraget till verksamhet med personligt ombud med 83 miljoner kronor.

Regeringen har även gett Myndigheten för delaktighet flera viktiga uppdrag för att öka kunskapen i samhället om rättigheter för personer med funktionsnedsättning. Uppdragen omfattar bland annat att informera om FN:s rekommendationer till Sverige och samla in synpunkter från relevanta aktörer, att stödja kommuner och regioner i deras genomförande av funktionshinderspolitiken, och att sprida kunskap om den tid då statliga institutioner ansågs vara det bästa boendet för personer med funktionsnedsättning i Sverige.

Under 2026 ska regeringen besluta om en nationell samordnare för funktionshinderspolitiken samt om en handlingsplan för att ytterligare stärka arbetet inom området.

## ”Ett av regeringens grunduppdrag i välfärden”

– Ett av regeringens grunduppdrag inom välfärden är att stötta och hjälpa människor med olika behov. Som socialtjänstminister kommer jag fortsätta arbeta för att lyfta de här frågorna högt på den politiska agendan, så att alla på ett jämlikt sätt kan ta del av det som vårt samhälle erbjuder, att man får rätt stöd när man behöver det, och att välfärdsbrottsligheten får ett slut, säger Camilla Waltersson Grönvall. Hon fortsätter:

– Alla barn och unga har rätt till en trygg uppväxt och ljus framtid, och alla vuxna ska ha lika rättigheter och jämlika villkor.
