# Konferens med Ukraina om reformer och uppbyggnad av sjukvården

Den 15 december stod socialminister Jakob Forssmed tillsammans med Swecare värdar för den andra upplagan av konferensen ”Conference on Support to the Recovery and Development of Health Care in Ukraine”. Syftet var att följa upp det samarbete som inleddes genom ett samarbetsavtal mellan Sverige och Ukraina som undertecknades vid den första konferensen i december 2023 och att diskutera hur stödet kan utvecklas framöver.

– Vi har gett ett tydligt löfte att stå fast vid vårt stöd och fortsätta bidra till ett starkt och motståndskraftigt samhälle i Ukraina. Det är en del av vårt ansvar som partner och som vän, säger socialminister Jakob Forssmed.

Konferensen samlade representanter från svenska och ukrainska myndigheter, näringsliv, civilsamhälle, sjukhus och akademi, samt internationella aktörer. Mötet inleddes av socialminister Jakob Forssmed tillsammans med Ukrainas hälsominister Viktor Liashko (via video).

### Fokus på långsiktigt samarbete och reformer

Sedan avtalet undertecknades har Sverige bidragit med omfattande stöd till Ukrainas hälso- och sjukvård, bland annat genom finansiering, utrustning och kapacitetsbyggande. Konferensen gav möjlighet att ta del av resultat och erfarenheter från det pågående samarbetet, samt att diskutera hur stödet kan utvecklas – både för att möta akuta behov och för att stödja Ukrainas reformarbete.

Under dagen lyftes frågor om Ukrainas EU-anslutningsprocess, sjukhus-till-sjukhussamarbeten och folkhälsoutmaningar, med särskilt fokus på områden som antibiotikaresistens, rehabilitering och cancerbehandling. Konferensen betonade vikten av fortsatt samarbete mellan svenska och ukrainska aktörer för att skapa ett robust och välfungerande sjukvårdssystem - även i tider av kris och krig.

### Sveriges stöd till Ukraina står fast

Behoven i Ukrainas hälso- och sjukvård är fortsatt stora till följd av Rysslands fullskaliga invasion. Sverige har sedan februari 2022 lämnat omfattande stöd till Ukraina – militärt, humanitärt och civilt – och bistår även med insatser för återuppbyggnad. Totalt har Sverige bidragit med cirka 109 miljarder kronor till olika insatser för att stötta Ukraina (2 december 2025).

Av detta utgör 19,4 miljarder kronor civilt stöd, inklusive humanitärt stöd. Från och med 2025 har Sverige gjort ett långsiktigt åtagande om civilt stöd till Ukraina om minst 5,6 miljarder kronor per år. Sveriges civila stöd till Ukraina omfattar bland annat:

* Humanitärt stöd via organisationer som World Food Program (WFP), Rädda barnen, Röda korset, UNICEF, UNHCR och FN:s humanitära landfond för Ukraina.
* Civil krishantering, inklusive donationer av sjukvårdsmateriel, medevactransporter, elnätsutrustning och nödboenden.
* Finansiellt stöd via Världsbanken och EU för att upprätthålla kritiska statliga funktioner.
* Strategi för uppbyggnad och reform (2023–2027): Sveriges största bilaterala biståndsstrategi, 9 miljarder kronor, för att stärka Ukrainas motståndskraft, demokrati och EU-integration.
* Socialstyrelsens uppdrag att koordinera svenska myndigheter, andra offentliga aktörer och sjukhus stöd till Ukraina och finansiera dessas deltagande i olika projekt och samarbeten.
* Stiftelsen Swecare koordinerar och stödjer svenska privata aktörers stöd och samarbete med Ukraina .

  Konferensen den 15 december blev ett viktigt steg för att fördjupa samarbetet och skapa förutsättningar för ett starkt och hållbart sjukvårdssystem i Ukraina.
