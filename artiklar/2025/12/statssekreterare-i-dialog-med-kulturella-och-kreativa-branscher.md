# Statssekreterare i dialog med kulturella och kreativa branscher

Den 2 december bjöd Kulturdepartementet, Utrikesdepartementet och Klimat- och näringslivsdepartementet in företrädare för de kulturella och kreativa branscherna till dialog. Syftet med dialogen var att öka förståelsen för branschernas aktuella utmaningar och möjligheter till internationalisering och export, samt att utveckla det samarbete som finns mellan branscherna och det offentliga Sverige.

Statssekreterarna Karin Svanborg-Sjövall (Kulturdepartementet), Diana Janse (Utrikesdepartementet) och Sara Modig (Klimat- och näringslivsdepartementet) inledde mötet med varsitt anförande utifrån sina respektive ansvarsområden.

Under mötet diskuterades hur svenska kulturella och kreativa branscher kan stärka sin exportförmåga. En fråga var också hur myndigheter och branscherna jobbar tillsammans och vilka roller de olika aktörerna bör ha. Inbjudna myndigheter reflekterade över inspelen och hur de kan bidra till att möta branschens behov.

– Ett mål i regeringens strategi för företag i kulturella och kreativa branscher är att dessa branscher ska få ett stort och växande internationellt genomslag. De är viktiga för ett mångsidigt och levande kulturliv i hela landet och för att främja en positiv bild av Sverige utomland. De utgör också en stark drivkraft för vår ekonomi och Sveriges internationella konkurrenskraft. Den offentliga och privata sektorn har olika ansvar och verktyg, och när vi arbetar tillsammans kan vi skapa bättre villkor för branschen som helhet, säger Karin Svanborg-Sjövall, statssekreterare hos kulturminister Parisa Liljestrand.

– De kulturella och kreativa branscherna har en enorm kommersiell potential. Genom att stötta dem att nå internationella marknader kan vi både öka exporten och sprida bilden av Sverige som ett land präglat av kreativitet och innovation, säger Diana Janse, statssekreterare hos bistånds- och utrikeshandelsminister Benjamin Dousa.

– Det ska vara enkelt att starta, driva och utveckla företag i de kulturella och kreativa branscherna. Regeringen driver en offensiv förenklingsagenda för att företag och entreprenörer ska kunna fokusera på sina kärnverksamheter och därmed stärka den svenska konkurrenskraften. Krångliga regler kommer alltid upp i samtal med företag och så även idag. Jag har fått med mig flera värdefulla insikter och förslag som jag tar med mig i det fortsatta arbetet, säger Sara Modig, statssekreterare hos energi- och näringsminister Ebba Busch.

Deltagarna fick även höra om modemärket Oscar Jacobsons exportresa och Svenska Institutet och Film & TV-Producenterna berättade om vikten av hur en marknadsplats, både i Sverige och internationellt, är avgörande för export.
