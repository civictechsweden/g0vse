# Informellt branschråd om tillsyn på kapitalmarknaden

Den 17 december bjöd finansmarknadsminister Niklas Wykman in branschen till en diskussion om tillsyn på den europeiska kapitalmarknaden. Under mötet fördes samtal om tillsynsdelen i EU-kommissionens nyligen presenterade marknadsintegrations- och tillsynspaket.

Som en del i arbetet med spar- och investeringsunionen presenterade EU-kommissionen den 4 december ett paket med förslag till åtgärder på kapitalmarknadens område, det så kallade marknadsintegrations- och tillsynspaketet. Tillsynsdelen av förslaget syftar till att åstadkomma en mer enhetlig tillsyn på finansiella marknader för att stärka den inre marknaden och främja investeringar. Europeiska värdepappers- och marknadsmyndigheten (Esma) föreslås få mer direkt tillsynsansvar, och en starkare roll i förhållande till nationella tillsynsmyndigheter för att göra tillämpningen av regler i EU mer likvärdig. Förslaget har bäring på stora delar av svensk finansmarknad, och i mötet diskuterades bland annat vilka för- och nackdelar som finns med förslagen.

Finansmarknadsministern inledde mötet med att redogöra för den initiala diskussion som fördes om förslaget vid förra veckans möte i Ekofinrådet och den svenska regeringens generella syn på vad som är viktigt för en kapitalmarknads framväxt. Deltagarna fick sedan tillfälle att dela sina synpunkter. Generellt uttrycktes en viss oro över att en centraliserad tillsyn kan bli mindre anpassad till lokala förhållanden, vilket skulle kunna bli ett problem för redan etablerade marknader. Samtidigt påtalades de utmaningar som finns för vissa gränsöverskridande marknadsaktörer när olika tillsynsmyndigheter idag tolkar de gemensamma reglerna på olika sätt. Det rådde vidare bred samsyn kring vikten av att inte enbart diskutera frågan om tillsynens utformning, utan att också fortsätta diskussionen på EU-nivå om hur mer riskvilligt kapital kan kanaliseras till sparande i olika typer av finansiella instrument

Inbjudna till mötet var representanter från Euroclear, Fondbolagens förening, Institutionella Ägares Förening, Nasdaq, Nordic Growth Market, SEB, Spotlight Stockmarket, SVCA, Svensk Värdepappersmarknad, Svenskt Näringsliv, Svensk Försäkring, Svenska Bankföreningen, Svenska Riskkapitalföreningen och Swedish FinTech Association.
