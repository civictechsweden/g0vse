# Johan Britz samlade Arbetsmarknadspolitiska rådet för möte om fler svåra jobb

Fler svåra jobb, det vill säga jobb med höga krav på utbildning och specialiserad kompetens, behöver fortsätta växa fram i Sverige för att långsiktigt stärka Sveriges konkurrenskraft. Det var temat för det senaste mötet i det arbetsmarknadspolitiska rådet som ägde rum den 3 december.

Under mötet höll Lars Persson, professor i nationalekonomi, en presentation om produktivitet och arbetskraftens kompetensutveckling. Han lyfte bland annat behovet av att säkerställa att rätt kompetens används på rätt plats. I diskussionen efter berördes hur utbildningspolitik, arbetsmarknadspolitik och näringsliv bättre kan samverka för att människor ska kunna utbilda sig, ställa om och ta de jobb som växer fram när ekonomin utvecklas.

– Stort tack till rådet för era konstruktiva inspel i vårt fortsatta arbete för en arbetsmarknad med fler svåra jobb i Sverige. Det är avgörande för att Sverige också framöver ska vara ett innovativt och konkurrenskraftigt land, säger arbetsmarknadsminister Johan Britz.

Rådet diskuterade även hur matchningen mellan utbildning och arbetsmarknad kan förbättras så att yrkesverksamma kan skapa mervärde i arbetslivet. Deltagarna lyfte också vikten av att information om framtidsyrken och vilka utbildningar som leder till jobb når fram till både unga och vuxna. Frågor om innovation, omställningsförmåga och goda villkor för företag att skapa nya svåra jobb lyftes som särskilt viktiga.

Mötet är en del av rådets löpande arbete med att belysa övergripande utmaningar på arbetsmarknaden och bidra med underlag till regeringens långsiktiga politik. Genom att samla olika kompetenser och erfarenheter kan rådet uppmärksamma centrala frågor i tid och peka på möjliga inriktningar för det fortsatta arbetet.
