# Kulturministerns samråd med nationella minoriteter

Varje år håller kulturminister Parisa Liljestrand enskilda samråd med Sveriges fem nationella minoriteter. Syftet med samråden är att diskutera aktuella frågeställningar kring minoritetspolitiken i en öppen och konstruktiv dialog.

Kulturminister Parisa Liljestrand bjuder årligen in företrädare för de nationella minoriteterna till enskilda samråd. De fem samråden med judar, romer, samer, som också är ett urfolk, sverigefinnar och tornedalingar har nu genomförts.

– Samråden är ett viktigt forum för dialog med Sveriges fem nationella minoriteter för att kunna driva minoritetspolitiken. De nationella minoriteterna har funnits i landet under lång tid och minoriteternas språk och kultur är en del av vårt gemensamma kulturarv, säger kulturminister Parisa Liljestrand.

De årliga samråden utgår från minoritetspolitikens tre delområden språk och kulturell identitet, inflytande och delaktighet, samt diskriminering och utsatthet.

Under samråden har samtalen bland annat handlat om behovet av insatser för att fortsatt stärka minoritetsspråken, resurser för de nationella minoritetsorganisationerna samt behovet av långsiktiga insatser generellt inom minoritetspolitiken.

## Sveriges nationella minoriteter

Sveriges nationella minoriteter är judar, romer, samer (som också är ett urfolk), sverigefinnar och tornedalingar. Riksdagen har också erkänt finska, jiddisch, meänkieli, romani chib och samiska som nationella minoritetsspråk i Sverige. De nationella minoriteterna och minoritetsspråken har funnits i landet under lång tid och minoriteternas språk och kultur är en del av det gemensamma kulturarvet.
