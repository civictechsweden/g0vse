# Möte med sociala medieplattformar om åtgärder för att stoppa grooming och sexuell exploatering av barn

Den 3 december träffade jämställdhetsminister Nina Larsson och socialtjänstminister Camilla Waltersson Grönvall representanter från civilsamhället och från TikTok, Snapchat, Google och Meta. En nulägesbild av situationen i dag och åtgärder som krävs för att skydda barn från grooming och sexuell exploatering på sociala medier stod i fokus.

Barn ska kunna känna sig trygga även i digitala miljöer men så ser inte verkligheten ut i dag. Närmare vart femte barn har känt sig otrygg på nätet enligt en undersökning från Bris. En rapport från Allmänna barnhuset visar att ett av fyra barn har utsatts för groomingförsök innan de fyllt femton år.

– Vi vet att barn i dag upplever en stor otrygghet på internet. Allt för många unga kommer i kontakt med förövare dagligen och ansvaret att skydda dem kan inte enbart ligga på föräldrarna. Även företagen som äger plattformarna där barnen befinner sig har ett ansvar att skydda barn mot grooming och sexuell exploatering, säger jämställdhetsminister Nina Larsson.

– Barn ska inte växa upp i otrygghet. Många unga har inte föräldrar som klarar att skydda sina barn på nätet och därför måste de här stora aktörerna ta ett större ansvar, och det är nu, säger socialtjänstminister Camilla Waltersson Grönvall.

Under mötet delade civilsamhällesorganisationerna Bris, ChildX och ECPAT Sverige berättelser om hur unga utsatthet på nätet ser ut. Det handlar bland annat om kontaktförsök, olämplig reklam, att bli erbjuden pengar för nakenbilder och spridning av bilder av sexuell karaktär. En enad bild från organisationerna var att fenomenen har ökat, att det drabbar allt yngre barn och att trakasserierna som barnen utsätts för blir allt grövre. Ett tydligt medskick var att de ansvariga plattformarna behöver göra mer för att skydda unga mot dessa brott.

## Åtgärder framåt

Företrädare för sociala-medieplattformarna Tiktok, Snapchat, Meta och Google välkomnade regeringens initiativ till mötet och menade att alla aktörer vill ha trygga plattformar och att de på olika sätt arbetar för att nå dit. Anpassat innehåll, dolda konton för unga och maskinavläsning för att plocka bort olämpligt innehåll var exempel som lyftes. Flera tänkbara åtgärder framåt togs även upp, där åldersgränser och olika typer av åldersverifiering var en viktig del.

– Det här var ett viktigt möte för att inhämta kunskap men det är uppenbart att tech-bolagen måste göra mer och agera snabbare. Varje barn som utsätts är ett barn för mycket. Nu fortsätter arbetet för att skapa förändring på riktigt. Arbetet behöver ske både nationellt och gemensamt inom EU, säger jämställdhetsminister Nina Larsson.
