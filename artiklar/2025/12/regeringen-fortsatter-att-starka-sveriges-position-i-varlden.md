# Regeringen fortsätter att stärka Sveriges position i världen

Två år har gått sedan regeringens strategi för Sveriges utrikeshandel, investeringar och globala konkurrenskraft (utrikeshandelsstrategin) antogs. Strategin genomförs med full kraft för att stärka Sveriges konkurrenskraft och skapa bättre förutsättningar för handel och investeringar.

Regeringen har med utrikeshandelsstrategin:

### Stöttat Ukraina

Ukraina är den svenska regeringens viktigaste utrikespolitiska prioritering. Genom handel har regeringen bidragit till Ukrainas motståndskraft mot Rysslands anfallskrig och stärkt landets uppbyggnad. Det inkluderar att underlätta för ukrainska företag att handla med Sverige, och för svenska företag att göra affärer med Ukraina. Sverige har också stärkt sin närvaro i landet med ett handelskontor i Kiev. Vidare har regeringen föreslagit att ramen för särskilda exportkreditgarantier till Ukraina ska fördubblas år 2026. För att särskilt stötta Ukrainas försvar har regeringen även undertecknat ett försvarsinnovationssamarbete med landet, och möjliggjort nya exportkreditgarantier för försvarsexport.

### Stärkt Sveriges konkurrenskraft och verkat för frihandel

Regeringen har höjt Exportkreditnämndens (EKN) garantiram och låneramen för Svensk Exportkredit (SEK), vilket ger svenska företag bättre möjligheter för riskavlyft och finansiering. Regeringen har inrättat en tulljour och en stödfunktion med praktisk vägledning för handelsfrågor. Sverige genomför också fler affärsdelegationer till strategiskt viktiga länder, såsom Indien, Sydkorea, Japan och Brasilien. Tillsammans med Team Sweden gör det affärsnära exportfrämjandet skillnad. Särskilt har regeringen underlättat för små- och medelstora företags internationalisering. Samtidigt har Regeringen fortsatt att främja frihandeln. Sedan 2023 har Sverige genom EU förhandlat frihandelsavtal med bland annat Chile, Mexiko, Indonesien och Mercosur.

### Stärkt strategiska partnerskap för samarbete och forskning

Med Sveriges största forsknings- och innovationsproposition någonsin har regeringen satsat 6,5 miljarder kronor till fri forskning och innovation. Regeringen har verkat för att stärka Sveriges position som ledande destination för högkvalificerad arbetskraft. Ett exempel är en förkortning av handläggningstiden för högkvalificerade uppehållstillstånd från 120 till 20 dagar. Sverige har under det senaste året även accelererat strategiska samarbeten med Frankrike, Japan, Kanada, Polen, Storbritannien Thailand, Tyskland och USA.
