# Det här innebär förändringarna i a-kassan och aktivitetsstödet

Sedan den 1 oktober 2025 gäller nya regler för arbetslöshetsförsäkringen. Arbetslöshetsförsäkringen är en omställningsförsäkring – det blir tydligare med det nya regelverket. Även delar av aktivitetsstödet har förändrats med anledning av det nya regelverket.

Regeringen vill att alla som kan arbeta ska arbeta. Att vara arbetslös eller utan meningsfull sysselsättning under en längre period riskerar att ge negativa effekter för individen, både ur ett ekonomiskt och socialt perspektiv. Ett arbete är inte enbart av betydelse för varje människas ekonomi. För de flesta betyder ett arbete också känslan av att bidra till samhället och vara en del av ett socialt umgänge och sammanhang. För att bekämpa arbetslösheten och se till att fler människor har ett jobb att gå till satsar regeringen bland annat på olika typer av utbildningar. Ett exempel är korta, yrkesinriktade utbildningar som är anpassade efter arbetsmarknadens behov.

Förändringarna i arbetslöshetsförsäkringen ska skapa trygghet för fler samtidigt som att arbetslinjen stärks. Nedtrappningen av arbetslöshetsförsäkringen sker successivt och enhetligt för alla. Med det nya regelverket förväntas förutsättningarna att motverka felaktiga utbetalningar förbättras.

## Förändringar i aktivitetsstödet

Den förändring som gjorts av arbetslöshetsförsäkringen innebär också att vissa delar av aktivitetsstödet anpassats och förändrats. Det görs för att det arbetsmarknadspolitiska regelverket och de arbetsmarknadspolitiska individersättningarna ska vara en helhet.

De nya reglerna innebär att den högsta ersättningsbara inkomsten i aktivitetsstödet efter 300 dagar är drygt 30 000 kronor. Efter de 300 första ersättningsdagarna trappas aktivitetsstöd med inkomstbaserat belopp ned med 5 procentenheter var hundrade ersättningsdag ner till 365 kronor per dag. Regeringen har också höjt den lägsta ersättningen från 223 till 365 kronor per dag. Det beloppet har varit oförändrat under lång tid.

## Har du frågor?

För dig som söker arbete finns mer information hos Arbetsförmedlingen.

[Ny arbetslöshetsförsäkring från 1 oktober 2025 (arbetsformedlingen.se) - extern webbplats,](https://arbetsformedlingen.se/for-arbetssokande/tips-inspiration-och-nyheter/artiklar/2025-09-15-ny-arbetsloshetsforsakring-fran-1-oktober-2025 "Ny arbetslöshetsförsäkring från 1 oktober 2025")

Är du deltagare i ett av Arbetsförmedlingens program och har frågor om din ersättning ska du vända dig till Försäkringskassan.

[Ändrade regler om ersättning till deltagare i Arbetsförmedlingens program 1 oktober (forsakringskassan.se) - extern webbplats,](https://www.forsakringskassan.se/privatperson/arbetssokande/aktivitetsstod-eller-utvecklingsersattning-nar-du-deltar-i-arbetsformedlingens-program/andrade-regler-om-ersattning-till-deltagare-i-arbetsformedlingens-program-1-oktober "Ändrade regler om ersättning till deltagare i Arbetsförmedlingens program 1 oktober")

Du kan också vända dig till din a-kassa vid frågor.
