# Johan Britz deltog i EPSCO-rådsmöte – fokus på regelförenkling och stärkt konkurrenskraft

Den 1 december deltog arbetsmarknadsminister Johan Britz vid rådets möte för sysselsättning, socialpolitik, hälso- och sjukvård samt konsumentfrågor, EPSCO, i Bryssel. På dagordningen stod bland annat hur EU kan förenkla regler och stärka genomförandet inom arbetsmarknadspolitiken för att öka konkurrenskraften.

EPSCO-rådet diskuterade hur EU:s regelverk kan bli enklare och mer flexibelt. EU-kommissionen har satt upp ett mål om att minska den administrativa bördan för företag med 25 procent, bland annat genom minskade rapporteringskrav och snabbare tillståndsprocesser.

– Konkurrenskraft är grunden för tillväxt och välfärd, därför måste åtgärder inom arbetsmarknadspolitiken bidra till att stärka Europas konkurrenskraft. Vi välkomnar kommissionens arbete med regelförenkling, säger arbetsmarknadsminister Johan Britz.

Under mötet betonade regeringen vikten av regelförenkling för att stärka EU:s konkurrenskraft samt att nya initiativ inom arbetsmarknadspolitiken behöver vara flexibla och hålla detaljnivån nere.

Utöver detta godkändes bland annat rådets allmänna riktlinje för översynen av EU:s direktiv om cancerframkallande ämnen på arbetsplatser samt huvudbudskapen om att motverka arbetskrafts- och kompetensbrist. Dessa frågor är centrala för att stärka arbetstagarnas skydd och säkerställa en välfungerande arbetsmarknad i hela unionen.
