# Regeringen var värd för internationellt möte om kärnkraft

Den 8–10 december samlades 200 experter inom kärnkraft i Stockholm för en workshop om etablering av små modulära reaktorer (SMR). Den arrangerades av regeringen tillsammans OECD:s kärnenergiorgan Nuclear Energy Agency (NEA). Statssekreterarna Maja Lundbäck och Daniel Westlén inledde.

Mötet kallades ”Bridging Law and Technology: International Workshop for the Deployment of Small Modular Reactors” och fokuserade på juridiska utmaningar och potentiella lösningar kopplade till utvecklingen av småskaliga modulära reaktorer. NEA är en multilateral myndighet inom OECD som underlättar samarbete mellan länder med avancerad kärnteknisk infrastruktur inom kärnsäkerhet, teknik, vetenskap, miljö och juridik.

- Tillgången till energi till rimliga priser när och där den behövs är en demokratisk fråga och nödvändigt för att bygga ett hållbart samhälle. Sverige är tillbaka när det gäller kärnkraft. Vi behöver bygga ut elproduktionen för att möta efterfrågan i takt med den ökande elektrifieringen av både industrin och transportsektorn. Kärnkraften måste få samma förutsättningar som andra fossilfria energislag, sa Maja Lundbäck, statssekreterare hos energi- och näringsminister Ebba Busch, i sin inledning.

## Verktyg i klimatarbetet

Statssekreterare Daniel Westlén tog upp hur regeringen tagit bort det tidigare förbudet mot att etablera kärnkraft på nya platser, samt en rad andra regelförändringar kopplade till bland annat effektiviserad tillståndsprövning för ny kärnkraft. Regeringens arbete med att skapa förutsättningar för ny kärnkraft lägger grunden till en effektiv klimatomställning och är i sin tur en förutsättning för att nå nettonoll-utsläpp till 2045.

- Även om kärnkraft ursprungligen inte infördes för att minska utsläppen ser vi idag att det ändå blev ett kraftfullt verktyg i klimatarbetet. De tidiga kärnkraftverken ledde omedelbart till 30 procents utsläppsminskning och utsläppen fortsatte sedan minska tack vare att industri och hushåll fick tillgång till billig el. Regeringen ser över all lagstiftning som rör kärnkraft för att möjliggöra nya reaktorer, sa Daniel Westlén, statssekreterare hos klimat- och miljöminister Romina Pourmokhtari.

## Deltagare från 32 länder

Regeringens och NEA:s gemensamma evenemang följde på förra årets ministerkonferens Roadmaps to new nuclear 2024 som arrangerades i Paris gemensamt av energi- och näringslivsminister Ebba Busch och NEA:s generaldirektör Bill Magwood.

Årets workshop engagerade cirka 200 deltagare från 32 länder från både offentlig och privat sektor. Bland deltagarna från näringslivet fanns representanter från bland annat Rolls-Royce SMR, Hitachi Energy Sweden AB, Vattenfall och Blykalla. Strålsäkerhetsmyndighetens generaldirektör Michael Knochenhauer och regeringens kärnkraftsamordnare Carl Berglöf deltog i en högnivåpanel.

## Stöd till NEA och IEA

Regeringen har beslutat att ge 1,4 miljoner kronor i stöd till Nuclear Energy Agency (NEA) och International Energy Agency (IEA). Hälften av medlen går till NEA:s initiativ för att accelerera små modulära reaktorer. Den andra hälften går till IEA för att inom ramen för rapporten World Energy Outlook analysera kärnkraftens roll i det globala energisystemet.
