# Samtal om en stark och motståndskraftig svensk industri i en orolig omvärld

Den 27 november samarrangerade Klimat- och näringslivsdepartementet och Industrirådet ett industrisamtal för att diskutera hur Sverige kan öka sin konkurrens- och motståndskraft.

Energi- och näringsminister Ebba Busch var mötesordförande och i mötet deltog även Peter Sandwall, statssekreterare hos försvarsminister Pål Jonson. Under mötet diskuterades Sveriges roll i ett nytt industripolitiskt landskap och de förutsättningar som behövs för ökad konkurrenskraft och motståndskraft.

Vid mötet deltog representanter för de svenska industriföretagen Saab, Scania, LKAB, Borealis, Tetra Pak och SSAB samt för Tillväxtverket, Vinnova och Industrirådet.

## Täta band mellan forskning, industri och totalförsvar

Sverige har länge varit en framgångsrik industrination. Men industrin möter nu en förändrad omvärld när klimatförändringar, krig och geopolitiska spänningar skapar osäkerhet i produktions- och leveranskedjor. Därmed finns ett behov av att skapa goda förutsättningar för svensk industris långsiktiga konkurrenskraft. Industrin behöver minska sina sårbarheter och oönskade strategiska beroenden samt stärka sin motståndskraft och beredskap.

Deltagarna diskuterade vilka konkreta strukturer som behövs för att svenska företags världsledande forskning ska kunna omvandlas till industriell kapacitet som samtidigt stärker totalförsvaret.

Mötet betonade industrins nyckelroll i ett stärkt totalförsvar, där såväl försvarsindustrin som den civila industrin är viktiga. Vidare diskuterades EU:s allt mer aktiva industripolitik och hur Sverige kan arbeta inom EU för att främja svensk industris konkurrenskraft.

## Med sikte på framtidens industri

Tidigare i år lanserade regeringen en ny industristrategi. Strategin tar ut kursen mot en teknikledande och växande industri som ställer om för framtiden, med fokus på att utveckla strategiska tekniker och förbättra incitamenten för industrietableringar.
