# Arbetet med den nationella AI-strategin

För att stärka Sveriges välfärd, konkurrenskraft och innovation kommer regeringen under våren att lansera en nationell AI-strategi. Arbetet med att ta fram AI-strategin pågår för fullt, och leds av ett AI-sekretariat på Finansdepartementet under civilminister Erik Slottner.

Under våren 2026 planerar regeringen att lansera en ny AI-strategi. Syftet är att säkerställa att Sverige snabbt drar nytta av de stora möjligheter som AI-utvecklingen innebär.

För att snabbt och samordnat kunna driva AI-frågorna framåt har regeringen tillsatt flera nya grupper och funktioner.

* Ett nytt AI-sekretariat har skapats för att ta fram AI-strategin. AI-sekretariatet finns på Finansdepartementet och leds av civilminister Erik Slottner.
* Regeringen har också tillsatt en statssekreterargrupp för AI-frågor. Statssekreterargruppen ska säkerställa framdrift av frågor kopplat till AI. Gruppen består av statssekreterare från samtliga departement och sammankallas av statssekreterare hos statsministern och civilministern.
* En AI-samordnare som är placerad i Statsrådsberedningen håller samman en departementsöverskridande arbetsgrupp som speglar statssekreterargruppen på tjänstemannanivå.
