# Utrikesminister Maria Malmer Stenergard besökte Kina

Utrikesminister Maria Malmer Stenergard besökte Peking den 16–17 oktober. Under vistelsen hade utrikesministern ett bilateralt möte med Kinas utrikesminister Wang Yi. Utrikesministern träffade även representanter för svenska företag som verkar i Kina.

Utrikesministerns resa till Kina skedde mot bakgrund av att Sverige och Kina uppmärksammar 75 år av diplomatiska förbindelser i år.

De diskuterade frågor av vikt för relationen länderna emellan såsom säkerhet, mänskliga rättigheter och handel. Gui Minhai frihetsberövades för 10 år sedan, vilket även togs upp av utrikesministern i mötet med utrikesminister Wang Yi. ​Fallet är högt prioriterat för regeringen, ​och arbetet för att Gui Minhai ska släppas fri och återförenas med sin familj fortsätter med oförminskad styrka.

I samband med utrikesministerns resa offentliggjorde Kina att svenska resenärer som vill besöka landet kommer att erbjudas viseringsfrihet, i likhet med flera andra europeiska länder. Det kommer att underlätta för svenska företag och resenärer.
