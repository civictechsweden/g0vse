# Miljörådet enades om EU:s position inför COP30

På Miljörådet den 21 oktober antog EU:s klimat- och miljöministrar rådsslutsatser om EU:s samlade förhandlingsposition på FN:s klimatkonferens COP30 i november. De vill bland annat se ökade insatser för klimatanpassning och klimatfinansiering. Ministrarna enades också om rådsslutsatser kring EU:s nya vattenresiliensstrategi.

FN:s klimatkonferens COP30 äger rum i Belém i Brasilien den 10–21 november. Inför COP30 förväntas parterna presentera sina nya klimatåtaganden, i form av nationella klimatplaner (NDC:er). De sammanlagda åtgärderna kommer att visa om temperaturgränsen på 1,5 °C enligt Parisavtalet fortfarande är inom räckhåll. EU:s miljöråd ger ett starkt stöd till det multilaterala klimatsamarbetet och bekräftar sitt åtagande enligt Parisavtalet, samt lyfter fram de möjligheter och fördelar som klimatåtgärder medför.

Ministrarna vill se ökade insatser för klimatanpassning och betonar att klimatfinansiering behöver mobiliseras från fler aktörer för att nå det nya kollektiva kvantifierade finansieringsmålet (NCQG) som antogs vid COP29 i Baku. Rådsslutsatserna tar också upp att produktionen för förnybar energi behöver tredubblas och energieffektiviteten fördubblas till 2030.

Ministrarna godkände rådsslutsatserna om Kommissionens förslag till strategi för vattenresiliens som lades fram i juni i år. Strategin ska bidra till att återställa och skydda vattnets kretslopp, främja en vattensmart ekonomi samt säkra rent och prisvärt vatten för alla. Miljöministrarna uppmärksammade även det kritiska tillståndet för havsmiljön och diskuterade miljöaspekterna av Kommissionens initiativ till en europeisk världshavspakt.

Sverige tog upp den kommande översynen av EU:s kemikalieförordning REACH och betonade att Kommissionens förslag behöver innebära en omfattande modernisering samt förenkling.  Det är brådskande för att stärka konkurrenskraften och bättre skydda EU:s medborgare och miljön. Förslaget fick stöd från flera medlemsstater.
