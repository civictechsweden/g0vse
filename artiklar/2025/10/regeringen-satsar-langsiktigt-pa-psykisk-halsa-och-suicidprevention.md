# Regeringen satsar långsiktigt på psykisk hälsa och suicidprevention

Den 10 oktober är Världsdagen för psykisk hälsa, en dag då man världen över ökar medvetenheten om psykisk hälsa. Psykisk hälsa är en prioriterad fråga och regeringen gör omfattande insatser på området, bland annat en ny nationell strategi för psykisk hälsa och suicidprevention.

– Strategin heter ”Det handlar om livet” för det är precis det som det handlar om – att alla ska kunna få stöd i tid, att stigma bryts och att ingen ska behöva känna att livet saknar hopp. Jag är stolt över det arbete regeringen gör i frågan och hur mycket vi hittills har åstadkommit, säger socialminister Jakob Forssmed.

Den nationella strategin ska skapa en gemensam och långsiktig inriktning för arbetet med psykisk hälsa och suicidprevention under de kommande tio åren. Ett arbete som ska främja psykiskt välbefinnande, förebygga psykisk ohälsa och suicid samt förbättra livsvillkoren för personer som lever med olika psykiatriska tillstånd.

Strategin syftar bland annat till att skapa ett samhälle som främjar en god och jämlik psykisk hälsa i hela befolkningen.

## Många myndigheter deltar i arbetet för psykisk hälsa i samhället

Folkhälsomyndigheten och Socialstyrelsen har fått i uppdrag att samordna, stödja och följa upp genomförandet av den nationella strategin. I arbetet med att förbättra den psykiska hälsan och förebygga suicid behöver hela samhället ingå. För att strategin ska göra skillnad behövs fortsatt ansvarstagande från redan aktiva aktörer inom området men också ett utökat engagemang från ytterligare berörda aktörer i arbetet. Därför har ytterligare 26 myndigheter fått i uppdrag att medverka i arbetet. Totalt omfattar regeringsuppdraget 28 myndigheter från olika sektorer.

Ett tjugotal myndigheter, inklusive Folkhälsomyndigheten och Socialstyrelsen, var även delaktiga i att ta fram förslaget till den nationella strategin.
