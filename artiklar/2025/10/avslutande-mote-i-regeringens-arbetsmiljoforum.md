# Avslutande möte i regeringens Arbetsmiljöforum

Den 22 oktober bjöd regeringen in till det elfte och sista mötet i regeringens arbetsmiljöforum. Statssekreterare Erik Scheller träffade myndigheter och arbetsmarknadens parter för att fokusera på slutsatser för strategiperioden.

Regeringens arbetsmiljöforum inrättades som en del av regeringens arbetsmiljöstrategi 2021–2025. Syftet är att samla arbetsmarknadens parter och berörda myndigheter för att diskutera pågående och planerade åtgärder inom strategin samt följa upp Arbetsmiljöverkets och Myndigheten för arbetsmiljökunskaps åtgärdsplaner.

Arbetsmiljöverket och Myndigheten för arbetsmiljökunskap ska i sina slutredovisningar, som lämnas till regeringen den 1 mars 2026, göra en helhetsbedömning av hur deras arbete bidragit till strategins mål och föreslå fortsatt arbete. På mötet berättade myndigheterna hur arbetet går och den preliminära bilden är att strategin har styrt arbetet mot de prioriterade frågorna, till exempel den organisatoriska och sociala arbetsmiljön. Insatserna har därmed kommit närmare strategins mål.

Under mötet fick varje organisation lyfta viktiga åtgärder de genomfört för att bidra till målen. Regeringens särskilde utredare Håkan Olsson presenterade också arbetet med arbetsmiljöstrategin för ett förändrat arbetsliv. Organisationerna gav värdefulla inspel till det fortsatta arbetet med att ta fram en ny strategi för perioden 2026–2030.
