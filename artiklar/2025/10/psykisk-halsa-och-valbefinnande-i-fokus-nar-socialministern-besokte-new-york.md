# Psykisk hälsa och välbefinnande i fokus när socialministern besökte New York

Socialminister Jakob Forssmed besökte New York för att delta vid FN:s generalförsamlings 80:e session. Ministern höll det nationella anförandet vid ett högnivåmöte om icke-smittsamma sjukdomar och psykisk hälsa, och deltog även vid ett antal sidoevenemang med koppling till främjandet av psykisk hälsa och välbefinnande.

– Vi måste möta vår tids stora utmaningar – psykisk ohälsa, ensamhet, fysisk inaktivitet och ohälsosamma levnadsvanor – med kraftfulla insatser. Genom att prioritera det förebyggande arbetet stärker vi både den fysiska och psykiska hälsan. Det är tydligt att frågan engagerar globalt, säger socialminister Jakob Forssmed.

Högnivåmötet om icke-smittsamma sjukdomar och främjandet av psykisk hälsa och välbefinnande hölls på FN:s högkvarter i New York. Bland inledningstalarna fanns bland annat Tedros Adhanom Ghebreyesus, generaldirektör för Världshälsoorganisationen (WHO) och Kirsty Coventry, ordförande för internationella olympiska kommittén.

Socialministern höll det svenska nationella anförandet i församlingen och lyfte där viktiga svenska insatser mot överdriven skärmtid hos särskilt barn och unga, initiativ som fritidskortet som gör hälsosamma vanor tillgängliga för fler och politiska initiativ mot ensamhet.

– Att bekämpa ensamhet, främja en fysiskt aktiv livsstil och skapa säkra digitala miljöer är inte separata mål – de är grundpelare i ett hälsosamt samhälle. Och de är avgörande om vi ska kunna förändra liv och livsvillkor genom ledarskap och konkreta insatser mot icke-smittsamma sjukdomar samt för att främja psykisk hälsa och välbefinnande, sa Jakob Forssmed i sitt tal.

## Globala perspektiv på ungas säkerhet och psykiska hälsa

Socialministern deltog också i ett rundabordssamtal arrangerat av Clinton Global Initiative. Mötet, som modererades av bland andra forna utrikesministern Hillary Clinton, samlade cirka 25 ledare från IT-branschen, politiken, filantropin och civilsamhället. Ministern lyfte åter svenska initiativ som syftar till att främja digitala miljöer som stödjer, snarare än underminerar, den psykiska och fysiska hälsan hos barn och unga.

Department of Youth and Community Development är en myndighet i New York City som arbetar för att stärka ungdomar och samhällen genom att finansiera och samordna ett brett utbud av program. Myndigheten erbjuder bland annat, efter-skolan-program, jobb och praktikplatser och insatser för hemlösa ungdomar. Jakob Forssmed mötte biträdande kommissionär Susan Haskell vid myndigheten, som presenterade dess olika verksamheter. Fokus var framför allt på hur deras olika program verkar för att främja hälsa och välmående hos unga genom goda vanor, fysisk aktivitet i stadsmiljö, digital trygghet och stöd för psykisk hälsa.

Utöver möten och sidoevents hade socialministern ett antal bilateraler med ministerkollegor från bland annat Singapore, Sydkorea, Armenien och Australien. Dessutom hölls ett möte med de nordiska ministrarna på plats, där man gemensamt diskuterade utfallet av generalförsamlingens möte och gemensamma nordiska frågor framåt.
