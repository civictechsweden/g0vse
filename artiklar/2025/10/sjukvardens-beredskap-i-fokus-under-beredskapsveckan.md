# Sjukvårdens beredskap i fokus under Beredskapsveckan

Den 22 – 28 september genomfördes Beredskapsveckan, som leds av Myndigheten för samhällsskydd och beredskap. Årets tema var ”Du är en del av Sveriges totalförsvar”. Sjukvårdsminister Elisabet Lann besökte Sahlgrenska universitetssjukhuset i Göteborg och Karlstad Airport med anledning av Beredskapsveckan.

– Hälso- och sjukvården har en avgörande roll i totalförsvaret. Det syns inte minst vid beredskapsövningar där sjukvårdsenheterna tar stor plats och har stor betydelse. Regeringen satsar för att hälso- och sjukvårdens beredskap ska höjas stegvis och systematiskt, säger sjukvårdsminister Elisabet Lann.

Den 23 september besökte ministern Sahlgrenska universitetssjukhuset i Göteborg tillsammans med MSB:s generaldirektör Mikael Frisell. För Beredskapsveckan hade Sahlgrenska universitetssjukhuset bland annat anordnat en utställning i beredskapstält tillsammans med bland andra polisen och räddningstjänsten. Ministern besökte utställningen och deltog även i en paneldialog om beredskap i sjukhusets aula.

Dagen efter, den 24 september, besökte Elisabet Lann och Carl-Oskar Bohlin, minister för civilt försvar, den nationella beredskapsövningen Resilient Care 25 i Karlstad. Övningen tog plats på Karlstad Airport där man byggt upp en tillfällig sjukvårdsenhet med intensivvårdsplatser, operationssal, traumamottagning och diagnostik. Cirka 70 fiktiva patienter flögs in från Norge, Nederländerna och Tyskland för att öva mottagande, vård och vidaretransport. Syftet med övningen var att bygga gemensam kunskap i vad värdlandsstöd kan omfatta och att träna förmågan att ta emot och korttidsvårda evakuerade patienter från andra länder.

Regeringen arbetar för en ökad vårdkapacitet med mer robust hälso- och sjukvård som ska kunna fortsätta att ta emot patienter även under fredstida kriser och ytterst krig. I regeringens åtgärder för att stärka det civila försvaret och vården ingår hela vårdkedjan, från vårdcentralerna till sjukhusen.
