# Arbetsgruppen Samling för judiskt liv i möte hos Brottsförebyggande rådet

Fredagen den 10 oktober samlades regeringens arbetsgrupp Samling för judiskt liv för det nionde mötet i ordningen, denna gång hos Brottsförebyggande rådet. Till mötet hade representanter från Forum för levande historia och Segerstedtinstitutet bjudits in att tala.

Mötet inleddes med att Brottsförebyggande rådets generaldirektör Jonas Trolle hälsade arbetsgruppen välkommen och informerade om myndighetens verksamhet.

Därefter berättade Ann Bernes från Forum för levande historia om den nya kunskapsöversikt om spridning av antisemitism på nätet som tagits fram av Totalförsvarets forskningsinstitut (FOI). Studien är en del i ett regeringsuppdrag till Forum för levande historia att ta fram en kunskapsöversikt över spridning och åtgärder för att motverka spridning av antisemitism på nätet.

Gruppen fick sedan lyssna till Christer Mattsson, från Segerstedtinstitutet, som presenterade preliminära resultat från en kommande rapport om hur man mäter antisemitism.

Vidare sammanfattade Daniel Janouch, ordförande för Judiska ungdomsförbundet i Sverige, förbundets rapport om utsatthet för antisemitism på svenska lärosäten “Vi är inte välkomna här” - Judiska studenter och anställdas upplevelser av otrygghet och antisemitism på svenska universitet och högskolor efter den 7 oktober 2023. Bland annat berättade Daniel att nio av tio av respondenterna uppgett att tryggheten och möjligheten att leva öppet med judisk identitet på universitetet och högskolor har försämrats efter den 7 oktober 2023.

Arbetsgruppen fick även en lägesuppdatering från Kulturdepartementet om det fortsatta arbetet inom strategin för att stärka judiskt liv och motverka antisemitism.
