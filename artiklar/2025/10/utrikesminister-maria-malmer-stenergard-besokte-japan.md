# Utrikesminister Maria Malmer Stenergard besökte Japan

Den 13 – 14 oktober besökte utrikesminister Maria Malmer Stenergard Hiroshima och Tokyo där hon deltog i Kronprinsessparets officiella besök till Japan. Under besöket träffade utrikesministern bland annat sin japanska motpart, Japans utrikesminister Takeshi Iwaya.

Kronprinsessparets besök till Japan genomfördes för att stärka och manifestera den långa och utmärkta relationen mellan Sverige och Japan. Det strategiska partnerskapet från 2024 länderna emellan bidrar till långsiktigt och breddat samarbete inom bland annat säkerhet och försvar, handel och investeringar samt forskning och innovation. Den stärkta relationen mellan EU och Japan är också viktig för Sverige.

Under besöket till Hiroshima deltog Kronprinsessparet och utrikesminister Malmer Stenergard i en minnesceremoni för att uppmärksamma att det var 80 år sedan atombomben fälldes över staden. I Tokyo genomförde delegationen bland annat ett besök vid den japanska försvarshögskolan, samt träffade Terumi Tanaka från organisationen ”Nihon Hidankyo” som mottag Nobels Fredspris 2024. Utrikesministern diskuterade med sin motpart frågor om säkerhet och försvar, handel och investeringar samt forskning och innovation.
