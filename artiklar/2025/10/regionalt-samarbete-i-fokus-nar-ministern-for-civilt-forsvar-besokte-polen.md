# Regionalt samarbete i fokus när ministern för civilt försvar besökte Polen

Den 29 september reste minister för civilt försvar Carl-Oskar Bohlin till Polen för bilaterala möten, bland annat om samarbeten kopplat till civilskydd och antidrönarförmågor. Bohlin deltog även i ett panelsamtal på Warsaw Security Forum, med fokus på hybridhot mot kritisk infrastruktur i Östersjön.

– Med anledning av den senaste tidens händelseutveckling, där ett allt mer desperat och riskbenäget Ryssland bland annat genomfört kränkningar av det polska luftrummet, känns det synnerligen angeläget att besöka Polen just nu. De svensk-polska banden är starka och det är tydligt att det finns ett stort intresse för att fortsätta stärka beredskapssamarbetet mellan våra två länder, bland annat kopplat till antidrönarförmågor hos civila myndigheter, säger minister för civilt försvar Carl-Oskar Bohlin.

Warsaw Security Forum är en av Europas största försvars- och säkerhetspolitiska konferenser, och hålls årligen i Polens huvudstad. Carl-Oskar Bohlin medverkade bland annat i ett panelsamtal om säkerhet i Östersjöområdet på temat ”Protecting the Baltic: Energy Security, Joint Preparedness, and Regional Resilience”.

I anslutning till konferensen hade ministern för civilt försvar även bilaterala möten, bland annat med Polens inrikesminister Marcin Kierwiński. Samtalen präglades av det allvarliga säkerhetsläget och handlade i stor utsträckning om att ytterligare fördjupa samarbetet mellan Sverige och Polen inom civilt försvar och civilskydd, i ljuset av den avsiktsförklaring som länderna undertecknade i februari. Vid mötena diskuterades även potentialen i samarbeten kopplat till antidrönarförmågor hos civila myndigheter.
