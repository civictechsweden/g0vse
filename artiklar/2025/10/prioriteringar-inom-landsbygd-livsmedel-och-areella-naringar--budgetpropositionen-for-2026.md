# Prioriteringar inom landsbygd, livsmedel och areella näringar – budgetpropositionen för 2026

Regeringen lämnar flera förslag inom politikområdet landsbygd, livsmedel och areella näringar i budgetpropositionen för 2026. Förslagen bygger på en överenskommelse mellan regeringen och Sverigedemokraterna.

## Satsningar för mer svensk mat

### Förstärkt djurvälfärdsersättning för mjölkkor på bete

Regeringen förstärker nuvarande djurvälfärdsersättning med kravet på bete till mjölkkor och tillför 282 miljoner kronor årligen 2026 och 2027, förutsatt att EU-kommissionens förslag som innebär en möjlighet att ersätta jordbrukare för nationella djurskyddskrav beslutas. En betesersättning ger mjölkföretagarna i Sverige bättre förutsättningar för en lönsam och konkurrenskraftig produktion.

### Jordbruksstöd i norr

För att nå målen om en ökad livsmedelsproduktion i Sverige vill regeringen förstärka det nationella stödet till jordbruket i norra Sverige med 120 miljoner kronor årligen under perioden 2026–2028. Åtgärden är en viktig del i Livsmedelsstrategin 2.0 för att kunna nå livsmedelsstrategins mål om en ökad livsmedelsproduktion i hela Sverige.

### Sänkt skatt på jordbruksdiesel

En fortsatt tillfälligt utökad nedsättning av skatten på jordbruksdiesel beräknas minska skatteintäkterna med 0,56 miljarder kronor under 2026.

[Pressmeddelande: Flera skatteförslag remitteras inför höstbudgeten - Regeringen.se](/pressmeddelanden/2025/02/flera-skatteforslag-remitteras-infor-hostbudgeten/)

### Förstärkning av lantbruksråd

I budgetpropositionen för 2026 tillförs finansiering till nya lantbruksråd, i Washington och Seoul, med 10 miljoner kronor årligen. Förstärkningen syftar till att främja svensk livsmedelsexport och bevaka intressen utomlands.

### Kontroll i livsmedelskedjan

Regeringen föreslår även en reform för en effektivare och mer likvärdig kontroll i livsmedelskedjan. Förslaget innebär att det under 2026 tillförs 50 miljoner kronor fördelat på Livsmedelsverket och Jordbruksverket.

### Främja fiske till livsmedel

I syfte att främja och utveckla svensk fiskenäring och vattenbruksverksamhet föreslår regeringen att Jordbruksverket förstärks med 7,5 miljoner kronor 2026.

### Förstärkning av växtförädlingen och utbildningssatsningar vid SLU

Sveriges lantbruksuniversitet (SLU) tillförs 10 miljoner kronor från 2026 som förstärkt finansiering för Grogrund, ett kompetenscentrum för växtförädling. ­­SLU föreslås även få 4,5 miljoner kronor för två utbildningssatsningar från och med 2026. Satsningarna gäller ett naturvetenskapligt basår i norra Sverige med en grön profil samt en påbyggnadsutbildning i livsmedelsberedskap och livsmedelsförsörjning.

### Förebyggande smittskyddsarbete

Regeringen föreslår även en förstärkning med 5 miljoner kronor 2026 för att bygga upp en övervakning av vektorer samt förebygga och hantera smittsamma djursjukdomar. På senare tid har vektorburna smittor från bland annat fästingar, knott och myggor pekats ut som ett ökande hälsohot i Sverige.

[Pressmeddelande: Satsningar för mer svensk mat](/pressmeddelanden/2025/09/satsningar-for-mer-svensk-mat/)

## Satsningar på livsmedelsberedskap

Regeringen föreslår att 2,1 miljarder kronor tillförs sektorn livsmedelsförsörjning och dricksvatten för åren 2026–2028. Medlen ska bland annat användas till satsningar på uppbyggnad av beredskapslager, primärt för spannmål och kritiska insatsvaror inom primärproduktionen, men även för senare led i livsmedelskedjan.

[Pressmeddelande: Nytt paket för ett starkare civilt försvar](/pressmeddelanden/2025/09/nytt-paket-for-ett-starkare-civilt-forsvar/)

## Medel till vargförvaltningen

Regeringen föreslår att Naturvårdsverket tilldelas 81,1 miljoner kronor 2026, 124,9 miljoner kronor 2027 och 132,1 miljoner kronor 2028 för att genomföra förvaltningsåtgärder för varg. Syftet är att minska vargstammen på ett stegvis och kontrollerat sätt så att skydds- och licensjakten kan fortsätta samt att gynnsam bevarandestatus bibehålls.

[Pressmeddelande: Regeringen tillför medel till vargförvaltningen](/pressmeddelanden/2025/09/regeringen-tillfor-medel-till-vargforvaltningen/)
