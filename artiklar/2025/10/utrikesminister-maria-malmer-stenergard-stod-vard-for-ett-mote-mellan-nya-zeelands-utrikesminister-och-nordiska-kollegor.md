# Utrikesminister Maria Malmer Stenergard stod värd för ett möte mellan Nya Zeelands utrikesminister och nordiska kollegor

Den 29 oktober tog utrikesminister Maria Malmer Stenergard och nordiska kollegor emot Nya Zeelands utrikesminister Winston Peters i Stockholm. Under mötet diskuterades vikten av ett nära samarbete mellan Europa och den indopacifiska regionen för att gemensamt möta utrikes- och säkerhetspolitiska utmaningar, inte minst för att säkra fortsatt stöd till Ukraina.

– I en tid av geopolitiska förändringar är det viktigare än någonsin att likasinnade länder står enade. Trots att Norden och Nya Zeeland ligger långt ifrån varandra geografiskt står vi mycket nära varandra i våra värderingar, i respekten för internationell rätt och den regelbaserade världsordningen, samt i vårt stöd till Ukraina, säger utrikesminister Maria Malmer Stenergard.

Under besöket hade Nya Zeelands utrikesminister Winston Peters även ett bilateralt möte med utrikesminister Maria Malmer Stenergard, höll ett utrikespolitiskt anförande tillsammans med Utrikespolitiska institutet med fokus på Nya Zeelands perspektiv på gemensamma utrikespolitiska utmaningar, samt hade möten med riksdagens talman och företrädare för riksdagen.
