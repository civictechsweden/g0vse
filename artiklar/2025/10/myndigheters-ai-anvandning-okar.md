# Myndigheters AI-användning ökar

Regeringens uppdrag till 25 myndigheter att redovisa sin användning av AI är slutfört. Sammanställningen visar att AI redan bidrar till bättre beslutsstöd och effektivare processer. Samtidigt befinner sig många myndigheter fortfarande i ett tidigt skede.

AI har potential att förändra den offentliga förvaltningen i grunden genom att effektivisera processer, höja kvaliteten på tjänster och spara resurser. Tidigare har det dock saknats en samlad bild av hur användningen av AI bland myndigheter ser ut. I början av året av gav regeringen därför 25 myndigheter i uppdrag att redovisa pågående och planerat arbete med AI, nyttor som uppnåtts, samt utmaningar och hinder. Detta är en del i genomförandet av AI-kommissionens förslag och regeringens Digitaliseringsstrategi 2025–2030.

Redovisningarna ger tillsammans med de inspel som lämnades vid det rundabordssamtal som civilminister Erik Slottner genomförde med de 25 myndigheterna ett värdefullt bidrag till det fortsatta arbetet med digitaliseringen av offentlig sektor.

Läs mer om rundabordssamtalet:

[Rundabordssamtal om myndigheters användning av AI](/pressmeddelanden/2025/09/rundabordssamtal-om-myndigheters-anvandning-av-ai/)

## Myndigheternas rapporter visar att AI kan höja kvaliteten i servicen till enskilda och företag

En sammanställning av myndigheternas rapporter visar att myndigheterna aktivt utforskar AI-teknik men att många fortfarande befinner sig i ett tidigt skede av implementeringen. Samtidigt finns stora möjligheter att integrera AI mer effektivt i verksamheterna. Det finns också flera exempel som visar att myndigheter lyckats utveckla verksamhet och kapacitet genom integrering och användning av AI-teknik inom myndigheten.

Många betonar att viktiga faktorer för att kunna stärka och vidareutveckla användningen av AI är ökad formalisering och samordning av samarbeten, systematiska satsningar på kompetensutveckling samt en tydligare strategisk inriktning. Några av de främsta nyttorna som lyfts fram är effektivare processer, bättre beslutsstöd samt högre precision och servicegrad. Möjligheter till innovation och utveckling lyfts också fram. Samlat understryker rapporterna att AI och ny teknik har stor potential att bidra till att den statliga förvaltningen kan utveckla och effektivisera sin verksamhet samt höja kvaliteten i servicen till enskilda och företag.

Ta del av fler goda exempel från användning av AI i offentlig sektor:

[Sverige kliver fram på AI-området](/artiklar/2025/09/sverige-kliver-fram-pa-ai-omradet/)
