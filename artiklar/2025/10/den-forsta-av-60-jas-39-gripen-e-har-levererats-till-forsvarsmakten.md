# Den första av 60 Jas 39 Gripen E har levererats till Försvarsmakten

Måndagen den 20 oktober deltog försvarsminister Pål Jonson vid en historisk milstolpe för Försvarsmakten, flygvapnet och Försvarets materielverk (FMV). Denna dag levererades nämligen de första exemplaren av Sveriges nya stridsflygplan, Jas 39 Gripen E, till ett flygförband.

Precis som när den första versionen av Gripen (A) togs i bruk av F 7 år 1996 landade Sveriges nya stridsflygplan Jas Gripen E under måndagen den 20 oktober på flygflottiljen F 7 i Såtenäs, där den möttes av FMV:s generaldirektör Mikael Granholm och flygvapnets chef, generalmajor Jonas Wikman.

Innan flygplanet hade landat höll försvarsminister Pål Jonson ett anförande där han framhöll hur viktig dagen är, särskilt i den kontext som Sverige och Europa befinner sig i, med ett fullskaligt krig i Ukraina och det omvärldsläge kriget har skapat. Regeringen genomför därför nu den mest omfattande förstärkningen av försvaret sedan kalla kriget. Gripensystemet är och kommer fortsatt vara ryggraden i Sveriges luftförsvar för mycket lång tid framöver.

Pål Jonson talade också om vikten av att ceremonin hölls på just F 7, där Jas Gripen A/B först infördes 1996 och där även piloter från andra länder utbildas i Gripensystemet. Exportkunderna av Gripensystemet är och har varit en viktig del i utvecklingen av flygplanet.

– Vårt luftförsvar i dag är med detta en produkt av våra föregångares framsynthet och vårt framtida luftförsvar är en produkt av den framsynthet som idag visas och bygger förmåga för framtiden, avslutade Pål Jonson sitt tal.

Dagen avrundades med att det landade Gripen E-flygplanets loggbok överlämnandes till flygvapenchefen Jonas Wiman, som sedan överlämnade den till flygflottiljens chef överste Mattias Ottis.
