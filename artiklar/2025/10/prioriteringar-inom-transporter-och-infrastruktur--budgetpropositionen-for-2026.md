# Prioriteringar inom Transporter och infrastruktur – Budgetpropositionen för 2026

Regeringen lämnar flera förslag inom politikområdet Transporter och infrastruktur i budgetpropositionen för 2026. Förslagen bygger på en överenskommelse mellan regeringen och Sverigedemokraterna.

## Driftstöd till icke statliga flygplatser

Regeringen vill att det statliga bidraget till kommuner för att underlätta driften av regionala flygplatser runt om i landet höjs kraftigt. Bidraget föreslås därför höjas med 318 miljoner kronor årligen. Detta innebär en höjning från dagens 210 miljoner kronor till 528 miljoner kronor, för att på så sätt möjliggöra för staten att täcka upp till 75 procent av flygplatsernas driftunderskott. Regeringen bedömer att åtgärden kommer ge väsentligt förbättrade förutsättningar för driften vid flygplatserna och därmed minska riskerna för nedläggningar av viktig flygplatsinfrastruktur och flygverksamheter runt om i landet. De regionala flygplatserna runt om i landet är betydelsefulla för att hela Sverige ska fungera.

## Aktivt arbete för fler direktlinjer till Arlanda

För att stärka Arlandas konkurrenskraft och Sverige som besöksland satsar regeringen på att möjliggöra och underlätta etableringen av nya internationella direktlinjer till Sverige och Arlanda. Regeringen föreslår därför tillskott på 10 miljoner kronor per år fr.o.m. 2026 t.o.m. 2030 till Transportstyrelsen för arbetet med att förbättra förutsättningarna till nya internationella flyglinjer genom ambitiösa luftfarts­avtal och effektiv tillståndshantering samt tillskott till annan organisation för främjandet av fler direktlinjer till Stockholm - Arlanda. Internationell tillgänglighet är viktigt för att till exempel öka näringslivets konkurrenskraft, främja utländska direktinvesteringar och stärka utbildning, forskning och utveckling vid svenska lärosäten.

## Höjd ersättning för beredskapsflygplatser

Regeringen föreslår en höjd statlig ersättning till 27 beredskapsflygplatser med ambitionen att uppnå full kostnadstäckning för flygplatsernas jourberedskap för samhällsviktigt flyg under tider på dygnet då flygplatserna är stängda. Förslaget innebär att anslagsnivån för den statliga ersättningen höjs med 33 miljoner kronor så att totalt 103 miljoner kronor kan disponeras för detta ändamål under 2026. Detta jämfört med 70 miljoner kronor för 2025. Ambitionen är att den statliga ersättningen ska uppnå full kostnadstäckning för flygplatsernas jourberedskap för samhällsviktigt flyg under tider på dygnet då flygplatserna är stängda. Sveriges system med 27 beredskapsflygplatser är viktiga för att tillgodose olika operatörers behov av samhällsviktigt flyg som ambulansflyg samt för krisberedskap och totalförsvar.

## Höjd miljökompensation för godstransporter på järnväg 2026–2030

Sedan 2018 har regeringen avsatt medel för en miljökompensation för godstransporter på järnväg för att stärka järnvägens konkurrenskraft. Regeringen föreslår nu att miljökompensationen för gods­transporter på järnväg utökas med 335 miljoner kronor per år under perioden 2026–2030. Utökningen förutsätter att Europeiska kommissionen godkänner stödet. Tillsammans med den tidigare beslutade förlängningen av miljökompensationen med 550 miljoner kronor per år under perioden 2026–2030 innebär förslaget att stödet totalt kommer att uppgå till 885 miljoner kronor per år under den aktuella perioden. Den årliga utökningen motsvarar den av Trafikverket beräknade höjningen av banavgifterna för godstrafiken mellan 2024 och 2025. Regeringen vill stärka förutsättningarna för en effektiv godstrafik som främjar jobb, stärkt konkurrenskraft och tillväxt i hela landet.

## Vidmakthållen sjö- och flygräddning

Föregående år gjorde Sjöfartsverket ett mycket svagt resultat, till följd av såväl minskande intäkter som ökande kostnader. Sjöfartsverket har i den senaste treårsplanen aviserat kraftiga besparingar till följd av de ekonomiska underskotten, bland annat inom den anslagsfinansierade verksamheten. Regeringen föreslår därför att delar av Sjöfartsverkets verksamhet som är anslagsfinansierad, exempelvis delar av sjö- och flygräddning, förvaltning av fritids­båtsinfrastruktur med mera förstärks med 159,5 miljoner kronor årligen från och med 2026. Detta minskar behoven av att genomföra stora besparingar inom den verksamhet som anslaget finansierar. Förslaget lämnas för att förhindra att stora besparingar genomförs i den samhällsviktiga verksamheten så som sjö- och flygräddning eller isbrytning, en verksamhet som är avgörande för en fungerande sjöfart i hela Sverige.

## Upprustning och underhåll av kanaler och slussar

Sjöfartsverket är, efter Statens fastighetsverk, den myndighet som förvaltar flest statliga byggnadsminnen. För förvaltning och underhåll av kanaler och dessa byggnadsminnen föreslår regeringen att anslaget för detta ändamål ökar med 23 miljoner årligen från 2026 och framåt. Åtgärden möjliggör för Sjöfartsverket att underhålla och genomföra en del investeringar i de kanaler och byggnadsminnen som Sjöfartsverket förvaltar. När det kommer till förvaltning av kanalerna, kanske främst Trollhätte kanal och Södertälje kanal, kommer förvaltnings­kostnaderna sannolikt att minska på sikt när de nya slussarna finns på plats.
