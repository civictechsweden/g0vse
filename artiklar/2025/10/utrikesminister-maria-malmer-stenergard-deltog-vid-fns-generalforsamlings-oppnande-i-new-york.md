# Utrikesminister Maria Malmer Stenergard deltog vid FN:s generalförsamlings öppnande i New York

Den 21–26 september deltog utrikesminister Maria Malmer Stenergard vid öppnandet av FN:s generalförsamlings 80:e session i New York. Utrikesministern deltog vid ett flertal högnivåmöten och träffade flera globala partners.

Under högnivåveckan var Sveriges prioritet bland annat att upprätthålla och stärka det globala stödet för Ukraina samt att försvara den regelbaserade världsordningen. Sverige är i år ordförande i UN Women och ett stort fokus låg på jämställdhet. Jämställdhet är ett kärnvärde i Sveriges utrikespolitik och ett prioriterat område för Sverige i FN. Under veckan genomförde utrikesministern även ett flertal bilaterala möten.

Utrikesministern ledde även högnivåmötet om provstoppsavtalet mot kärnvapen tillsammans med den filippinska utrikesministern. Provstoppsavtalet (Comprehensive Nuclear Test Ban Treaty) förbjuder alla provsprängningar av kärnvapen. Sverige och Filippinerna tar över uppdraget som ordförande för provstoppsavtalets så kallade artikel XIV-process under 2025–2027.
