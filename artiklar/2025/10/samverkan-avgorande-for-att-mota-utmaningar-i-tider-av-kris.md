# Samverkan avgörande för att möta utmaningar i tider av kris

Med anledning av Northvolts utmaningar och konkurs har Arbetsförmedlingen, Business Sweden, Länsstyrelsen i Västerbotten, och Tillväxtverket genom olika regeringsuppdrag drivit värdefulla insatser. Den 18 september bjöds de in till ett samtal med statssekreterargruppen för Northvoltfrågan. Under mötet fördes en dialog om hur uppdragen har gått och om hur det gemensamma arbetet framåt kan se ut.

Det har varit ett intensivt år av arbete kopplat till batteritillverkaren Northvolts utmaningar och konkurs. I Regeringskansliet finns sedan hösten 2024 en statssekreterargrupp för att koordinera arbetet. Syftet är bland annat att möjliggöra effektiva kontakter med de berörda aktörerna och skapa goda förutsättningar att följa utvecklingen.

Gruppen består av Sara Modig, statssekreterare hos energi- och näringsminister Ebba Busch, Lars Hjälmered, statssekreterare hos finansminister Elisabeth Svantesson och Erik Scheller, statssekreterare hos arbetsmarknadsminister Johan Britz. Sara Modig leder gruppen.

– Att Regeringskansliet snabbt tillsatte en statssekreterargrupp under hösten har möjliggjort ett samordnat agerande och en samlad ingång till kontakterna med Regeringskansliet för de berörda aktörerna. Det har varit ett lärorikt år i arbetet med denna historiska och omfattande konkurs, där regeringen och statliga aktörer har agerat och gjort skillnad. Batterier är avgörande i den gröna omställningen och vi behöver fortsatt arbeta för en konkurrenskraftig batterisektor i Sverige och inom EU, säger statssekreterare Sara Modig.

## Insatser, utmaningar och lärdomar från året

I fokus under mötet stod det gångna årets insatser, utmaningar och lärdomar. Deltagarna var överens om att flernivåsamverkan mellan nationell, regional och lokal nivå har varit centralt i arbetet. Kompetensförsörjning och talangattraktion är nyckelfaktorer för att möta industrins behov samtidigt som även talangretention lyftes som en viktig utmaning. Det är också avgörande att snabb, samlad och korrekt information finns tillgänglig för alla berörda.

– Det är viktigt med en förståelse för de geografiska skillnaderna i landet, inte minst vad gäller arbetsmarknadsregioners storlek och förutsättningar. Samordning och att vi löpande har tagit fram nulägesbilder har haft avgörande betydelse i det krisarbete som genomförts och även framåt. Därtill är samspelet mellan nationell och regional nivå av stor vikt, säger Helene Hellmark Knutsson, landshövding i Västerbottens län.

– På Tillväxtverket har vi jobbat med olika typer av operativ samordning med anledning av Northvolts utmaningar och konkurs. Bland annat tog vi initiativ till en GD-grupp där berörda myndigheter samlats. Framåt finns ett behov av lärande på systemnivå kring vad Sverige behöver och vilka lärdomar vi kan dra från konkursen, samt vad vi kan ta med oss inför framtida stora industrietableringar, säger Tillväxtverkets generaldirektör Elisabeth Backteman.

Business Sweden berättade om sina insatser med fokus på investerings-främjande och att fortsätta positionera Sverige som ett attraktivt land för batteriindustrin och investeringar i den gröna omställningen. Genom sina uppdrag har Business Sweden kunnat komplettera konkursförvaltarens uppdrag samtidigt som deras arbete inom batteriområdet har fördjupats och breddats.

Northvolts uppsägningar påverkade många, och Arbetsförmedlingen har vidtagit flera stödåtgärder för de som drabbats. Myndigheten lyfter deras regeringsuppdrag om att ansöka om medel från Europeiska fonden för justering för globaliseringseffekter för uppsagda arbetstagare (EGF) som avgörande för att kunna kliva in med insatser och stöd för uppsagda från Northvolt och dess underleverantörer. Arbetsförmedlingen berättade också att arbetet varit lärorikt och lett till ett internt utvecklingsarbete på myndigheten.

## Kursen med gröna omställningen ligger fast

Batterisektorn är av strategisk betydelse och det är fortsatt viktigt att skapa goda förutsättningar för en svensk och europeisk batteriindustri. Kursen med den gröna omställningen ligger fast och runtom i landet gör industrin omfattande investeringar. Regeringen fortsätter att stötta en grön och konkurrenskraftig omställning och fokuserar på att säkra goda ramvillkor för tillväxt och innovation.
