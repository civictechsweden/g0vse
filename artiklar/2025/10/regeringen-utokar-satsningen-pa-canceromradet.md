# Regeringen utökar satsningen på cancerområdet

Regeringen föreslår i Budgetpropositionen för 2026 en fortsatt satsning om ytterligare 500 miljoner kronor på cancerområdet. Totalt avsätts 1,5 miljarder kronor under 2026 på området.

– En framgångsrik cancervård handlar om hela vårdkedjan – från forskning och förebyggande insatser till behandling, rehabilitering och palliativ vård. Uppdateringen av den nationella cancerstrategin syftar till att stärka hela kedjan. Kärnan i samtliga delar är patienten och dess närstående, säger sjukvårdsminister Elisabet Lann.

Regeringen föreslår att ytterligare 500 miljoner kronor tillförs cancerområdet under 2026, vilket innebär att totalt 1,5 miljarder kronor avsätts för ändamålet. Satsningen är en del av regeringens arbete för att stärka hälso- och sjukvården och möta de ökande behoven inom cancervården.

Medlen kommer användas till att implementera den uppdaterade nationella cancerstrategin som ska lägga grunden för en förstärkning av cancervården i sin helhet. Bland annat ska riskfaktorer som bidrar till ökat insjuknande förebyggas, diagnostik och behandling effektiviseras, rehabiliterings- och palliativvården stärkas. Möjligheten för varje patient och dess anhöriga att bemötas utifrån deras unika behov, oavsett ålder eller livssituation, ska förbättras.

Sverige är ett föregångsland inom cancervård. Överlevnaden efter cancer är generellt hög och tillgängliggörandet av nya metoder i vården generellt god. Samtidigt har antalet som insjuknar i cancer ökat och väntas fortsätta att öka. Det är även fler som lever med långvarig och/eller kronisk cancer. Detta ställer nya krav på vården och skapar behov av breda insatser i linje med den uppdaterade nationella cancerstrategin.

Satsningen är en del av regeringens långsiktiga arbete för att stärka svensk hälso- och sjukvård och möta de stora folkhälsoutmaningarna. Förslaget bygger på en överenskommelse mellan regeringen och Sverigedemokraterna.
