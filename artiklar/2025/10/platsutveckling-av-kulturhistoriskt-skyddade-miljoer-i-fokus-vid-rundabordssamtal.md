# Platsutveckling av kulturhistoriskt skyddade miljöer i fokus vid rundabordssamtal

Den 21 oktober bjöd statssekreterarna Karin Svanborg-Sjövall (Kulturdepartementet), Johan Almenberg (Finansdepartementet) och Johan Davidson (Landsbygd- och infrastrukturdepartementet) in till ett rundabordssamtal om stadsutveckling med avstamp i stadsdelen Skeppsholmen.

Skeppsholmen, och intilliggande Kastellholmen, är ett statligt byggnadsminne av högsta skyddsklass där flera institutioner och näringsidkare är verksamma. Flera av aktörerna bjöds in för att diskutera hur arbetet med utveckling och gestaltning av kulturhistoriska miljöer kan stärkas för att skapa levande och attraktiva livsmiljöer för medborgarna.

Vid mötet diskuterades också vilka konkreta utmaningar som finns gällande tillstånd och utvecklingsmöjligheter inom ramen för nuvarande regelverk. Även Statens fastighetsverk, Riksantikvarieämbetet, Länsstyrelsen och Stockholms stad medverkande under samtalet.

– Kultur, kreativa verksamheter och omsorgsfullt gestaltade livsmiljöer har stor betydelse för upplevelsen av städer som levande, attraktiva och robusta. Regeringens ambition är att främja stads- och besöksutveckling och att säkra tillgång till fastigheter för kulturverksamhet i hela landet. Det var glädjande att se så stort engagemang vid mötet, där vi fick ta del av flera värdefulla perspektiv, säger statssekreterare Karin Svanborg-Sjövall.

Samtalet tog avstamp i det nationella målet för arkitektur, form och design, målen för kulturmiljöarbetet, mål 5 i Strategin för företag i kulturella och kreativa branscher samt det nationella målet för stadsutveckling.

– Vår huvudstad ska vara en levande stad. Stockholm är motorn för hela Sverige och går det bra för Stockholm så går det bra även för hela landet. Vi ska värna vår historia och samtidigt utveckla och stärka framtidens Stockholm, säger statssekreterare Johan Davidson.

Regeringen avser att lämna en skrivelse till riksdagen om just arkitektur, form och design med sin syn på området under våren 2026.
