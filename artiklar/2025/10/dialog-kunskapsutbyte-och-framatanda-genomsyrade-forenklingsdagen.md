# Dialog, kunskapsutbyte och framåtanda genomsyrade Förenklingsdagen

Drygt 200 personer från ett 30-tal myndigheter, kommuner och länsstyrelser samlades när Tillväxtverket arrangerade Förenklingsdagen. Programmet innehöll presentationer, panelsamtal och flera myndigheter visade upp nya lösningar som de utvecklat i syfte att förenkla för företagen.

Tillväxtverket har i uppdrag att erbjuda stöd och ökad kunskap till myndigheter i deras förenklingsarbete. I uppdraget ingår att ge myndigheterna möjlighet att föra dialog, samverka och utbyta erfarenheter. Att arrangera Förenklingsdagen är en del av uppdraget.

## Vikten av samarbete för att förenkla för företagen

Elisabeth Backteman, generaldirektör för Tillväxtverket, betonade i sitt öppningsanförande att myndigheterna behöver tänka, samarbeta och agera tillsammans.

– Företagen ser staten som en helhet, inte som olika myndigheter och vi måste agera därefter och tillsammans för att driva förenklingsarbetet. I Sverige råder fortfarande relativt god tillit till myndigheter. Det är hårdvaluta och vi måste våga lära av varandra för att ta ut riktning, skapa lärande och ge kraft åt arbetet.

Sara Modig, statssekreterare hos energi- och näringsminister Ebba Busch, lyfte i sitt anförande fram myndigheternas roll för att förenklingspolitiken ska få effekt.

– Vi måste arbeta brett med förenklingsfrågorna för att lyckas skapa goda förutsättningar och minska företagens administrativa kostnader. Här spelar ni myndigheter en viktig roll när ni möter företagen i era processer.

## Kraftfulla satsningar inför 2026

Sara Modig redogjorde även för regeringens fortsatta arbete med förenklingspolitiken och satsningarna på förenkling i budgetpropositionen för 2026.

I korthet innebär satsningarna:

* Medel för att myndigheterna ska fortsätta utveckla fler digitala lösningar som förenklar för företagen.
* Medel för ökad datadelning inom länsstyrelserna för att möjliggöra samordnade kontroller. Syftet är att de länsstyrelser som gör många kontroller hos till exempel lantbrukare ska kunna samordna sina besök. Färre enskilda kontrollbesök ger företagen mer tid att driva och utveckla sin kärnverksamhet.
* Fortsatt finansiering och utveckling av branschanpassad guidning på företagsportalen verksamt.se. Syftet är att företagare ska få en god överblick och enklare förstå vilka tillstånd och krav som gäller för just dem.

Sara Modig avslutade sitt anförande med att lyfta vikten av dialog och erfarenhetsutbyte:

– Det är fantastiskt att samla myndigheter på det här sättet för inspiration och kunskapsdelning. Ni är en viktig pusselbit för att skapa en verklig förändring för Sveriges företag - ert arbete är oerhört betydelsefullt.

## Från idé till verklighet – kunskapsutbyte och inspiration

Under dagen delade flera myndigheter med sig av nya arbetssätt, tjänster och lösningar som de arbetat fram för att förenkla för företag. Syftet var att dela kunskap, nätverka, utbyta erfarenheter och få inspiration inför fortsatt arbete.

## Företagsperspektiv i fokus vid rundabordssamtal

Sara Modig hade också ett rundabordssamtal om förenkling för företag med ett antal myndigheter. I mötet medverkade även ordförandena i Förenklings- respektive Implementeringsrådet.

Diskussionerna handlade bland annat om hur myndigheterna har ökat dialogen med näringslivet, exempelvis genom att inrätta samverkansgrupper.

De diskuterade även hur myndigheterna kan arbeta för att förenkling för företag ska integreras i hela verksamheten. Flera myndigheter berättade att det skett en kulturförändring inom myndigheterna och att företagsperspektivet och förenklingsfrågor har fått ökat fokus.

Under samtalet lyftes också vikten av samverkan mellan myndigheter för att möjliggöra förenklingsarbetet.

I rundabordssamtalet medverkade Skatteverket, Bolagsverket, Livsmedelsverket, Jordbruksverket, Naturvårdsverket, Tillväxtverket och Folkhälsomyndigheten.

Det första samtalet ägde rum i maj i år och initierades av energi- och näringsminister Ebba Busch. Fler rundabordssamtal med berörda aktörer planeras framöver.
