# Utrikesministern och infrastruktur- och bostadsministern besökte Sydkorea

Den 15-17 oktober reste utrikesminister Maria Malmer Stenergard och infrastruktur- och bostadsminister Andreas Carlson till Seoul som del av Kronprinsessparets officiella besök till Sydkorea.

Under vistelsen i Seoul togs Kronprinsessparet och ministrarna emot av bland annat Sydkoreas president Lee Jae Myung och premiärminister Kim Min-seok. Kronprinsessparet och infrastruktur- och bostadsministern deltog i evenemanget Sustainable Partnership Summit för att främja utbytet inom den gröna omställningen, energi och strategiska teknologier, där infrastruktur- och bostadsministern höll ett anförande vid en investerarfrukost samt ett inledande tal vid ett rundabordssamtal om energifrågor med svenska och koreanska företag. Kronprinsessan och infrastruktur- och bostadsministern reste även till staden Busan för att uppmärksamma 75 år sedan den svenska insatsen i form av ett fältsjukhus etablerades år 1950 under Koreakriget.

Utrikesministerns bilaterala överläggningar med Sydkoreas utrikesminister Cho Hyun den 16 oktober gav tillfälle att diskutera bilaterala och internationella frågor, inklusive Rysslands aggression mot Ukraina och samarbete inom säkerhet och försvar, mot bakgrund av att säkerheten i Europa och den indo-pacifiska regionen blir alltmer sammanlänkad. Utrikesministern besökte även Sveriges delegation till Neutrala ländernas övervakningskommission (NNSC).

En Team Sweden-delegation bestående av näringslivsrepresentanter med fokus på grön omställning och strategiska teknologier deltog i besöket, ledd av infrastruktur- och bostadsminister Andreas Carlson.
