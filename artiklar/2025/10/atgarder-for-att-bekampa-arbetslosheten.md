# Åtgärder för att bekämpa arbetslösheten

Läget på svensk arbetsmarknad präglas av den utdragna lågkonjunkturen och flera strukturella utmaningar. För att möta den höga arbetslösheten genomför regeringen kraftfulla åtgärder för att fler ska komma i arbete. Det handlar om att bryta lågkonjunkturen genom att stärka hushållens ekonomi, öka drivkrafterna att arbeta, skapa fler möjligheter till utbildning och satsa på företagen.

Arbetslösheten i Sverige är hög. Det har både konjunkturella och strukturella orsaker. Den konjunkturella arbetslösheten bekämpas genom regeringens åtgärder för att stötta den inhemska efterfrågan, som att stärka hushållen och skapa bättre förutsättningar för företagen, till exempel genom sänkta kostnader för att anställa. De strukturella utmaningarna på arbetsmarknaden kan främst kopplas till att många arbetslösa inte har de kvalifikationer som efterfrågas av arbetsgivare, till exempel genom bristande språkkunskaper eller en för kort utbildning. Utformningen av dagens bidragssystem ger också låga drivkrafter till arbete. Dessa utmaningar bekämpas främst genom förstärkta drivkrafter till arbete och utbildningsinsatser.

Alla som kan arbeta ska arbeta. Regeringen arbetar för att återupprätta arbetslinjen för att fler barn ska kunna se sina föräldrar gå till jobbet. Här kan du ta del av regeringens åtgärder för att bekämpa arbetslösheten.
