# Sverige och Brasilien - tio år av samarbete kring innovationsfrågor

Sverige och Brasilien har två viktiga innovationssamarbeten inom olika teman och tekniker, vilket involverar företrädare för regeringen, myndigheter, universiteten och flera svenska företag. Detta bidrar till stärkta relationer mellan Sverige och Brasilien.

Det ena innovationssamarbetet sker inom flygindustri, det andra omfattar bioekonomi, smarta städer, hållbar gruvnäring och hälsa. Över 100 personer från båda länderna samlades i Stockholm i början av oktober för att fortsätta utveckla och fördjupa detta strategiska samarbete.

Statssekreterare Sara Modig tog emot en brasiliansk delegation ledd av Daniel Almeida Filho, statssekreterare för teknisk utveckling och innovation. De ledde årets högnivåmöte inom flygsamarbetet i Stockholm den 8 oktober. Även statssekreterarna Diana Janse och Peter Sandwall, från Utrikes- respektive Försvarsdepartementet deltog.

- För ett decennium sedan var samarbetet inom flyg och innovation en målsättning mellan länderna. Idag har det utvecklats till konkreta resultat i form av gemensamma projekt som stärker ländernas innovationsekosystem, industriella konkurrenskraft, försvarsförmåga och säkerhet. Samarbetet möjliggör detta genom att skapa ömsesidigt givande FoI-samarbeten som möjliggör excellens, industriell tillämpning och innovativt tänkande, säger Sara Modig, statssekreterare hos energi- och näringsminister Ebba Busch.

Samarbetets hörnstenar är forsknings- och utvecklingsprojekt inom flygteknik och AI. Det fördjupade samarbetet inom flygteknik som sker inom ramen för  högnivågruppen (High Level Group) är en naturlig fortsättning på Brasiliens investering i JAS39 Gripen från 2014.

- Tillsammans skapar, opererar och vidareutvecklar vi ett gemensamt flygsystem – ett samarbete som bygger på ömsesidigt förtroende och långsiktig ambition. Det är därför logiskt att vi också driver teknikutvecklingen framåt, både inom det civila och militära området. För oss handlar det inte enbart om att utveckla ett avancerat stridsflygplan, utan om att bygga spetskompetens, främja innovation, skapa broar mellan våra länder och bidra till att hålla våra samhällen säkra – nu och i framtiden, säger Peter Sandwall, statssekreterare hos försvarsminister Pål Jonson.

Ett utbytesprogram för stipendiater och gästprofessorer mellan länderna främjar också utbyte av kunskap och bidrar till att bygga långsiktiga relationer.

Utrikesrådet för globala frågor på Utrikesdepartementet, Mikael Lindvall, och statssekreterare Daniel Almeida Filho ledde dagen därpå, den 9 oktober, ett styrgruppsmöte för innovation. Denna del av innovationssamarbetet fokuserar på andra teman, som bioekonomi, smarta städer, hållbar gruvnäring och digital hälsa.

- Relationen mellan Sverige och Brasilien stärktes 2009 när ett strategiskt partnerskap signerades mellan länderna. Partnerskapet formar ramverket för ett fördjupat samarbete inom en rad sektorer såsom innovation, teknikutveckling och försvar. 2015 inleddes ett fördjupat samarbete inom avancerad flygteknik kopplat till JAS 39 Gripen-affären med Brasilien, säger Diana Janse, statssekreterare med ansvar för handel och främjande hos bistånds- och utrikeshandelsminister Benjamin Dousa.

Länderna har haft diplomatiska relationer sedan 1826 och kommer att fira 200-årsjubileumet av diplomatiska relationer under 2026.
