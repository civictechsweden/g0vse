# Regeringen samlar aktörer för att stärka arbetet med precisionshälsa i Sverige

Precisionshälsa omfattar precisionsmedicin – där vård och behandling skräddarsys efter individens genetiska och biologiska förutsättningar – och förebyggande insatser på individ- och gruppnivå. Den 9 oktober samlade sjukvårdsminister Elisabet Lann till dialog om hur Sverige kan stärka införandet av precisionshälsa i hälso- och sjukvården.

– Sverige har goda förutsättningar att bli världsledande inom precisionshälsa. Genom att samla aktörer från hela landet kan vi stärka arbetet för en mer jämlik och individanpassad vård. Ytterst handlar det om att erbjuda patienterna bästa möjliga vård och behandling, till exempel mot cancer, säger sjukvårdsminister Elisabet Lann.

På dialogmötet deltog 21 aktörer från olika delar av samhället: myndigheter, regioner, akademin och civila samhället. Efter inledningar av sjukvårdsministern och Richard Rosenquist Brandell, ordförande i Genomic Medicine Swedens ledningsgrupp, låg fokus på diskussion om behov, utmaningar och möjligheter inom precisionshälsa. Alla deltagare bidrog med olika perspektiv på frågan om hur den nationella samordningen av precisionshälsa i svensk hälso- och sjukvård kan stärkas.

## Mål i den nationella life science-strategin

Precisionshälsa och precisionsmedicin är områden i stark utveckling. I den nationella life science-strategin är utvecklingen och införandet av precisionshälsa ett av målen. Sverige ska vara ett föregångsland vad gäller implementering av precisionshälsa och avancerade terapier i vården. Regeringen anser att implementeringen av precisionshälsa och avancerade terapier ska vara jämlik, jämställd, kostnadseffektiv och erbjudas utifrån individens behov och förutsättningar i alla delar av landet.

Regeringen har också i budgetpropositionen för 2025 aviserat en långsiktig satsning på precisionshälsa och avancerade terapier. För 2025 har 50 miljoner kronor avsatts, och från 2026 planeras 100 miljoner kronor avsättas årligen. Medlen ska användas till att bygga upp strukturer som möjliggör en jämlik implementering av precisionsbaserade metoder i hela landet.

Under 2025 har det redan tagits konkreta steg. I april fick Socialstyrelsen i uppdrag att betala ut 80 miljoner kronor till Genomic Medicine Sweden (GMS), och i september ytterligare 44 miljoner kronor till den nationella kliniska studien FOCU.SE.
