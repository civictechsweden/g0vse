# Så ska det digitala utanförskapet minska – civilministern träffade myndigheter och organisationer

Regeringen vill minska det digitala utanförskapet i samhället. Den 20 oktober samlade därför civilminister Erik Slottner myndigheter och organisationer för att diskutera hur fler ska kunna vara en del av det digitala samhället.

Digitaliseringen i samhället bidrar till förenkling, ökad tillgänglighet och bättre service. Regeringen har därför som mål att alla medborgare ska vara digitalt inkluderade.

Samtidigt finns det vissa grupper i samhället som riskerar att hamna utanför när allt fler tjänster flyttar ut på internet. För vissa personer kan det finnas hinder att använda digitala tjänster på egen hand, vilket gör att alternativa lösningar behöver utvecklas. Exempelvis statlig e-legitimation och digital fullmakt.

Den 20 oktober träffade civilminister Erik Slottner företrädare för myndigheter, intresseorganisationer och branschorganisationer för att diskutera detta.

– Vi pratar ofta om vilka nyttor som digitaliseringen kan skapa men vi glömmer ofta bort att lyfta de som riskerar att hamna utanför. Äldre, personer med vissa funktionsnedsättningar och språksvaga är några exempel på grupper som kan ha svårare att använda digitala tjänster. Därför är det viktigt med stödinsatser från samhället och genom det här samtalet har vi fått flera viktiga inspel till det fortsatta arbetet, säger civilminister Erik Slottner.

I budgeten 2026 föreslår regeringen att Post- och telestyrelsen stärks med 25 miljoner kronor årligen för att motverka digitalt utanförskap. Myndigheten stärks även med 15 miljoner kronor för att stärka möjligheten att ta bort olagligt innehåll från internet.

Några av förslagen till åtgärder som lyftes under mötet var utbildning av de som möter människor som inte är digitalt inkluderade, statlig e-legitimation och digitala fullmakter.
