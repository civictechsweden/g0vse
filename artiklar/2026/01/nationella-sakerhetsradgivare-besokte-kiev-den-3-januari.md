# Nationella säkerhetsrådgivare besökte Kiev den 3 januari

Sveriges nationella säkerhetsrådgivare Niclas Kvarnström besökte under helgen Kiev tillsammans med en grupp europeiska nationella säkerhetsrådgivare från femton länder samt NATO och EU.

Besöket genomfördes under lördagen den 3 januari på inbjudan av Ukraina, i syfte att diskutera fredsprocessen.

I Kiev togs gruppen emot av president Zelenskyj och förde ingående samtal med Ukrainas nationella säkerhetsrådgivare tillika chefsförhandlare Rustem Umjerov, samt ytterligare ukrainska ledare. Även det amerikanska sändebudet Steve Witkoff ringde in till delar av mötena. Fokus för diskussionerna låg på säkerhetsgarantier, ett ramverk för fred samt Ukrainas återuppbyggnad. Diskussionerna utgjorde också förberedelser för det möte med stats- och regeringschefer i ”de villigas koalition” (Coalition of the Willing) som kommer att äga rum i Paris den 6 januari och där statsministern deltar.

Nätverket av nationella säkerhetsrådgivare fyller en viktig roll när det gäller att samordna positioner i kretsar som ”de villigas koalition”, och för att förbereda och följa upp möten på ledarnivå. Ett uppföljande möte i nationell säkerhetsrådgivarkrets planeras också i samband med ledarmötet i Paris på tisdag.

– Besöket till Kiev var viktigt både för att visa vårt breda stöd för Ukraina i detta känsliga läge och för att i en europeisk krets kunna diskutera möjliga komponenter i ett ramverk för hållbar fred. Euro-atlantisk sammanhållning och ett europeiskt perspektiv för Ukraina är centralt. Trots alla ansträngningar som Ukraina, USA och Europa gör saknar vi dock fortfarande varje tecken på att Ryssland vill ha fred. Tvärtom fortsätter de brutala ryska attackerna mot Ukraina oförminskat, kommenterar Kvarnström efter mötet.

– Sverige är en av de största militära givarna till Ukraina. Att stödja Ukraina är ett nationellt säkerhetsintresse och vi fortsätter att göra allt vi kan för att stödja Ukraina på vägen mot en hållbar fred. Ukrainas säkerhet både på kort och på lång sikt är viktig för Sveriges säkerhet.
