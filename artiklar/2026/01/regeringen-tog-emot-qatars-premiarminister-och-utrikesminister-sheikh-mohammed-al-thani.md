# Regeringen tog emot Qatars premiärminister och utrikesminister Sheikh Mohammed Al-Thani

Måndagen den 19 januari tog statsminister Ulf Kristersson, utrikesminister Maria Malmer Stenergard och försvarsminister Pål Jonson emot Qatars premiärminister tillika utrikesminister Sheikh Mohammed Al-Thani för bilaterala möten i Stockholm.

I samband med premiärminister Al-Thanis besök stod statsminister Ulf Kristersson värd för en lunch där även utrikesministern och försvarsminister Pål Jonson deltog. Fokus för samtalet var det växande handelssamarbetet och möjligheterna att utveckla samarbetet inom konfliktmedling, vilket är ett område där Qatar spelar en viktig roll internationellt.

Den qatariska delegationen gjorde därtill ett besök på riksdagen där talmannen tog emot tillsammans med riksdagsledamöter från utrikes-, försvars- och näringsutskotten.

Sverige och Qatar har en stark och växande relation med ett intensivt besöksutbyte under senare år. 2024 gjorde Qatars emir ett historiskt besök till Sverige, då en rad samarbetsavtal undertecknades. I september 2025 besökte bistånds- och utrikeshandelsminister Benjamin Dousa Qatar, då Qatar-Sweden Business Council lanserades som ett led i att stärka handelssamarbetet.
