# Frihet från våld, förtryck och utnyttjande

Mäns våld mot kvinnor, våld i nära relationer, hedersrelaterat våld och förtryck och prostitution och människohandel är allvarliga samhällsproblem som måste bekämpas. Allt för många i vårt land lever i dag i en vardag som redan från ung ålder präglas av våld, förtryck och kontroll. För regeringen är detta ett prioriterat område – våldet, förtrycket och utnyttjandet ska bekämpas med samma kraft som gängkriminaliteten.

Kvinnors rätt till frid och frihet kränks dagligen. Mellan år 2017–2024 dödades enligt Brottsförebyggande rådet i genomsnitt 14 kvinnor per år i Sverige genom dödligt våld av en nuvarande eller tidigare partner. Även sexualbrott kränker på ett allvarligt sätt kvinnors rätt till en trygg och säker tillvaro. Kvinnor mellan 20 och 24 år är den åldersgrupp där störst andel uppger att de har utsatts för sexualbrott.

Den sexuella exploateringen i dag är djupt sammankopplad med den digitala utvecklingen. Rekrytering och exploatering inom prostitution och människohandel har till stor del flyttat ut på nätet i form av eskortsidor eller annonser för sexuella tjänster och drivs i hög grad av män som utnyttjar flickor och kvinnor mot betalning.

Hedersrelaterat våld och förtryck strider mot principen om alla människors lika värde och innebär stora begränsningar i de utsattas liv. Det är alltför många som får sina liv och fri- och rättigheter begränsade av hedersnormer i Sverige. Studier visar att uppemot 240 000 unga i dag lever under hedersförtryck. Det kan bland annat handla om oskuldskrav, risk för tvångsäktenskap, kontroll av relationer och könsstympning. Personer som utsätts för denna form av våld och förtryck är en mycket utsatt grupp. Regeringen anser därför att området behöver ökad uppmärksamhet och synlighet och att kunskapen behöver förbättras för att detta våld ska upphöra.

[Exempel på åtgärder från regeringen för att bekämpa våld, förtryck och utnyttjande](#bekampavald)
[Exempel på åtgärder för att bekämpa hedersrelaterat våld och förtryck](#Hedersrelaterat)
[Exempel på åtgärder för att förebygga och bekämpa utnyttjande i prostitution och människohandel](#bekampautnyttjandeiprostitution)
[Exempel på åtgärder med fokus på stöd till våldsutsatta barn](#valdsutsattabarn)

## Exempel på åtgärder från regeringen för att bekämpa våld, förtryck och utnyttjande

### Förslag till stärkt straffrättsligt skydd mot psykiskt våld och tvång att bära slöja

Den 4 december 2025 beslutade regeringen om en lagrådsremiss med förslag till en särskild kriminalisering av psykiskt våld. Psykiskt våld är betydligt vanligare än fysiskt våld och är ofta den form av våld som kommer först. Genom att kriminalisera psykiskt våld ökar möjligheterna att ingripa tidigt och förhindra att våldet fortsätter och blir fysiskt. Förslaget innebär också ett stärkt skydd mot bland annat ekonomiskt våld, kontrollerande beteenden, hedersrelaterat våld och förtryck samt omvändelseförsök genom hot eller tvång. Förslaget innebär också ett stärkt straffrättsligt skydd mot tvång att bära religiös klädsel, som slöja, och tvång att kvarbli i ett äktenskap.

Förslaget innebär att en ny straffbestämmelse införs i brottsbalken som omfattar upprepade kränkningar i form av förolämpningar, otillbörliga hot, otillbörligt tvång eller otillbörlig övervakning. Det föreslås även att straffbestämmelsen ska omfatta varaktig otillbörlig övervakning, till exempel via GPS eller mobilappar. För straffansvar krävs att kränkningarna, eller den varaktiga övervakningen, ska ha varit ägnade att allvarligt skada den utsattas självkänsla. Straffet föreslås vara fängelse i högst fyra år.

[Pressmeddelande: Regeringen föreslår stärkt skydd mot psykiskt våld](/pressmeddelanden/2025/12/regeringen-foreslar-starkt-skydd-mot-psykiskt-vald/)

### Åtgärdsprogram mot mäns våld mot kvinnor, våld i nära relationer och hedersrelaterat våld och förtryck

Regeringens åtgärdsprogram för att förebygga och bekämpa mäns våld mot kvinnor, våld i nära relationer och hedersrelaterat våld och förtryck samt prostitution och människohandel gäller 2024–2026. Åtgärdsprogrammet innehåller en stor mängd satsningar och åtgärder som görs på bred front på nationell, regional och lokal nivå. Det handlar bland annat om åtgärder för förbättrad upptäckt av våld och starkare skydd och stöd till utsatta, effektivare brottsbekämpning och förbättrad kunskap och metodutveckling.

[Pressmeddelande: Åtgärdsprogram mot mäns våld mot kvinnor, våld i nära relationer och hedersrelaterat våld och förtryck](/pressmeddelanden/2024/06/atgardsprogram-mot-mans-vald-mot-kvinnor-vald-i-nara-relationer-och-hedersrelaterat-vald-och-fortryck/)

### Ökade resurser till kvinno- och tjejjourer

I budgetpropositionen för 2026 föreslog regeringen en permanent förstärkning till kvinno- och tjejjourer och vissa andra organisationer inom brottsofferområdet. Totalt avsatte regeringen 185 miljonerna för ändamålet vilket är den högsta permanenta nivån någonsin för detta bidrag. Genom höjningen får organisationerna stärkta förutsättningar att nå ut med stöd till de som drabbats av mäns våld mot kvinnor, våld i nära relationer, sexuellt våld, hedersrelaterat våld och förtryck och prostitution och människohandel för sexuella ändamål. Många av de kvinno- och tjejjourer och övriga som bedriver sin verksamhet med stöd av bidraget arbetar dessutom ofta med fokus på kvinnor och flickor i särskilt utsatta situationer, exempelvis med individer som har utsatts för hedersrelaterat våld.

[Pressmeddelande: Ökade resurser till kvinno- och tjejjourer](/pressmeddelanden/2025/09/okade-resurser-till-kvinno--och-tjejjourer/)

### Genomförande av EU-direktiv om bekämpning av våld mot kvinnor och våld i nära relationer

Regeringen har beslutat att ge en utredare i uppdrag att överväga vilka åtgärder som krävs i svensk rätt för att EU-direktivet om bekämpning av våld mot kvinnor och våld i nära relationer ska genomföras i Sverige. Syftet med EU-direktivet är att fastställa en heltäckande ram för att effektivt bekämpa våld mot kvinnor och våld i nära relationer inom EU. Uppdraget ska redovisas senast den 27 maj 2026.

[Pressmeddelande: Genomförande av EU-direktiv om bekämpning av våld mot kvinnor och våld i nära relationer](/pressmeddelanden/2025/02/genomforande-av-eu-direktiv-om-bekampning-av-vald-mot-kvinnor-och-vald-i-nara-relationer/)

### Regeringen föreslår en ny tidsobestämd påföljd för att stärka samhällsskyddet mot allvarlig brottslighet

Regeringen beslutade den 22 januari 2026 om en proposition som innehåller förslag om att ny tidsobestämd frihetsberövande påföljd ska införas och att påföljden ska kallas säkerhetsförvaring. Påföljden ska kunna användas för personer som har begått allvarliga brott som innefattar angrepp mot annans liv, hälsa, frihet eller frid och som har en hög risk för återfall i sådan brottslighet. Lagändringarna föreslås träda i kraft den 15 april 2026 (prop. 2025/26:95).

[Pressmeddelande: Regeringen föreslår en ny tidsobestämd påföljd för att stärka samhällsskyddet mot allvarlig brottslighet](/pressmeddelanden/2026/01/regeringen-foreslar-en-ny-tidsobestamd-pafoljd-for-att-starka-samhallsskyddet-mot-allvarlig-brottslighet/)

### Livstid för upprepade grova våldtäkter

Regeringen har beslutat om en lagrådsremiss som bland annat innehåller förslag om skärpning av ett femtiotal straffskalor, bland annat grov våldtäkt, grov våldtäkt mot barn, kontakt för att träffa ett barn i sexuellt syfte, grovt utnyttjande av barn för sexuell posering och egenmäktighet med barn. Den innehåller också en ny straffskärpningsregel för brott med koppling till kriminella nätverk. Regeringen föreslår också att livstids fängelse ska kunna dömas ut för vissa allvarliga fall av upprepade vålds- och sexualbrott, samt att presumtionen för häktning ska utvidgas. Lagrådsremissen tar omhand delar av Straffreformutredningens betänkande (SOU 2025:66).

[Pressmeddelande: Dubbla straff för gängkriminella, 50-tal skärpta straffskalor och livstid för upprepade grova våldtäkter](/pressmeddelanden/2025/03/myndigheter-ska-folja-upp-regeringens-reform-av-skyddat-boende/)

### Myndigheter ska följa upp regeringens reform av skyddat boende

Den 1 april 2024 trädde ett nytt regelverk om skyddat boende i kraft. Regeringens reform syftar till att förbättra skyddet för och stödet till de som är i behov av skyddat boende och att stärka barnrättsperspektivet för barn som följer med en vårdnadshavare till ett skyddat boende. Regeringen gav i mars 2025 Statskontoret och Socialstyrelsen i uppdrag att följa upp respektive stödja tillämpningen av reformen, för att säkerställa skydd och stöd till de som är i behov av skyddat boende.

[Pressmeddelande: Myndigheter ska följa upp regeringens reform av skyddat boende](/pressmeddelanden/2025/03/myndigheter-ska-folja-upp-regeringens-reform-av-skyddat-boende/)

## Exempel på åtgärder för att bekämpa hedersrelaterat våld och förtryck

### Skärpta straff för hedersrelaterade brott

Utredningen om förstärkta åtgärder mot hedersrelaterat våld och förtryck har överlämnat sitt betänkande till regeringen. De har bland annat haft i uppdrag att ta ställning till om straffen för vissa hedersrelaterade brott bör skärpas och att se över reglerna för utländska månggiften och fullmaktsäktenskap. Utredningen föreslår bland annat att:

* fler situationer ska omfattas av straffbestämmelserna om äktenskapstvång och vilseledande till äktenskapsresa,
* brottsbeteckningen ”vilseledande till äktenskapsresa” ändras till ”äktenskapsresebrott” respektive ”äktenskapsresebrott mot barn” och försök till dessa brott kriminaliseras,
* straffskalorna för äktenskapstvång, barnäktenskapsbrott och äktenskapsresebrott skärps,
* möjligheterna att använda hemliga tvångsmedel i utredningar om äktenskapstvång och barnäktenskapsbrott utökas, och
* undantag från förbudet att erkänna utländska månggiften, tvångsäktenskap, barnäktenskap och fullmaktsäktenskap tas bort.

Betänkandet har remitterats och förslagen bereds inom Regeringskansliet.

[Pressmeddelande: Utredning föreslår åtgärder för att stärka skyddet mot hedersrelaterat våld och förtryck](/pressmeddelanden/2025/05/utredning-foreslar-atgarder-for-att-starka-skyddet-mot-hedersrelaterat-vald-och-fortryck/)

### Förbud mot kusinäktenskap

Regeringen har i december 2025 beslutat om en lagrådsremiss med förslag om att införa ett förbud mot kusinäktenskap och äktenskap mellan andra nära släktingar. Syftet är att motverka hedersrelaterat förtryck, tvång och andra påtryckningar vid ingående av äktenskap. Kusinäktenskap för med sig en särskild risk för hedersrelaterat förtryck och annan ofrihet. Det gäller i synnerhet för flickor och kvinnor. Sedvänjor som är förknippade med kusinäktenskap riskerar också att bidra till social isolering samt till att upprätthålla hedersstrukturer och släktbaserade kriminella nätverk. Regeringen föreslår därför att det ska införas ett undantagslöst förbud mot äktenskap mellan kusiner i Sverige och att utländska kusinäktenskap som huvudregel inte ska erkännas här. Regeringen föreslår också motsvarande förbud mot äktenskap där den ena är släkt i rätt nedstigande led med den andras syskon. Slutligen föreslår regeringen att det inte längre ska vara möjligt för halv-syskon och syskon till följd av adoption att få tillstånd att ingå äktenskap. Lagändringarna föreslås träda i kraft den 1 juli 2026.

[Lagrådsremiss: Förbud mot kusinäktenskap och äktenskap mellan andra nära släktingar](/rattsliga-dokument/lagradsremiss/2025/12/forbud-mot-kusinaktenskap-och-aktenskap-mellan-andra-nara-slaktingar/)

### Ny lagstiftning kriminaliserar oskuldskontroller, oskuldsintyg och oskuldsingrepp

Den 1 december 2025 trädde ett nytt regelverk i kraft som kriminaliserar oskuldskontroller, oskuldsintyg och oskuldsingrepp. Genom det nya regelverket blir straffet för oskuldskontroll respektive oskuldsingrepp fängelse i högst ett år. Straffet för intygande av sexuell oskuld är böter eller fängelse i högst sex månader. Det blir också straffbart att inte avslöja ett tvångs- eller barnäktenskap. Syftet med förändringarna är att stärka skyddet för flickor och kvinnor som lever i en hederskontext.

[Pressmeddelande: Nytt lagförslag om att kriminalisera oskuldskontroller, oskuldsintyg och oskuldsingrepp](/pressmeddelanden/2025/06/nytt-lagforslag-om-att-kriminalisera-oskuldskontroller-oskuldsintyg-och-oskuldsingrepp/)

### Utredning för att stärka arbetet mot hedersrelaterat våld och förtryck i förskolan och skolan

Hedersrelaterat våld och förtryck är ett allvarligt samhällsproblem och innebär en allvarlig kränkning av mänskliga rättigheter och individens frihet. Det är även den absolut största jämställdhetsutmaningen i svensk skola. Regeringen har därför tillsatt en ny utredning som ska föreslå åtgärder för att stärka arbetet mot hedersrelaterat våld och förtryck i förskolan, skolan och fritidshemmet. Utredningen ska lämna sitt slutbetänkande den 12 augusti 2026.

[Pressmeddelande: Ny utredning för att stärka arbetet mot hedersrelaterat våld och förtryck i förskolan och skolan](/pressmeddelanden/2025/03/ny-utredning-for-att-starka-arbetet-mot-hedersrelaterat-vald-och-fortryck-i-forskolan-och-skolan/)

### Ny lagstiftning ska stärka barns rättigheter och trygghet vid omhändertaganden

Ett förslag om ny lagstiftning för att omhänderta barn och unga remitteras av Socialdepartementet. Förslagen innebär att LVU ersätts med en modern och tydlig lagstiftning, som svarar mot de behov av skydd och stöd som barn och unga har i dag. Den nya lagstiftningen ska vara modern, tydlig och utgå från barnet som egen rättighetsbärare.

I utkastet till lagrådsremiss föreslås att de flesta bestämmelser i LVU behålls och förs över till två nya lagar. Det handlar dels om en lag om omhändertagande för vård av barn och unga, dels en lag om särskilda befogenheter för den statliga barn- och ungdomsvården. Vissa större ändringar föreslås också, bland annat att förutsättningarna för att omhänderta barn och unga justeras. Det handlar bland annat om att bättre kunna skydda barn från kriminella miljöer och hedersrelaterat våld.

[Pressmeddelande: Ny lagstiftning ska stärka barns rättigheter och trygghet vid omhändertaganden](/pressmeddelanden/2025/12/ny-lagstiftning-ska-starka-barns-rattigheter-och-trygghet-vid-omhandertaganden/)

### Utvidgat utreseförbud för barn och unga

Skyddet för barn och unga som löper risk att utsättas för skadliga utlandsvistelser har stärkts genom att utreseförbudet för barn och unga i LVU har utvidgats. Utreseförbud ska kunna beslutas om ett barn riskerar att föras utomlands eller lämnar Sverige och barnets hälsa eller utveckling skadas under utlandsvistelsen på grund av omständigheter som kan föranleda vård enligt LVU. Lagändringen trädde ikraft den 1 juni 2024.

[Ett utvidgat utreseförbud för barn, betänkande 2023/24:SoU24 (på Riksdagens hemsida) - extern webbplats,](https://www.riksdagen.se/sv/dokument-och-lagar/dokument/betankande/ett-utvidgat-utreseforbud-for-barn_hb01sou24/)

[Pressmeddelande: Förslag i proposition att utvidga reseförbudet för barn och unga](/pressmeddelanden/2024/02/forslag-i-proposition-att-utvidga-reseforbudet-for-barn-och-unga/)

### Nytt delmål för att bekämpa hedersvåldet och ny tioårig nationell strategi

Regeringen har infört ett särskilt jämställdhetspolitiskt delmål mot hedersrelaterat våld:

Hedersrelaterat våld och förtryck ska upphöra. Alla, oavsett kön, ska genom hela livet ha samma rätt och möjlighet att leva sitt liv utan att begränsas av kollektivt grundade hedersnormer.

Ett särskilt delmål synliggör att hedersrelaterat våld och förtryck tar sig kollektiva uttryck och därför kan skilja sig åt i sin karaktär från andra våldsformer. För att konkretisera målet och sjösätta kraftfulla åtgärder kommer en handlingsplan mot hedersrelaterat våld och förtryck att tas fram för åren 2026–2028. Det nya delmålet och tillhörande handlingsplan syftar till att förbättra kunskapen och arbetsmetoderna i hela samhället, bland annat rättsväsende, skola och socialtjänst, kring hur hedersvåldet och förtrycket kan förebyggas och bekämpas.

Regeringen kommer även att ta fram en ny, samlad tioårig nationell strategi som ska gälla från 2026 och som ska ersätta den nuvarande strategin mot mäns våld mot kvinnor. Den nya strategin ska omfatta de jämställdhetspolitiska delmålen sex och sju mot våld, och ska bidra till ökad effektivitet, tydligare styrning och strukturerad uppföljning.

[Pressmedelande: Ett tryggare Sverige för alla – nya insatser mot hedersrelaterat våld och förtryck](/pressmeddelanden/2025/09/ett-tryggare-sverige-for-alla--nya-insatser-mot-hedersrelaterat-vald-och-fortryck/)

[- extern webbplats,](https://www.riksdagen.se/sv/dokument-och-lagar/dokument/betankande/ett-utvidgat-utreseforbud-for-barn_hb01sou24/)

### Stärkt insats mot hedersrelaterat våld och förtryck

Regeringen satsar 100 miljoner kronor i permanenta medel för ett nytt statsbidrag. Syftet är att stärka det regionala och lokala arbetet mot våld. Genom medlen, som fördelas av länsstyrelserna, ska kommuner och regioner kunna utveckla stödet för våldsutsatta, bland annat genom att utveckla regionala resurscentrum mot hedersrelaterat våld och förtryck. Regeringen genomför även en satsning på länsstyrelsernas arbete med att utveckla regionala resurscentrum. Satsningen innebär en permanent förstärkning på 15 miljoner kronor från och med 2026.

[Pressmeddelande: Stärkt insats mot hedersrelaterat våld och förtryck](/pressmeddelanden/2025/08/starkt-insats-mot-hedersrelaterat-vald-och-fortryck/)

### Rättsväsendet ska rustas för att öka förmågan att bekämpa hedersrelaterade brott

Regeringen fortsätter arbetet med att bekämpa den hedersrelaterade brottsligheten med kraft. Rätten till ett liv fritt från förtryck ska gälla alla och nya satsningar görs nu i flera myndigheters regleringsbrev för 2026. Bland annat ska Uppsala universitet, Jämställdhetsmyndigheten och Brottsoffermyndigheten utveckla digitala utbildningar för yrkesverksamma i rättsväsendet. Åklagarmyndigheten ska kartlägga varför så få åtal väcks i hedersrelaterade ärenden och sällan leder till fällande domar.

[Pressmeddelande: Rättsväsendet ska rustas för att öka förmågan att bekämpa hedersrelaterade brott](/pressmeddelanden/2025/12/rattsvasendet-ska-rustas-for-att-oka-formagan-att-bekampa-hedersrelaterade-brott/)

### Utsattheten för hedersrelaterat våld och förtryck ska kartläggas

Alltför många barn och vuxna i Sverige utsätts för hedersrelaterat våld och förtryck. Det finns dock ingen heltäckande kartläggning över i vilken utsträckning det förekommer. För att åtgärda detta har regeringen gett ett nytt uppdrag till Jämställdhetsmyndigheten att tillsammans med Uppsala universitet (Nationellt centrum för kvinnofrid) kartlägga hedersrelaterat våld och förtryck i Sverige. Jämställdhetsmyndigheten har också fått i uppdrag att undersöka i vilken utsträckning könsuppdelad simundervisning anordnas av kommuner.

[Pressmeddelande: Utsattheten för hedersrelaterat våld och förtryck ska kartläggas](/pressmeddelanden/2026/01/utsattheten-for-hedersrelaterat-vald-och-fortryck-ska-kartlaggas/)

### Informationskampanjer ska ge bättre kunskap om hedersrelaterat våld och förtryck

Alltför många lever i dag i en verklighet som präglas av hedersrelaterat våld och förtryck. Utsatta behöver därför få bättre information om det stöd och skydd som samhället kan erbjuda. Det finns också ett behov av utvecklad kunskap hos yrkesverksamma och att de får bättre verktyg för att upptäcka hedersrelaterat våld och förtryck. Regeringen ger nu Jämställdhetsmyndigheten, Socialstyrelsen och flera andra myndigheter nya uppdrag att sprida, informera och utveckla kunskapen inom detta område.

[Pressmeddelande: Informationskampanjer ska ge bättre kunskap om hedersrelaterat våld och förtryck](/pressmeddelanden/2025/12/informationskampanjer-ska-ge-battre-kunskap-om-hedersrelaterat-vald-och-fortryck/)

### Nationell spridning av kunskap för att hjälpa barn utsatta för hedersrelaterat våld och förtryck

Linköpings universitet (Barnafrid – Nationellt centrum för kunskap om våld mot barn) har fått medel för att sprida information om orosanmälningar i skola och förskola, med fokus på utsatthet för hedersrelaterat våld och förtryck, så att den kan användas av kommuner i hela landet.

[Pressmeddelande: Nationell spridning av kunskap för att hjälpa barn utsatta för hedersrelaterat våld och förtryck](/pressmeddelanden/2024/12/nationell-spridning-av-kunskap-for-att-hjalpa-barn-utsatta-for-hedersrelaterat-vald-och-fortryck/)

### Arbetsgivare ska få hjälp att uppmärksamma våld i nära relationer

Regeringen beviljade i december 2024 en ansökan från Sveriges kommuner och regioner (SKR) för att stärka arbetsgivares möjligheter att upptäcka om en medarbetare är utsatt för våld i en nära relation eller hedersrelaterat våld och förtryck.

[Pressmeddelande: Arbetsgivare ska få hjälp att uppmärksamma våld i nära relationer](/pressmeddelanden/2024/12/arbetsgivare-ska-fa-hjalp-att-uppmarksamma-vald-i-nara-relationer/)

### Satsning för att stoppa våld mot barn och unga med funktionsnedsättning, inklusive hedersrelaterat våld och förtryck

Myndigheten för delaktighet har fått i uppdrag att sprida kunskap om våld mot barn och unga med funktionsnedsättning, inklusive hedersrelaterat våld och förtryck. Myndigheten ska särskilt fokusera på de verksamheter som möter personer med funktionsnedsättning i vardagen.

[Pressmeddelande: Satsning för att stoppa våld mot barn och unga med funktionsnedsättning, inklusive hedersrelaterat våld och förtryck](/pressmeddelanden/2025/03/satsning-for-att-stoppa-vald-mot-barn-och-unga-med-funktionsnedsattning-inklusive-hedersrelaterat-vald-och-fortryck/)

### Förebygga, upptäcka och åtgärda mäns våld mot kvinnor, inklusive våld i ungas relationer och hedersrelaterat våld och förtryck i skolan

Skolverket har i uppdrag att kartlägga och analysera förskolors, skolors och huvudmäns arbete med att förebygga, upptäcka och åtgärda mäns våld mot kvinnor, inklusive våld i ungas relationer och hedersrelaterat våld och förtryck. I uppdraget ingår att föreslå en struktur för samordning av arbetet. Uppdraget ska redovisas senast den 1 december 2026.

[Mer information i Regleringsbrev för budgetåret 2024 avseende Statens skolverk - extern webbplats,](https://www.statskontoret.se/statsliggaren/regleringsbrev/?RBID=25176)

### Skolverket ska analysera elevers utsatthet för digitala dimensioner av bland annat hedersrelaterat våld och förtryck

Skolverket har även i uppdrag att bland annat undersöka hur mobiltelefoner och annan elektronisk kommunikationsutrustning används i skolan och fritidshemmet. Myndigheten ska även göra en analys av elevers utsatthet för digitala dimensioner av våld, det vill säga kränkningar, våld och hot om våld, inklusive hedersrelaterat våld och förtryck samt rasism och intolerans via digitala enheter. Myndigheten ska även föreslå åtgärder bland annat för att förebygga och motverka digitala dimensioner av våld. Uppdraget ska redovisas senast den 9 mars 2026.

[Pressmeddelande: Regeringen vill undersöka användningen av skärmar i skolan](/pressmeddelanden/2024/08/regeringen-vill-undersoka-anvandningen-av-skarmar-i-skolan/)

### Uppföljning och stärkt kunskapsutveckling

Socialstyrelsen har fått i uppdrag att främja systematisk uppföljning av insatser till individer som är utsatta för hedersrelaterat våld och förtryck. Myndigheten ska även utveckla kunskapsstöd till hälso- och sjukvårdens och socialtjänstens arbete mot hedersrelaterat våld och förtryck. I uppdraget ingår även att ta fram förslag till nationell statistik om försvunna och bortförda barn. Myndigheten ska även se över hur socialtjänsten kan få bättre stöd för att motverka hedersrelaterat våld vid nätverksplaceringar av barn och unga och uppmärksamma syskons risk för hedersrelaterat våld och förtryck.

[Pressmeddelande: Arbetet mot hedersrelaterat våld och förtryck intensifieras](/pressmeddelanden/2024/01/arbetet-mot-hedersrelaterat-vald-och-fortryck-intensifieras/)

### Regeringen satsar för att stärka barns och ungas villkor i utanförskapsområden

I budgetpropositionen för 2026 satsar regeringen 147 miljoner kronor 2026 på att minska utanförskapet och förbättra integrationen i Sverige. Satsningarna riktar sig särskilt till barn och unga i utanförskapsområden, men omfattar bland annat även insatser för vuxna med svaga språkkunskaper. Syftet är att förbättra livsvillkor, främja integration och stärka samhällsgemenskapen.

[Pressmeddelande: Regeringen satsar för att stärka barns och ungas villkor i utanförskapsområden](/pressmeddelanden/2025/09/regeringen-satsar-for-att-starka-barns-och-ungas-villkor-i-utanforskapsomraden/)

## Exempel på åtgärder för att förebygga och bekämpa utnyttjande i prostitution och människohandel

### Utredning ska analysera hur ändring av människohandelsdirektivet ska genomföras i Sverige

Regeringen har gett en utredare i uppdrag att ta ställning till vilka åtgärder som krävs för att genomföra ändringarna i EU:s människohandelsdirektiv i Sverige. Uppdraget ska redovisas senast den 8 december 2025.

[Pressmeddelande: Utredning ska analysera hur ändring av människohandelsdirektivet ska genomföras i Sverige](/pressmeddelanden/2025/02/utredning-ska-analysera-hur-andring-av-manniskohandelsdirektivet-ska-genomforas-i-sverige/)

### Stärkt finansiering av den aviserade handlingsplanen mot prostitution och människohandel

Regeringen stärker finansieringen för att förebygga och bekämpa utnyttjande i prostitution och människohandel och för att stärka stöd och skydd för utsatta personer. I budgetpropositionen för 2026 föreslog regeringen att 14 miljoner kronor per år i tre år skjuts till för en handlingsplan mot prostitution och människohandel med ett särskilt fokus på barn och unga.

[Utgiftsområde 13 Integration och jämställdhet](/contentassets/3416d1df56ae4fcaacf03ecd8ed81ab1/utgiftsomrade-13-integration-och-jamstalldhet/)

### Regeringen stärker stödet till utsatta för människohandel för sexuella ändamål, prostitution och andra former av sexuell exploatering

Regeringen har gett Jämställdhetsmyndigheten, Socialstyrelsen, länsstyrelserna och Statens beredning för medicinsk och social utvärdering (SBU) i uppdrag att förbereda för regionalt och nationellt stöd i syfte att kommuner och regioner ska kunna erbjuda exitprogram och program för barn.

[Pressmeddelande: Regeringen stärker stödet till utsatta för människohandel för sexuella ändamål, prostitution och andra former av sexuell exploatering](/pressmeddelanden/2025/06/regeringen-starker-stodet-till-utsatta-for-manniskohandel-for-sexuella-andamal-prostitution-och-andra-former-av-sexuell-exploatering/)

### Uppdrag till Polismyndigheten och Åklagarmyndigheten att stärka arbetet mot människohandel och människoexploatering

Regeringen har beslutat att ge Polismyndigheten och Åklagarmyndigheten i uppdrag att utveckla och förbättra utredningsförmågan och säkerställa att offer för människohandel och människoexploatering får rätt stöd och skydd.

[Pressmeddelande: Uppdrag till Polismyndigheten och Åklagarmyndigheten att stärka arbetet mot människohandel och människoexploatering](/pressmeddelanden/2025/06/uppdrag-till-polismyndigheten-och-aklagarmyndigheten-att-starka-arbetet-mot-manniskohandel-och-manniskoexploatering/)

## Exempel på åtgärder med fokus på stöd till våldsutsatta barn

### Stärkt samverkan, skydd, stöd och upprättelse när barn har utsatts för våldsbrott

Alla våldsutsatta barn har rätt till skydd, stöd, behandling och upprättelse. För att stärka skyddet för våldsutsatta barn har regeringen gett två uppdrag till flera myndigheter för att stärka samverkan när barn misstänks ha utsatts för våldsbrott och ta fram en nationell plan för samordning av barnahusen i Sverige.

[Pressmeddelande: Stärkt samverkan, skydd, stöd och upprättelse när barn har utsatts för våldsbrott](/pressmeddelanden/2025/07/starkt-samverkan-skydd-stod-och-upprattelse-nar-barn-har-utsatts-for-valdsbrott/)

### Barnombudsmannen ska analysera risker och brister i skyddet för våldsutsatta barn

Alla barn har rätt till en trygg och säker uppväxt fri från alla former av våld, men allt för ofta fångas barn inte upp av samhällets skyddsnät. Därför har regeringen gett Barnombudsmannen i uppdrag att undersöka sambandet mellan hedersrelaterat våld och förtryck och gängkriminalitet samt hur kriminella nätverk utnyttjar barn för sexuell exploatering och människohandel för olika ändamål. Syftet är att öka kunskapen så att samhällets insatser kan bli mer träffsäkra.

[Pressmeddelande: Barnombudsmannen ska analysera risker och brister i skyddet för våldsutsatta barn](/pressmeddelanden/2025/05/barnombudsmannen-ska-analysera-risker-och-brister-i-skyddet-for-valdsutsatta-barn/)

### Regeringen stärker stödet till våldsutsatta barn

Barn och unga som har utsatts för våld i partnerrelation, sexuellt våld eller sexuell exploatering behöver veta hur de får stöd och hjälp. Men många föräldrar upplever att de saknar kunskap om exempelvis sexuell exploatering på nätet för att kunna stötta sina barn. Regeringen har därför gett Myndigheten för familjerätt och föräldraskapsstöd i uppdrag att främja utvecklingen av föräldraskapsstöd samt Barnombudsmannen i uppdrag att identifiera kontaktvägar för barn som utsatts för våld i partnerrelation, sexuellt våld eller sexuell exploatering.

[Pressmeddelande: Regeringen stärker stödet till våldsutsatta barn](/pressmeddelanden/2025/06/regeringen-starker-stodet-till-valdsutsatta-barn/)

### Bättre rutiner för att fånga upp våldsutsatta barn

Samhället måste bli bättre på att upptäcka barn som är utsatta för våld. Därför har Socialstyrelsen fått i uppdrag att bedöma behovet av att se över rekommendationerna kring att ställa rutinmässiga frågor om våld.

[Pressmeddelande: Bättre rutiner för att fånga upp våldsutsatta barn](/pressmeddelanden/2025/06/battre-rutiner-for-att-fanga-upp-valdsutsatta-barn/)
