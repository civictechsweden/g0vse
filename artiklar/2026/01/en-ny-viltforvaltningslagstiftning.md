# En ny viltförvaltningslagstiftning

Regeringen tillsatte en utredning i januari 2024 för att se över jaktlagstiftningen. I april 2025 överlämnade utredningen ett delbetänkande, SOU 2025:32 Vissa förändringar av jaktlagstiftningen, som omfattar frågorna om genomförande av EU:s naturvårdsdirektiv, flerartsförvaltning av klövvilt, jaktsabotage samt jakt på allmänt vatten och i Sveriges ekonomiska zon.

I slutbetänkandet föreslår utredningen en ny viltförvaltningslag och en ny viltförvaltningsförordning med tydligare struktur och modernare bestämmelser som ska ersätta nuvarande jaktlag och jaktförordning.

Förslagen i slutbetänkandet bygger vidare på förslagen i delbetänkandet. Utredningen föreslår att viltförvaltningen ska syfta till att bevara och främja de inhemska viltarterna, främja ett hållbart brukande av vilt som resurs samt begränsa skador och olägenheter orsakade av vilt.

Utredningens huvudsakliga förslag i viltförvaltningslagstiftningen avser genomförandet av EU:s naturvårdsdirektiv, genomförandet av jakt och avlivning, utökad regionalisering och utökade befogenheter för länsstyrelsen, förbättrade bestämmelser om straff och sanktionsavgifter samt tydligare reglering om överklagande. Utredningen föreslår också ett stärkt sekretesskydd för uppgifter om jägare som registreras hos länsstyrelsen.
