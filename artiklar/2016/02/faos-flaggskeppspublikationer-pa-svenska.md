# FAO:s flaggskeppspublikationer på svenska

FN:s fackorgan för jordbruk, skog och fiske övervakar de globala naturresurserna. Svenska FAO-kommittén har nu låtit översätta fyra av FAO:s regelbundet återkommande rapporter, för att sprida kunskap kring dessa och FAO:s verksamhet.

FN:s fackorgan för jordbruk, skog och fiske övervakar globala naturresurser. Det övergripande uppdraget är att samla in statistik från medlemsländerna, analysera, vidareutveckla och distribuera information om jordbruk och skog samt fiske och landsbygdsutveckling som ska tjäna som underlag för policybeslut. FAO ger därför ut ett antal regelbundet återkommande rapporter (så kallade flaggskeppsrapporter) om tillståndet i världen för hunger, jordbruk, jordbruksvaror, skog och fiske för att informationen ska komma till användning.

## Svenska FAO-kommitténs översättningar

Svenska FAO-kommittén har i uppdrag att sprida information om FAO och dess verksamhet samt skapa intresse för frågor som rör tryggad livsmedelsförsörjning. Därför har kommittén låtit översätta sammandraget av några av dessa.

### The State of World Fisheries and Aquaculture (SOFIA)

The State of World Fisheries and Aquaculture, (SOFIA) är FAO:s flaggskeppsrapport om tillståndet för globalt fiske och vattenbruk. I SOFIA 2016 rapporteras att situationen totalt sett över världen inte har förbättrats, även om det i vissa regioner har skett en ljusning de senaste åren. Av de globala fiskebestånden är 31 procent överfiskade det vill säga utom biologiskt hållbara nivåer. I rapporten redogörs bland annat för FAO:s arbete för att motverka olagligt, orapporterat och oreglerat fiske (IUU), där avtalet om hamnstatsåtgärder för att bekämpa IUU utgör ett viktigt instrument. Det trädde i kraft den 5 juni 2016 och är den första bindande globala överenskommelsen på fiskeområdet.

[Bilaga: Sammanfattning av The State of World Fisheries and Aquaculture 2016](/contentassets/379755947583437792aecb18ad51d1dc/sofia-2016-flyer-sve_.pdf.pdf)

### State of Food and Agriculture (SOFA)

State of Food and Agriculture (SOFA) syftar till att ge beslutsfattare, forskare, det civila samhället och de som arbetar inom jordbruket eller i livsmedelsbranschen en övergripande, objektiv och global översikt av ämnet (livsmedel och jordbruk). SOFA 2015 tar upp vikten av sociala skyddsåtgärder för de som är verksamma inom jordbruket, som ett sätt att bryta den onda cykeln med fattigdom på landsbygden.

[Bilaga: Sammanfattning av The State of Food and Agriculture 2015](/contentassets/379755947583437792aecb18ad51d1dc/sv.-verison_summary_state_food_agric_2015.pdf)

### State of Food Insecurity in the World (SOFI)

State of Food Insecurity in the World (SOFI) kommer ut varje år och sammanställs i samarbete med Världslivsmedelsprogrammet (WFP) och Internationella jordbruksutvecklingsfonden (IFAD). I SOFI rapporteras om resultaten av globala och nationella satsningar för att nå målet att minska antalet hungrande i världen. I SOFI 2015 konstateras att trots att antalet svältande fortsatt minskar så hungrar fortfarande 795 miljoner människor. Ansträngningarna måste fördubblas för att kunna uppfylla det andra hållbarhetsmålet i Agenda 2030, att utrota hungern. FAO-kommittén har låtit översätta ett utdrag av sammandraget.

[Bilaga: Utdrag ur sammanfattning av State of Food Insecurity in the World](/contentassets/379755947583437792aecb18ad51d1dc/sv-state-of-food-insecurity-in-the-world-2015-sofi.pdf)

### Global Forest Resources Assessment

Förutom State of the World's Forests ger FAO vart femte år ut Global Forest Resources Assessment. Den redogör för tillståndet i världens skogar och hur de förändras. I 2015 års publikation konstateras att skogarna fortsätter minska till följd av befolkningsökningen som leder till att skogsmark omvandlas till jordbruk och andra användningsområden. De senaste 25 åren har dock takten i den globala avskogningen saktat in med mer än 50 procent, men utvecklingen är ojämnt fördelad.

[Bilaga: Sammanfattning av Den globala skogsutvärderingen 2015 - Global Forest Resources Assessment](/contentassets/379755947583437792aecb18ad51d1dc/sv-global-forest-resources-assessment-2015.pdf)
