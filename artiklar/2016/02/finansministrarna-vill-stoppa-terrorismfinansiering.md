# Finansministrarna vill stoppa terrorismfinansiering

När EU:s finansministrar möts i Bryssel fredag 12 februari förväntas rådet anta slutsatser för kampen mot terrorismfinansiering och rösta om kommissionen ska beviljas ansvarsfrihet för hanterandet av 2014 års EU\-budget. Därutöver kommer även bekämpning av skatteflykt diskuteras. Finansminister Magdalena Andersson deltar i mötet.


## Förhindra finansiering av terrorism

Den 2 februari presenterade kommissionen sina tilltänkta åtgärder för att förhindra finansiering av terrorism. På fredag den 12 februari ska kommissionen presentera för finansministrarna vad de vill göra för att på kort och lång sikt förhindra finansieringen. Finansministrana väntas anta slutsatser om vilka prioriteringar som de vill se i arbetet.

De mest konkreta delarna som presenterades av kommissionen den 2 februari är en uppdatering av det fjärde penningtvättsdirektivet som redan håller på att införas i medlemsländerna. Uppdateringen innebär bland annat en reglering på EU\-nivå i syfte att öka kontrollen över virituella valutor, exempelvis Bitcoin, och förbetalda anonyma betalkort.

Kommissionen vill även att medlemsländerna snabbare ska införa de delar av det fjärde penningtvättsdirektivet som man redan beslutat om.

Regeringen är i huvudsak positiv till åtgärderna och välkomnar kommissionens åtgärdsplan. Exempelvis anser regeringen att medlemsländerna ska snabba på införandet av det fjärde penningtvättsdirektivet. Regeringen är även positiv till regleringen på EU\-nivå att öka kontrollen av virituella valutor och förbetalda betalkort

Regeringen kommer att återkomma till riksdagen när förslagen har blivit ännu konkretare.

### Beviljandet av ansvarsfrihet för kommissionen för hanteringen av 2014 års EU\-budget

Rådet ska lämna in en rekommendation till Europaparlamentet ifall kommissionen ska beviljas ansvarsfrihet för hur de hanterade budgeten 2014\.

För 21:a året i rad kritiserar Europeiska revisionsrätten kommissionens hantering av EU\-budgeten. Revisionsrättens granskning av hur kommissionen skötte budgeten visar ingen större skillnad i jämförelse med året innan, då de uppskattade att det fanns brister i nästan var tjugonde transaktion.

Ordförandeskapet föreslår att rådet ska rekommendera Europaparlamentet att bevilja kommissionen ansvarsfrihet. Förutom rekommendationerna har rådet i slutsatserna lagt till förslag för hur kommissionen ska sköta budgeten bättre.

Regeringen ser allvarligt på revisionsrättens kritik av kommissionen hantering och betonar vikten av att kommissionen kommer till rätta med budgetbristerna. Samtidigt anser regeringen att kommentarerna som bifogas utkastet på rekommendation innehåller viktiga förbättringsförslag.

Rådet kommer fatta beslut med kvalificerad majoritet.

### Förhindra att företag flyr skatt

Kommissionen kommer att presentera ett paket (antimissbrukspaketet) som innehåller förslag för att förhindra skatteflykt och skatteundandragande. Paketet innehåller förslag till åtgärder mot skatteundandragande och aggressiv skatteplanering som bland annat innebär att företag utnyttjar länders skatteskillnadar för att betala lägre skatt. Efter presentationen kommer ministrarna diskutera delarna i paketet.

För regeringen är det mycket viktigt att förhindra skatteflykt. Regeringen är positiv till tanken med paketet, men tycker att det kräver ytterligare tid för analys. Dessutom måste de åtgärder som föreslås mot skatteflykt vägas mot hur viktigt det är för medlemsländerna att fortsatt kunna stifta och behålla egna nationella regler.

### Övriga punkter

Finansministrarna ska också enas om EU:s gemensamma positioner inför G20\-mötet i Shanghai den 25\-27 februari.

Rådet kommer även att anta slutsatser om vilka prioriteringar man vill se i kommissionens förslag till EU\-budget under nästa år. För rådet är det viktigt att det finns pengar tillgängliga för att kunna hantera både oväntade händelser och kriser.

Därutöver kan det bli aktuellt för finansministrarna att informera varandra om hur långt man har kommit med att genomföra bankunionen.
