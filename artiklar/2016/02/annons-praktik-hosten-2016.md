# Dags att söka praktik inför hösten 2016

Är du en nyfiken, analytisk, samhällsintresserad student och i slutet av din utbildning? Då är du välkommen att söka praktik vid Sveriges ständiga representation vid EU i Bryssel. Representationen söker nu ett antal praktikanter för tjänstgöring under 20 veckor hösten 2016\.
Ansökningstiden går ut 16 mars.


Sveriges ständiga representation vid Europeiska unionen, EU\-representationen, är Sveriges största utlandsmyndighet. Verksamheten syftar till att utifrån regeringens prioriteringar och målsättningar förbereda, driva och vinna största möjliga gehör för svenska ståndpunkter i Europeiska Unionens arbete. En viktig uppgift är att bidra med analyser och bedömningar till Regeringskansliet i Stockholm som ansvarar för den svenska EU\-politikens utformning. Utöver detta är EU\-representationen den svenska regeringens dagliga kontaktlänk med EU:s institutioner och medlemsstaternas representationer i Bryssel.

## Att göra praktik

Som praktikant kommer du aktivt att delta i det löpande arbetet som bland annat innefattar att förbereda underlag, ta fram rapporter, biträda vid arbetsgruppsmöten och följa arbetet vid EU\-institutionerna. Dessutom har du möjlighet att utföra mer praktiska uppgifter inför planering och genomförande av besök och möten. Uppgifterna kan även innebära mer självständigt arbete inom avgränsade områden.

Det är viktigt att ange vilket arbetsområde du primärt är intresserad av:

* utrikes\- och säkerhetspolitiska frågor (inklusive försvar, handel, bistånd)
* ekonomi och finans
* rättsliga och inrikes frågor
* jordbruk och fiskefrågor
* media och kommunikation
* utbildning och forskning
* sociala frågor eller annat område

Mer information om olika arbetsområden och praktik inom regeringskansliet och utrikesförvaltningen finns på regeringen.se:

[Mer om praktik inom Sveriges utrikesförvaltning](http://www.regeringen.se/jobba-hos-oss/student-och-praktik/praktik-inom-utrikesforvaltningen/ "Mer")

[Mer om praktik inom Regeringskansliet](http://www.regeringen.se/jobba-hos-oss/student-och-praktik/ "Mer")

## Krav

Ett krav på representationens praktikanter är att de är inskrivna som student vid universitet eller högskola. Om praktik ej ingår som poänggivande kurs ska institutionen intyga att praktiken är relevant för den studerandes utbildningsinriktning.

För att få ut mesta möjliga av en praktik vid representationen bör du ha en utbildningsbakgrund som motsvarar C\- eller D\- nivå inom relevant samhällsvetenskapligt ämne, till exempel statsvetenskap, nationalekonomi, freds\- och konfliktkunskap, juridik och/eller journalistik men även andra utbildningsinriktningar är av intresse.

Du ska vara en nyfiken och analytisk person som kan uttrycka dig väl i tal och skrift. Du ska trivas med att arbeta både självständigt och i grupp samt ha ett intresse för internationella frågor. Du bör även ha goda kunskaper i engelska och kunskaper i franska är meriterande. För vissa arbetsområden (utrikes\- och säkerhetspolitik) är goda kunskaper i franska en nödvändighet.

EU\-representationen eftersträver en jämn könsfördelning i samtliga rekryteringar.

Svenskt medborgarskap är ett krav och registerkontroll enligt Säkerhetsskyddslagen genomförs inför tillträdet.

Ersättning: Ingen ekonomisk ersättning utgår från UD eller Sveriges ständiga representation för tjänstgöringen och du som praktikant måste själv ordna försäkring och boende i Bryssel.

## Ansökan

Om du är intresserad av att praktisera vid Sveriges ständiga representation vid EU i Bryssel hösten 2016 skall du skicka in ett personligt brev och meritförteckning till e\-postadressen: representationen.bryssel\-ansokan@gov.se (vänligen skriv "Praktikplats hösten 2016" i mailets ämnesrad).

Ange diarienummer UF2016/07532/BRYR i din ansökan.

Sista ansökningsdag är 16 mars 2016\.

Planerat startdatum för praktiken är 5 september 2016 med slutdatum 22 januari 2017\.

Välkommen med din ansökan!
