# Nya praktikanter ett säkert vårtecken i Bryssel

EU\-representationen önskar vårterminens 12 praktikanter varmt välkomna till Bryssel.


Representationen tar varje termin emot ett antal praktikanter. De är mycket uppskattade och deras bidrag till organisationen är värdefull.

Totalt 75 personer sökte till ett tiotal platser inför vårterminen. Tolv studenter med bakgrund i statskunskap, juridik och nationalekonomi från svenska, men också ett franskt universitet, presenterades på veckans personalmöte.

\- Intresset var som oftast är fallet störst för utrikes\- och säkerhetspolitik. Det som är nytt för i år är ett ökat intresse för miljöfrågor och det är första gången som vi har två praktikanter i representationens miljögrupp, säger personalhandläggare Simon Morrissey.

Frida Sund\-Falkevik är statsvetare från Lund som just avslutat en kandidatuppsats om EU:s energiunion. Under våren har hon EU\-representationens miljöråd och COP21\-expert Martin Widstam som handledare.

\- Mitt fokus är på klimat\- och energifrågor. Det är spännande med Parisavtalet eftersom det är så framgångsrikt och innehåller en femårig översynsmekanism. Jag ser fram emot att se hur mekanismen påverkar diskussioner internt på EU nivå om EU:s egna handlingsplaner, exempelvis översynen av ETS och hur det kommer påverka 2030\-ramverket.

Beatrice Åberg\-Gudmundson läser på programmet för globala studier med inriktning på internationella relationer vid Göteborgsuniversitet. Hon har miljöråd Ida Edwerts som handledare och planerar en uppsats om klimatarbete.

\- Jag har alltid haft ett miljöintresse och jag är intresserad av hur myndigheter arbetar med frågorna, hur Sverige internationellt för ut men också tar hem ståndpunkter och landvinningar inom miljöområdet.

Praktik vid representationen är ett effektivt sätt att få kunskap om EU:s arbetssätt. Med just nu tunga frågor på EU\-agendan med bäring inte minst på EU:s framtid har praktikanterna goda förutsättningar att få med sig värdefull kunskap om både innehåll och processer.
