# Delningsekonomins utmaningar och möjligheter

Airbnb, Uber och andra tjänster växer i popularitet och utmanar de traditionella sätten att sälja tjänster. Enligt Robin Teigland, forskare vid Handelshögskolan i Stockholm, värderas delningsekonomin i dag till cirka 34 miljarder dollar. Värdet förutspås ha ökat till 335 miljarder dollar om tio år. Delningsekonomins utmaningar och möjligheter diskuterades vid ett seminarium på Sveriges EU\-representation i Bryssel.


Utvecklingen av delningsekonomin (collaborative economy) ställer flera frågor på sin spets. Är det en ny form av kapitalism med perfekt konkurrens inom plattformar som i sig utgör monopol? Står de traditionella jobben mot tillfälliga påhugg ("gigs")? Finansiering behövs men behövs bankerna så som de ser ut i dag? Modern teknologi gör att delningsekonomin växer både globalt och nationellt. Kraven på tillit mellan parter är höga.

Det var några av de frågor som Robin Teigland, inledde seminariet med som arrangerades av Sveriges EU\-representation tillsammans med Utrikesdepartementet och Kommerskollegium måndagen den 12 oktober.

Den stora knäckfrågan är vad utvecklingen kräver på lagstiftningsområdet. Ola Landström, juridisk rådgivare, Kommerskollegium resonerade kring den sektorspecifika lagstiftningens begränsningar kontra en mer horisontell reglering. Plattformar och transaktioner gör att gränserna mellan vem som är konsument och försäljare liksom mellan vad som är tjänst och vara suddas ut. Det behövs riktlinjer men det är viktigt att beakta den delningsekonomins effektivitetspotential.

Panelen tog upp konsumentskydd, vikten av samordnade regler för alla medlemsstater istället för separata regler för varje marknad för att undvika fragmenterad reglering samt vikten av att förstå potentialen inte minst för delade tjänster och för start\-ups. Ett stort ansvar läggs på konsumenterna att hålla sig informerade men samtidigt ligger det i delningsekonomins natur att information sprids snabbt om tjänster som inte håller måttet

EU\-kommissionen har nyligen inlett en konsultation om nätplattformar för att undersöka behovet av framtida reglering.

Moderator för seminariet var redaktör Peter O'Donnell från tidningen Politicos Brysselredaktion.
