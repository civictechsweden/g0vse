# EU skärper reglerna om avfallshantering

- I en cirkulär ekonomi har avfall potential att driva fram nya affärsmöjligheter, där produkter och material används och återvinns, och där skadliga ämnen fasas ut så att återviningen kan bli säker.
Det sade Åsa Webber, ambassadör vid Sveriges EU-representation, när hon öppnade ett möte om EU:s åtgärder för att stärka den cirkulära ekonomin.

Syftet med mötet var att diskutera det paket om cirkulär ekonomi som EU-kommissionen presenterade den 2 december. På sikt innebär förslaget bland annat att 6 direktiv på avfallsområdet skärps och uppdateras med målsättningar som gäller för år 2030 istället för 2020.

Representanter för kommissionen, förpackningsindustrin och det inkommande nederländska ordförandeskapet deltog i en paneldebatt. Bland de inbjudna fanns bland annat miljöråd från medlemsländernas representationer.

## Alltför lite avfall går till återvinning

I förslagstexten konstaterar kommissionen bland annat att av EU:s totalt 2,5 miljarder ton avfall under 2013 gick 1,6 miljarder ton förlorat då det varken återanvändes eller återvanns. Enligt kommissionen skulle ytterligare 600 ton avfall kunna återvinnas. Det skulle också ge sänkta utsläpp av växthusgaser med minst 600 miljoner ton mellan 2015 och 2035, skriver EU-kommissionen.

Åsa Webber pekade på just detta i sitt öppningsanförande att Europas ekonomi både är alltför resursberoende och förvånansvärt slösaktig.

Regeringen välkomnar kommissionens förslag men anser att förslaget kunde varit skarpare på ett par punkter.
- Vi skulle gärna ha sett konkreta åtgärder för att fasa ut särskilt farliga ämnen för att garantera kvalitet och säkerhet av återvunnet material. Det borde också vara möjligt att gå längre än förslagets målsättning att max tio procent av hushållsavfallet får läggas på deponi år 2030, underströk Åsa Webber.

Hur mycket hushållsavfall som EU lägger på deponi varierar kraftigt mellan medlemsländerna. I vissa fall handlar det om så mycket som upp till 80-90 procent medan Sverige ligger bra till med endast 0,7 procent.

## Stora affärsmöjligheter

Avfall som inte tas om hand med hållbara metoder innebär inte bara negativ miljöpåverkan utan också att potential för både nya jobb och en gryende marknad för återvunna material inte tas tillvara. I Sverige har avfallshantering utvecklats till ett framgångsrikt affärsområde som växt med 60 procent sedan 2000 och nu omsätter mer än en miljard kronor varje år.

Kommissionen uppskattar att en liknande omställning för hela EU har potential att generera 170 000 nya jobb år 2035.

Sveriges EU-representation stod för värdskapet och förpackningsföretaget Tetrapak för organisationen av mötet.

Kommissionens paket om cirkulär ekonomi ska nu behandlas av europeiska ministerrådet. I februari tas det upp på konkurrenskraftsrådet och i mars på miljörådet.
