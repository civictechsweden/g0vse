# Sverige leder översyn av FN:s vapenregister

Vart tredje år genomförs en översyn och uppdatering av FN:s register för rapportering av export och import av konventionella vapen. En så kallad Group of Governmental Experts (GGE) bestående av nationella experter från ett 20\-tal länder kallas samman för detta uppdrag.


FN:s vapenregister inrättades år 1992 som ett förtroendeskapande och konfliktförebyggande rapporteringssystem, där FNs medlemsstater årligen rapporterar export och import av sju olika katergorier tunga vapensystem: stridsvagnar, stridsfordon, artilleripjäser, stridsflygplan, attackhelikoptrar, krigsfartyg samt missiler och deras avskjutningsanordningar.

Därtill kan rapporteringen också omfatta små\- och lätta vapen, anskaffning från inhemsk produktion och det totala nationella innehavet av de sju kategorierna, samt relevant nationell lagstiftning.

Rapporteringen till registret är frivillig. Genom åren har 170 av FN:s medlemsstater vid något tillfälle rapporterat till registret. Men antalet länder som rapporterar har visat en nedåtgående trend, från som mest 124 länder år 2002 till 54 år 2015\.

De tio största exportörerna i världen rapporterar dock regelbundet till FN\-registret, vilket innebär att uppemot 90 procent av den legala och kontrollerade handeln med de sju kategorierna täcks av rapporteringen. Handeln mellan länder som inte är större producenter är mindre väl representerad i registret, och oreglerad eller illegal handel återspeglas naturligtvis inte alls.

Successiva översyner har modifierat kategoriernas omfång och innehåll för att återspegla den tekniska utvecklingen samt föreslagit åtgärder för att underlätta rapporteringsarbetet.

Årets expertgrupp kommer att fokusera dels på rapporteringskategorierna i ljuset av aktuella tekniska och operativa trender, dels på frågan om ytterligare kategorier skulle vara relevanta mot bakgrund av dagens konfliktscenarios och slutligen på frågan om hur den vikande rapporteringstrenden kan vändas.

Gruppens rekommendationer antas formellt av FN:s generalförsamling under hösten.
