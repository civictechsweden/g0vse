# Blackebergs gymnasium besöker representationen för åttonde gången

På fredagseftermiddagen 15 april fyllde tredjeårselever från Blackebergs gymnasium representationens auditorium. Varken attentaten 22 mars eller den just nu begränsade flygtrafiken till Bryssels flygplats kan hålla de 128 eleverna borta från Bryssel.

- Det är viktigt att komma hit. De vill att vi ska sluta leva våra liv och bli isolerade men så får det inte bli, säger Nicole Hoang Nguyen, en av eleverna beslutsamt.

Skolans intresse och ansträngningar har resulterat i goda kontakter som borgar för ett program med hög kvalitet. Innan eleverna kommer till representationen har de lyssnat på den svenske rådskommunikatören Juri Laas, den tyske diplomaten Martin Dhim vid EEAS och Tom Casier vid Kents universitet.

Nicole Hoang Nguyen är inspirerad av mötena. Hon berättar att hon gärna vill komma in på Handelshögskolan men att intresset för internationella relationer är stort.

- Intresset växer när man är här i Bryssel och att vara där det händer är intressant och spännande, säger hon.

James Murphy är lärare och huvudansvarig för att skolan varje år kommer iväg till Bryssel.

- Det är ett previlegium att ha de här eleverna. Många av våra tidigare elever läser vidare på pol. magprogrammet i Uppsala, säger han med stolthet i rösten.

Brysselbesöket ingår i en kombinerad kurs i engelska och samhällskunskap med tonvikt på internationella relationer. Just nu läser eleverna boken Geopolitics of Emotion av Dominique Moisi.

- Den anknyter till Huntingons The Class of Civilizations och handlar om de känslor som påverkar hur världen ser ut. Det är ju det som det handlar om här och just nu, menar James Murphy.

Hans intryck är att attentaten påverkar bemötandet i staden.

- Vi möter en oerhörd öppenhet från alla vi träffar. Vi möter tacksamhet från folk här i Bryssel för att vi kommer hit trots det som har hänt och på så sätt bidrar till att man kan gå vidare, reflekterar han.

Cirka 25 procent av representationens 150 besöksgrupper årligen är skolklasser.

James Murphy rekommenderar att fler gymnasier satsar på Brysselbesök. Representationen instämmer och välkomnar flera skolklasser.
