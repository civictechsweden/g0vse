# FN-konferens om möjligheter och utmaningar för ny teknik inom flyget

Den 9 maj inledde Anna Johansson seminariet om ny teknologi inom luftfart som samarrangerades av FN:s globala organ för civil luftfart ICAO (International Civil Aviation Organization) och Transportstyrelsen. Under symposiets två dagar samlades över 200 branschexperter och myndighetsanställda. Första dagen medverkade också företrädare för EU-kommissionen och Facebook. Temat var "RemoteTech” med fokus på drönare och fjärrstyrd flygtrafikledning, två nya teknologier som dramatiskt håller på att förändra luftfarten.

– Behovet av ekonomisk tillväxt, ökad sysselsättning och insatser för att minska klimatförändringarna kommer att underlättas med hjälp av ny teknik. Både drönare och fjärrstyrd flygtrafikledning är utmärkta exempel på ny teknik som bidrar till ekonomisk tillväxt, ökad tillgänglighet och nya arbetstillfällen, sa infrastrukturminister Anna Johansson i sitt inledningsanförande.

Under konferensen diskuterade experter från hela världen likheter mellan teknologierna men också vilka möjligheter och utmaningar som teknikutvecklingen med drönare eller fjärrstyrd flygtrafikledning står inför. Inom båda områdena har också svenska företag stora möjligheter att leverera både produkter och tjänster, vilket skapar nya arbetstillfällen.

Sedan Sverige 2009 fick en reglering av drönare under 150 kg började marknaden växa och Sverige har idag flera världsledande drönartillverkare och över 1000 beviljade tillstånd för kommersiell drönaranvändning. Samtidigt pågår under 2016 förhandlingar om en ny EU-gemensam drönarreglering och många utmaningar, inte minst vad gäller säkerhet, måste hanteras.

– Regelverken på nationell, EU och global nivå bör bli mer målbaserade för att stödja innovationer och implementeringen av ny teknik. Tekniken, åtminstone med fjärrstyrd flygtrafikledning kan också förbättra tillgängligheten till lågtrafikerade orter genom lägre kostnader, fortsatte Anna Johansson.

Sverige har också världens första certifierade fjärrstyrda flygledartorn. Med kameror och sensorer övervakas ankomster och avgångar vid Örnsköldsviks flygplats. Informationen skickas 150 km till trafikledare som i Sundsvall ser alla rörelser på en skärm och håller kontakt med piloten ombord. Sundsvall/Härnösands flygplats kommer att kopplas till detta system under året och Linköpings flygplats under 2017.
