# Statssekreterare Gunvor G Ericson inviger plattform för nanosäkerhet

Utvecklingen av nanoteknik går mycket fort. På uppdrag av regeringen har forskningscentrumet Swetox inrättat en nationell plattform för att samordna och förmedla kunskap om nanosäkerhet.

– Användingen av nanoteknik är ett område som utvecklas snabbt och innebär stora möjligheter inom ett brett spektrum av områden, inte minst inom miljö och hälsa. Nanomaterial och nanoteknik bidrar redan idag, och kan i framtiden rätt använt komma att bidra allt mer, till bättre produkter och smartare tekniska lösningar som är positiva för samhället, säger statssekreterare Gunvor G Ericson.

Det som kännetecknar nanomaterial är deras ytterst lilla storlek, endast några miljondels millimeter. Den lilla storleken ger specifika fysikaliska, kemiska och toxikologiska egenskaper som bland annat kan användas i sjukvården och inom energi- och it-teknik.

Möjligheterna är många, men utvecklingen av nanoteknik och nya nanomaterial kan även innebära nya risker för hälsa och miljö om man inte nogsamt undersöker säkerhetsaspekterna på ett tidigt stadium.

Genom att inrätta en nationell plattform för nanosäkerhet vill regeringen underlätta kunskapsöverföring inom nanosäkerhet och stärka en bred samverkan mellan olika berörda aktörer, till exempel företag, forskare, myndigheter och det civila samhället. Fokus ligger främst på potentiella hälso- och miljörisker eftersom förståelsen för hur nanomaterial sprids och påverkar människan och miljön fortfarande är bristfällig.

– Plattformen ska bidra till att så långt som möjligt förutse och hantera potentiella miljö- och hälsorisker genom att säkerställa att kunskapen sprids och kommuniceras. Ett viktigt syfte med det arbete som nu ligger framför oss är att se till att utveckling av användningen av nanomaterial och nanoteknik är säker, så att vi kan ta tillvara på de möjligheter som tekniken lovar, säger Gunvor G Ericson.

[Se hela programmet: Invigning av nationell plattform för nanosäkerhet](http://swetox.se/wp-content/uploads/2016/03/program-invigning-nationell-plattform-nanosakerhet-23-maj-ver-19-maj.pdf)
