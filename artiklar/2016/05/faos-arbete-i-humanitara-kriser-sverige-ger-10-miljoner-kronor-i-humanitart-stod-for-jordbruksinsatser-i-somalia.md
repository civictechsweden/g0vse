# FAO:s arbete i humanitära kriser: Sverige ger 10 miljoner kronor i humanitärt stöd för jordbruksinsatser i Somalia

FN:s Livsmedels\- och jordbruksorganisation, FAO, vars mandat är att trygga livsmedelsförsörjningen och verka för en hållbar förvaltning av naturresurser, gör stora insatser i det humanitära biståndet i världen. Organisationen har arbetat med humanitära kriser under många år, men FAO:s insatser på livsmedelsområdet är inte lika kända som andra FN\-organs. Vid humanitära kriser är det oftast bristen på mat som är den första och mest allvarliga följden. Jord\- och skogsbruket samt fisket har drabbats särskilt hårt av det ökande antalet humanitära kriser i världen, bland annat av de allt kraftigare klimatförändringarna. Nu beviljar Sverige genom Sida 10 miljoner kronor i humanitärt stöd för jordbruksinsatser i Somalia, detta för att direkt mildra effekterna av den pågående El Niño.


– Vi vet att klimatförändringarna är ett faktum i många länder och utvecklingsländer drabbas hårdast. FAO har visat att under det senaste årtiondet har jordbruket blivit den enskilt mest drabbade sektorn. FAO:s långsiktiga arbete med att bygga upp motståndskraft inom jordbruket men även inom skogsbruk och fiske är väldigt betydelsefullt, menar Elisabeth Backteman, statssekreterare hos landsbygdsminister Sven\-Erik Bucht.

**Sverige bland de tio största givarna till FAO:s humanitära verksamhet**

För att möta humanitära kriser av det här slaget stärkte regeringen budgeten för det humanitära arbetet 2016 från 4,85 miljarder kronor till 5,34 miljarder kronor. Sverige är den femte största bilaterala givaren i världen av humanitärt bistånd och FN utgör en viktig kanal för Sveriges humanitära insatser när det gäller det multilaterala biståndet.

Sveriges stöd till FAO:s arbete vid humanitära kriser går genom Sida. FAO är en nyckelpartner för Sida i det humanitära biståndet, särskilt när det gäller tryggad livsmedelsförsörjning och resiliens. Under 2015 bidrog Sida med 48,5 miljoner kronor till FAO:s humanitära krisarbete. Det inkluderar även insatser för återhämtning efter Ebolakrisen. Sverige är därmed bland de tio största givarna till FAO:s humanitära verksamhet.

Sida har ett humanitärt avtal med FAO som geografiskt fördelas till bland annat Sahel\-området, Afrikas Horn och Colombia, men innebär också flexibilitet att ta in nya projekt varje år eller när det behövs, t.ex. vid återuppbyggnad efter Ebolakrisen. Sveriges beslut, genom Sida, om 10 miljoner kronor till FAO för omedelbara insatser i Somalia i syfte att säkra skörden 2016 och mildra de allvarliga konsekvenserna av El Niño i landet, är ett exempel på flexibiliteten att ta in nya projekt vid behov som innebär att FAO snabbare kan sätta in åtgärder vid humanitära kriser. Inriktningen på avtalet har varit att bygga upp motståndskraft mot klimatrelaterade katastrofer, något som i högre grad prioriteras av Sida.

**Akuta åtgärder och långsiktiga effekter i FAO:s arbete**

Livsmedelsrelaterade humanitära kriser kommer fortsätta inträffa i takt med klimatförändringar, konflikter och naturkatastrofer. Därför är FAO:s arbete både i den akuta krisen, men också i det långsiktiga arbetet, viktig för att lindra krisens effekter i länder som Somalia, Etiopien och Syrien.

När klimatprognoser 2015 visade att El Niño skulle komma att drabba bland annat Somalia hårt utarbetade FAO en beredskapsplan för insatser i landet. Därmed kunde man på kort tid vidta snabba och välriktade åtgärder. Dessa innefattade att stärka flodbankar, bygga översvämningsbarriärer och förse jordbrukarna med lagringsmöjligheter för spannmålen. Resultatet är band annat att 9 000 hektar jordbruksmark, som tidigare har drabbats av översvämningar, denna gång kunnat skonas. Jordbruksmarken föder 2 miljoner människor i en månad.

– Det är viktigt att den mycket allvarliga situationen i de länder som har drabbats hårt nu har nått rubrikerna i media. FAO började övervaka prognoserna för El Niño redan i början av 2015 och tog fram beredskapsplaner som nu snabbt har kunnat sättas in. Sidas beslut att bidra med 10 miljoner kronor till FAO:s omedelbara insatser i Somalia kommer därför att vara en bidragande del till att jordbruket i landet framöver ska kunna förse befolkningen med mat, menar Elisabeth Backteman.

Till följd av El Niño har hundratusentals boskap dött i Etiopien, vilket dramatiskt har förvärrat situationen i landet. FAO bistår med att mildra effekterna av djursjukdomar, men också med förebyggande arbete genom bland annat vaccinationer. Kostnaden för vaccineringen är en bråkdel av vad det kostar att ersätta boskapen om de dör. I Syrien hjälper FAO de kvarvarande jordbrukarna att fortsätta sitt jordbruk, vilket också är betydligt billigare än livsmedelsbistånd. Man har bl.a. bidragit med plantering av spannmål som har gett mat till 145 000 människor i ett år. Insatserna har även inkluderat riskhantering på nationell nivå och hjälp med utsäde och veterinärvård.

**Metod för fördelning av bistånd**

FAO använder sig av en rad metoder, bland annat det som kallas det globala informations\- och tidiga varningssystemet inom livsmedel och jordbruk (Global Information and Early Warning System on Food and Agriculture). Det finns för att kunna varna i tid för humanitära kriser så att beslutsfattare har uppdaterad och korrekt information och kan mobilisera resurser. GIEWS samlar in data och övervakar kontinuerligt lagersituationen samt efterfrågan på livsmedel globalt för att säkra var det är överskott och var det är brist. Bedömningarna inkluderar även vilken påverkan konflikter och naturkatastrofer har på livsmedelsförsörjningen, hur handeln med jordbruksvaror ser ut på världsmarknaden, hur prisutvecklingen ser ut lokalt och på exportmarknaderna, samt vilka länder som mest saknar en tryggad livsmedelsförsörjning.

– FAO är den enda globala organisationen för jordbruk, skog och fiske \- tre sektorer som är mycket viktiga för Sverige och vår ekonomi \- men också avgörande för att trygga livsmedelsförsörjningen globalt, framförallt i utvecklingsländer, menar Elisabeth Backteman som också är ordförande i Svenska FAO\-kommittén. FAO:s viktiga arbete i att bygga upp motståndskraften i humanitära kriser måste uppmärksammas i högre grad.
