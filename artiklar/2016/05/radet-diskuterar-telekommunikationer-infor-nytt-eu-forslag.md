# Diskussion om telekommunikationer inför nytt EU-förslag

Diskussionen om EU:s ramverk för elektroniska kommunikationer sker mot bakgrund av ett moderniseringsförslag som förväntas i höst. På rådsmötet i Bryssel den 26 maj ska telekomministrarna också enas om ett förslag som syftar till bättre mobiltäckning i EU. Sverige representeras på mötet av statssekreterare Eva Lindström.


EU:s regelverk för elektronisk kommunikation ska ses över och moderniseras. Det nederländska ordförandeskapet har därför bett ministrarna i EU med ansvar för telekomfrågor att i en policydebatt ge politisk vägledning till kommissionen inför ett förväntat förslag i september.

Diskussionen kommer att fokusera på tre frågor: tillgång till fasta kommunikationsnät, hantering av radiospektrum för mobila kommunikationsnät, regler för leverentörer av kommunikationstjänster och EU\-ländernas syn på en modernisering av dessa områden.

Regeringen anser att det framtida regelverket bör ha fokus på resultatet för slutanvändare, det vill säga konsumenter, företag, myndigheter och andra organisationer. Regleringen bör leda till att alla slutanvändare kan få full tillgång till en digital inre marknad.

## Förhandlingar om förbättrad mobil datakommunikation

Telekomministrarna ska också enas om kommissionens förslag om användning av frekvensområdet kring 700 MHz som idag används för tv\- och radioutsändingar i marknätet och trådlösa mikrofoner med mera. Förhandlingarna handlar om att använda delar av bandet för att förbättra mobiltäckningen i EU och öka hastigheten i de mobila datanäten.

För regeringen är det viktigt att få en så tidig harmonisering som möjligt för att på det sättet bidra till att uppfylla EU:s bredbandsmål om att alla i EU ska ha tillgång till 30 Mbit år 2020\.
