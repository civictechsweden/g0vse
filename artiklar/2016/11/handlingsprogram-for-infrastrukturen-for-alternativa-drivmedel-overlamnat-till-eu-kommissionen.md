# Handlingsprogram för infrastrukturen för alternativa drivmedel överlämnat till EU-kommissionen

Regeringen beslutade den 17 november om ett handlingsprogram för infrastrukturen för alternativa drivmedel. Handlingsprogrammet tar sin utgångspunkt i att Sverige ska bli ett av världens första fossilfria välfärdsländer och ha en fossilfri fordonsflotta. För att uppnå det behövs en kombination av åtgärder. Ett transporteffektivt samhälle, energieffektiviseringar och en övergång till förnybara drivmedel.

## Handlingsprogrammet beskriver arbetet för en fossilfri fordonsflotta

Handlingsprogrammet beskriver vilka styrmedel och initiativ som regeringen hittills tagit och fortsatt kommer att driva för att främja förnybara drivmedel. I handlingsplanen lyfter regeringen också fram vilka resultat som initiativen gett. T.ex. så är andelen biodrivmedel i den svenska vägtransportsektorn nu nästan 15 procent. Cirka 65 procent av den svenska kollektivtrafiken med buss utförs med förnybara drivmedel. Antalet laddbara fordon i Sverige har fördubblats mellan 2014 och 2015 och denna ökningstakt har fortsatt under 2016. Klimatklivet bidrar till att bygga ut laddinfrastrukturen för elbilar och mackar för fordonsgas över hela Sverige.

## Långsiktiga spelregler, bonus-malus-system och klimatkliv

Regeringen driver en aktiv politik för en fossilfri fordonsflotta, bland annat genom att skapa långsiktiga spelregler för hållbara biodrivmedel och ett bonus-malus-system för lätta fordon. Klimatklivet förstärks och förlängs. Genom att ligga i framkant i omställningen till en fossilfri fordonsflotta visar Sverige globalt ledarskap och skapar förutsättningar för innovationer och fler jobb.
