# EU-representationen ökar insatserna för att bistå svenskar i EU-institutionerna

EU\-representationens huvudsakliga uppgift är att få största möjliga genomslag för svenska intressen i EU. Ett led i detta uppdrag är att verka för goda kontakter med svenskar anställda i EU\-institutionerna.




Sedan flera år tillbaka erbjuder EU\-representationen de cirka 1000 svenskar som är anställda vid EU\-institutionerna att ingå i olika nätverk. Särskilda nätverksträffar ordnas bland annat för de 70\-talet svenska chefer som finns inom institutionerna, för praktikanter och för nationella experter som har sin anställning vid en svensk myndighet men tjänstgör vid EU\-kommissionen. Den senaste tiden har arbetet intensifierats.

\- Vi arbetar proaktivt och erbjuder stöttning hela vägen från praktiktjänstgöring och förberedelser för antagningsprov till de lägen då de blivit antagna och är angelägna om en god karriärutveckling inom EU\-institutionerna, säger EU\-representationens kanslichef Mikael Lesko.

Det är i Sveriges intresse att så många svenskar som möjligt vill arbeta i EU\-institutionerna och kvalificerar sig för detta. Samtidigt är inte antalet ett mål i sig. Det handlar om att se till att svensk kompetens tas tillvara när EU:s strategiska uppdrag genomförs. Sverige är naturligtvis inte ensamt om att tänka på det här sättet. Övriga medlemsstater erbjuder motsvarande stöd.

I arbetet med svenskarna är det naturligt att lyfta fram svenska profilfrågor såsom jämställdhet. Det stämmer väl med EU\-kommissionens egna ambitioner. EU\-kommissionär Kristalina Georgieva som har det yttersta ansvaret för EU\-kommissionens budget och personalpolitik är tydlig med att EU\-kommissionen måste föregå med gott exempel i fördelningen mellan kvinnor och män bland sina egna medarbare. Målet är att vid 2019 års slut ha minst 40 procent kvinnor på chefsposter i EU\-kommissionen. Dit är det ännu en bit kvar. Endast en tredjedel av EU\-kommissionens enhetschefer är kvinnor och bland toppcheferna är de ännu färre; endast en fjärdedel.

Det betyder att det finns goda möjligheter för kvinnor med gedigen erfarenhet av arbete i EU\-institutionerna att gå vidare till högre tjänster.

\- Det här är naturligtvis ett tillfälle som vi uppmuntrar svenska kvinnor att ta till vara på. Vi ser det som vår uppgift att stötta svenska kvinnor vid EU\-institutionerna med passande kompetens att söka de tjänster som blir lediga. Vi försöker lyfta fram de kompetenta kvinnor vi möter i det svenska nätverket, säger Mikael Lesko.

Att ha goda kontakter i EU\-institutionerna inom sitt sakområde är givetvis också viktigt för EU\-representationens utsända medarbetare.

\- Också ur den aspekten är nätverken bland svenskar i EU\-institutionerna viktiga. I början var inställningen ganska försiktig men jag tycker att vi har kommit en bra bit på väg med att minska avståndet mellan svenskar i EU\-institutionerna och den svenska EU\-representationen och få igång en mer aktiv dialog, säger Mikael Lesko.

**Fakta:**

För närvarande är 560 svenskar direktanställda av EU\-kommissionen. Ytterligare drygt 400 svenskar arbetar vid EU:s institutioner i Bryssel och Luxemburg och vid EU:s utrikestjänsts delegationer runt om i världen.

**Vill du veta mer?**

[Regeringens information om arbete i EU](/arbete-i-eu/att-arbeta-i-eu/)

[Universitets\- och högskolerådets information om arbete i EU](https://www.uhr.se/internationella-mojligheter/)

[Carriers with the European Union (EPSO)](http://europa.eu/epso/index_sv.htm)
