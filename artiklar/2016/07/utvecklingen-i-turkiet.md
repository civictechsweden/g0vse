# Utvecklingen i Turkiet

Regeringen anser att utvecklingen sedan i fredags kväll i Turkiet är djupt oroande. Sverige fördömer kuppförsöket med skärpa och står i solidaritet med Turkiet och dess folk. Den turkiska regeringen genomför nu omfattande utrensningar inom militär, polis och offentliganställda som svar på kuppförsöket. Vissa siffror pekar på att över 60 000 personer har gripits, suspenderats eller tvingats lämna sina tjänster. Detta är en utveckling som regeringen ser allvarligt på.


I efterdyningarna till kuppförsöket är det centralt att den demokratiska ordningen upprätthålls och att rättsstatens principer och mänskliga rättigheter respekteras. EU:s utrikesministrar träffades den 18 juli för att diskutera utvecklingen i Turkiet och antog rådsslutsatser med ett samlat budskap som fördömde kuppförsöket, återupprepade sitt fulla stöd till landets legitima institutioner men lyfte samtidigt fram vikten av att rättsstatens principer och fundamentala friheter respekteras, inklusive Europakonventionen för de mänskliga rättigheterna. EU följer utvecklingen i Turkiet mycket nära.

President Erdogan deklarerade igår kväll att ett undantagstillstånd ska utlysas. EU följer noga hur undantagstillståndet utnyttjas av presidenten och den turkiska regeringen.

Det är mycket allvarligt att det i Turkiet nu talas om att återinföra dödstraffet. Sveriges regering och EU fördömer användandet av dödsstraff och EU:s utrikesministrar har i tydliga ordalag uttryckt att dödsstraffet inte är förenligt med ett EU\-medlemskap. Som medlem i Europarådet, den organisation som har det viktigaste normgivande ansvaret för mänskliga rättigheter, demokrati och rättsstatens utveckling i Europa, har Turkiet vissa folkrättsliga skyldigheter. Genom att ha ratificerat Europakonventionens sjätte och trettonde protokoll är Turkiet rättsligt bundet att inte tillämpa dödsstraffet. Den turkiska regeringen har idag uttalat sin avsikt att tillfälligt avvika ifrån Europakonventionen om skydd för de mänskliga rättigheterna. Det finns enligt Europakonventionen en möjlighet för tillfällig suspendering för enskilda artiklar under vissa omständigheter. Detta påverkar emellertid inte skyldigheten att inte tillämpa dödsstraff enligt Europakonventionens sjätte och trettonde protokoll, som tydligt slår fast att skyldigheter enligt protokollen inte går att suspendera.

Regeringen anser att Europarådet och dess företrädare noggrant måste följa utvecklingen och ta ställning utifrån de krav som ställs på Turkiet i Europakonventionen om de mänskliga rättigheterna och de andra bestämmelser inom Europarådet som Turkiet är bundet av. Detta har regeringen framfört till Europarådets generalsekreterare och till det estniska ordförandeskapet i Europarådets ministerkommitté. Vi har understrukit behovet av en fortsatt och nära dialog med Turkiet om rättsstatens villkor. Den starkaste påverkan på Turkiet får vi när regeringen agerar tillsammans med övriga EU\-länder.
