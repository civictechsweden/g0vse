# Regeringen lägger fram en ny proposition för forskning och innovation på energiområdet

Regeringen har överlämnat propositionen ”Forskning och innovation på energiområdet för ekologisk hållbarhet, konkurrenskraft och försörjningstrygghet” till riksdagen. Propositionen sammanfattar regeringens inriktning för forskning och innovation på energiområdet för åren 2017-2020. Under denna period kommer regeringen bland annat att öka anslagen, stärka insatserna för att främja innovation och export, samt lägga fokus på forskning utifrån ett jämställdhetsperspektiv.

Regeringens mål är att Sverige ska bli ett av världens första fossilfria välfärdsländer och att Sverige år 2040 ska ha en 100 procent förnybar elproduktion. En viktig pusselbit för att nå detta mål är det program för forskning och innovation på energiområdet som Energimyndigheten ansvarar för.

I propositionen anger regeringen riktlinjer för de fortsatta insatserna för forskning och innovation på energiområdet under perioden 2017–2020 och för hur dessa ska kunna bidra till att nå uppställda energi- och klimatmål. Genom ett fortsatt starkt program för forskning och innovation på energiområdet ska Sverige behålla sin position som kunskapsnation. Det bidrar till att Sverige kan nå sina klimat- och energipolitiska mål och främjar samtidigt Sveriges ekonomiska utveckling och export

## Anslagen höjs med 20 procent

Med forskning och innovation på energiområdet avses det program som Energimyndigheten ansvarar för och som finansieras inom anslagen för Energi. I budgetpropositionen för 2017 föreslår regeringen att budgeten för programmet höjs med totalt 20 procent under perioden 2017–2020. Det innebär att anslaget år 2020 blir cirka 1,6 miljarder kronor jämfört med 1,3 miljarder år 2016.

Denna förstärkning gör det möjligt att satsa mer på områden som tvärsektoriell och tvärvetenskaplig forskning och innovation, internationellt samarbete, strategiska innova­tions­områden och jämställdhet inom det framtida energisystemet.

## Mer fokus på jämställdhetsfrågor

Ett jämställdhetsperspektiv på energisystemet kan bidra med nya möjligheter. Regeringen vill därför att Energimyndigheten beaktar jämställdhetsaspekter på alla nivåer i sitt arbete med att främja forskning och innovation, samt främjar studiet av energisystemets jämställdhetsfrågor.

Regeringen menar också att Energimyndighetens strategiska prioriteringsprocesser behöver vidareutvecklas, att insatserna för uppföljning, analys och utvärdering bör öka och att det krävs bättre samverkan mellan forskningsfinansierande myndigheter och med andra aktörer på energiområdet.

Programmet för forskning och innovation bör också bidra till och dra nytta av andra initiativ som Exportstrategin, Forum för smarta elnät, Fossilfritt Sverige och regeringens strategiska samverkansprogram.
