# E-hälsa - digitalisering i socialtjänst och hälso- och sjukvård

Nationell e-hälsa handlar om hur framtidens vård och omsorg som helhet ska fungera och förbättras med hjälp av e-tjänster. Målet är att skapa konkret nytta för invånare, personal och beslutsfattare.

E-hälsofrågorna har kopplingar till många av regeringens satsningar, bland annat kompetensförsörjning, kvalitetsregister och läkemedel. Regeringen arbetar även med att skapa juridiska förutsättningar för att möjliggöra en nationell läkemedelslista.

## En gemensam vision för e-hälsosarbetet

Som utgångspunkt för det fortsatta utvecklingsarbetet på e-hälsoområdet har regeringen och Sveriges Kommuner och Landsting beslutat att ställa sig bakom en gemensam vision för arbetet med e-hälsa som sträcker sig till år 2025.

Visionen ersätter den senaste strategin från 2010, men bygger samtidigt vidare på de tankar och ansatser som finns i denna. Avsikten är att visionen ska följas av en eller flera handlingsplaner som förtydligar insatser som kan bidra till att uppnå visionen.
