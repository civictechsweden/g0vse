# Regeländringar beslutade den 17 mars 2016

## Ändring i miljöbalken gällande miljöbrottsbestämmelser

Riksdagen har antagit regeringens lagförslag i propositionen 2015/16:35 Utvidgad miljöbrottsbestämmelse och regeringen har därefter utfärdat en lagändring i miljöbalken som innebär att det straffbara området för miljöbrottsbestämmelsen i miljöbalken utvidgas och att hänvisningar uppdateras. Lagändringarna träder i kraft den 1 maj 2016.

Ändringarna i miljöbalken görs för att förtydliga genomförandet av Europaparlamentets och rådets direktiv 2008/99/EG om skydd för miljön genom straffrättsliga bestämmelser. Miljöbrottsbestämmelsen i 29 kap. miljöbalken utvidgas så att det blir tydligt att det straffbara området omfattar all hantering av avfall som kan medföra en förorening som är skadlig för människors hälsa, djur eller växter i en omfattning som inte har ringa betydelse eller som kan medföra någon annan betydande olägenhet i miljön.

Det görs även ett antal redaktionella ändringar i form av uppdaterade hänvisningar.

### Referenser

* Europaparlamentets och rådets direktiv 2008/99/EG av den 19 november 2008 om skydd för miljön genom straffrättsliga bestämmelser
* regeringens proposition Utvidgad miljöbrottsbestämmelse (prop. 2015/16:35)
* miljö- och jordbruksutskottets betänkande 2015/16:MJU8 Utvidgad miljöbrottsbestämmelse m.m.
* riksdagsskrivelse 2015/16:150
* miljöbalken

## Ändring i strålskyddslagen

Riksdagen har antagit en ny tullag och följdändringar i vissa lagar enligt regeringens förslag i propositionen 2015/16:79 En ny tullag. Regeringen har med anledning av detta inom Miljö- och energidepartementets ansvarsområde utfärdat en ändring i strålskyddslagen som innebär att en hänvisning till den nuvarande tullagen ändras till att avse den nya tullagen.

### Referenser

* regeringens proposition En ny tullag (prop. 2015/16:79)
* skatteutskottets betänkande 2015/16:SkU21 En ny tullag
* riksdagsskrivelse 2015/16:161
* strålskyddslagen (1988:220)

## Ändring i lagen om geografisk miljöinformation

Regeringen har efter riksdagens beslut utfärdat en ändring i bl.a. lagen om geografisk miljöinformation inom Miljö- och energidepartementets ansvarsområde. Ändringen innebär att en hänvisning till lagen (1993:1742) om skydd för landskapsinformation ersätts med en hänvisning till den nya lagen om skydd för geografisk information. Syftet med den nya lagen är bl.a. att skydda uppgifter av betydelse för totalförsvaret.

### Referenser

* regeringens proposition Skydd för geografisk information (prop. 2015/16:63)
* försvarsutskottets betänkande 2015/16:FöU6 Skydd för geografisk information
* riksdagsskrivelse 2015/16:165
* lagen (2010:1767) om geografisk miljöinformation

### Mer information

Författningarna blir offentliga när de kommer ut från trycket i Svensk författningssamling. Det beräknas ske torsdagen den 31 mars 2016.

**Kontaktpersoner**Miljöbalken: Johan Fallenius 08–405 13 49
Strålskyddslagen: Helen Blomberg 08–405 82 24
Geografisk miljöinformation: Anna Berglund 08–405 49 58
