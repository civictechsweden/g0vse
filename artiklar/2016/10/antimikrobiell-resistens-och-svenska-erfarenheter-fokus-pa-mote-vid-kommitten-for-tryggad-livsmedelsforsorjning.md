# Antimikrobiell resistens och svenska erfarenheter i anförande vid kommittén för tryggad livsmedelsförsörjning

Statssekreterare Elisabeth Backteman deltog vid Kommittén för tryggad livsmedelsförsörjning, CFS, i syfte att belysa en av regeringens prioriterade frågor – kampen mot antimikrobiell resistens – med särskilt fokus på svenska erfarenheter av preventiva åtgärder som god djurhållning.

I sitt anförande vid Kommittén för tryggad livsmedelsförsörjning, CFS, den 17-21 oktober, talade statssekreterare Elisabeth Backteman om det viktiga arbetet mot antimikrobiell resistens (AMR), klimatarbetet och hållbar jordbruksutveckling. CFS är en bred kommitté där medlemsländer, näringsliv och civila samhället ingår på lika villkor.

– Den tvärsektoriella sammansättningen vid CFS är ett gott exempel på hur FN behöver arbeta om de globala utvecklingsmålen ska nås, menar Backteman.

### Antimikrobiell resistens en prioriterad fråga för regeringen

Vid CFS antogs bl.a. rekommendationer om hållbar jordbruksutveckling för tryggad livsmedelsförsörjning och nutrition, inklusive boskapens roll. Temat AMR och svenska erfarenheter av god djurhållning som ett sätt att minska användningen av antimikrober var också fokus för det svenska sidoevenemang som Backteman inledningstalade vid. AMR är en prioriterad fråga för regeringen och Backteman har uppmärksammat den vid ett flertal nationella och internationella evenemang. Sidoevenemanget anordnades av SIANI, SLU och Näringsdepartementet som ett led i svenska FAO-kommitténs engagemang i CFS. Vid evenemanget presenterades även FAO-kommitténs senaste debattskrift: "Sustainable global livestock development for food security and nutrition including roles for Sweden".

Vid sitt besök vid CFS träffade Backteman även FAO:s generaldirektör José Graziano da Silva. De talade bl.a. om vikten av FAO:s arbete inom AMR-området och om genderfrågornas betydelse. Backteman och Graziano da Silva diskuterade också det gemensamma mötet mellan den svenska och den schweiziska FAO-kommittén om ökat samarbete med fokus på Agenda 2030 som genomfördes i anslutning till CFS. Det ämnet diskuterades också vid ett sidoevenemang anordnat av Schweiz och Brasilien där Backteman medverkade. Graziano da Silva såg detta som ett viktigt exempel på samarbetsformer över sektors- och aktörsgränser, något som eftersträvas i Agenda2030-arbetet.
