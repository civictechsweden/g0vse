# Samverkansgrupperna i regeringens samverkansprogram är igång

Nu är samverkansgrupperna för regeringens strategiska samverkansprogram igång med arbetet att prioriera och identifiera insatser med fokus på innovation. Hur ska samverkansområden och insatser prioriteras? Hur uppnår vi största möjliga effekt utifrån det som satsas? Vilka redan pågående samarbeten kan växlas upp? Det är exempel på frågor som grupperna diskuterat.


## Cirkulär och biobaserad ekonomi

Samverkansgruppen för Cirkulär och biobaserad ekonomi som träffades den 3 oktober diskuterade samverkansinsatser som på kort och lång sikt kan bidra till omställningen till ett cirkulärt och biobaserat samhälle. Med inspelen från mötet som grund kommer ett antal områden att prioriteras som blir en bas för det fortsatta arbetet. Till exempel nämns trähusbyggande, och utveckling av cirkulära affärsmodeller som möjliga samverkansområden.

[Lägesrapport från samverkansgruppen för Cirkulär och biobaserad ekonomi](/contentassets/176bcc16ab8d4169a39a7122683eaa7a/20161025_faktablad_liggande_svp_cirkular-och-biobaserad-ekonomi.pdf "Lägesrapport från samverkansgruppen för Cirkulär och biobaserad ekonomi")

## Uppkopplad industri och nya material

Den 5 oktober träffades samverkansgruppen för Uppkopplad industri och nya material. Under mötet prioriterade gruppen fyra områden för samverkansinsatser: Testbäddar (för smarta fabriker), Samverkan mellan stora och små företag, Digital säkerhet och Nya material och materialutveckling. Arbetsgrupper bildades för respektive område. Konkreta förslag på hur samverkansinsatserna ska genomföras presenteras av arbetsgrupperna vid nästa möte.

[Lägesrapport från samverkansgruppen för Uppkopplad industri och nya material](/contentassets/176bcc16ab8d4169a39a7122683eaa7a/20161025_faktablad_liggande_svp_uppkopplad-industri-och-nya-material.pdf "Lägesrapport från samverkansgruppen för Uppkopplad industri och nya material")

## Nästa generations resor och transporter

Samverkansgruppen för Nästa generations resor och transporter träffades den 6 oktober. Gruppen gick rakt in på att prioritera bland redan genomförda åtgärder för att ta dem ett steg vidare. Fyra områden för samverkansinsatser valdes ut i ett första skede. Dessa är Nya lösningar för resvaneundersökningar, Innovationsupphandlingar och andra nya lösningar för drift och underhåll, Mobilitet som en tjänst i stor skala samt Självkörande, delade, elektriska fordon i systemlösningar. Arbetsgrupperna som tillsattes för genomförande ska nu i ett första skede ta fram projektplaner för hur åtgärderna ska genomföras.

[Lägesrapport från samverkansgruppen för Nästa generations resor och transporter](/contentassets/176bcc16ab8d4169a39a7122683eaa7a/20161025_faktablad_liggande_svp_nasta-generations-resor-och-transporter.pdf "Lägesrapport från samverkansgruppen för Nästa generations resor och transporter")

## Smarta städer

Den 14 oktober träffades samverkansgruppen för Smarta städer. Deltagarna prioriterade områden där samverkan ska ske, och det bildades fem arbetsgrupper: Öppna och delade data, Delningsekonomi och gröna affärsmodeller (ev. grupper), "Demostad" (intressanta satsningar, t.ex. Göteborg och Kiruna), Effektivt utnyttjande av bebyggelse samt Digitalisering av planeringsprocessen.

[Lägesrapport från samverkansgruppen för Smarta städer](/contentassets/176bcc16ab8d4169a39a7122683eaa7a/20161025_faktablad_liggande_svp_smarta-stader2.pdf "Lägesrapport från samverkansgruppen för Smarta städer")

## Life science

Samverkansprogrammet life science kom igång redan under 2015 och den referensgrupp som knutits till programmet är i full gång med arbetet och ett antal arbetsgrupper har bildats. Programmet innehåller följande samverkansområden:

* Kraftsamling biologiska läkemedel
* Meritering och anställningsformer
* Digital standardisering och samverkan
* Tillgång till och av finansiering till data och information
* Tillgängligöra offentlig och privat fysisk infrastruktur för externa parter inkl. SME
* Innovationsplatser för vård, näringsliv och akademi
* Ersättning av förmån, upptag av innovation och skapandet av evidens
* Antimikrobiell resistens (AMR)

[Lägesrapport från referensgruppen för Life Science](/contentassets/176bcc16ab8d4169a39a7122683eaa7a/20161025_faktablad_liggande_svp_life-science2.pdf "Lägesrapport från samverkansprogrammet Life Science")

### Nästa steg

Fram till samverkansgruppernas nästa möte fortsätter arbetet i arbetsgrupper och andra konstellationer för att få till konkreta insatser inom alla samverkansprogram. Processen är öppen även för andra parter utanför samverkansgrupperna som vill spela in idéer, bidra med kunskap och erfarenheter.
