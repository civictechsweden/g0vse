# ”Allt som är fossilbaserat idag kan göras av träd imorgon”

Cirkulär biobaserad ekonomi stod på Innovationsrådets agenda när rådet möttes den 1 september 2016. Regeringen arbetar med ett flertal processer kopplade till området. Karl-Henrik Sundström, vd och koncernchef för Stora Enso, är ledamot i Innovationsrådet och talade på mötet om hur en cirkulär biobaserad ekonomi påverkar Sveriges utveckling och konkurrenskraft.

## Hur beskriver du en cirkulär biobaserad ekonomi?

- Bioekonomin är förnyelsebar och fossilfri. Den baserar sig på biomassa, till exempel ved, som förädlas till biobaserade produkter och nyttigheter. Cirkulära kretslopp stimuleras av biobaserade produkter där det ger ekonomisk och miljömässig nytta. Kartong och papper baserat på återvinning är exempel på detta. All återvinning bygger från början på färsk biomassa eller fiber.

## Vad ser du för potential med området, och framförallt hur kan det utvecklas?

- Potentialen för bioekonomin är enorm. Den är viktig, inte minst för att få bukt med klimatproblemen. Jag brukar säga att allt som är fossilbaserat idag kan göras av träd imorgon. Skogen växer varje dag och är en bra grund för innovation. Idag sker intensiv forskning för att ta fram nya användningsområden baserat på förnyelsebara material och långsiktigt hållbara produkter med mindre miljöpåverkan. Här kan och vill skogsindustrin ta en viktig roll. Utvecklingen av den skogsbaserade delen av bioekonomin tar sitt avstamp i de produkter, material och fasta bränslen som vi redan i dag tillverkar– det är här transformationen och uppskalningen börjar.

## Hur påverkar en cirkulär biobaserad ekonomi Sveriges utveckling och konkurrenskraft?

- Den skogsbaserade delen av bioekonomin är redan i dag Sveriges största nettointjänare av exportvaluta med 90 procent exportandel för skogindustrin och 70 procent exportandel för sågverksindustrin. Det är en grundsten för välstånd. Bioekonomin är också kopplad till yta och ger intäkter till hela Sverige; skogen finns överallt och såg- och massa/pappersindustrin är ofta den enda industrin i små landsortskommuner.

## Vilka är de största hindren idag för att ställa om till en mer cirkulär biobaserad ekonomi, tror du?

- Vi behöver en ökad förståelse för skogens roll som näringsgren. Skogen måste få brukas uthålligt och med frihet under ansvar. Regelverk i Sverige och EU får inte äventyra detta. Vi behöver också fungerande transporter över hela Sverige för att få ut virke och produkter. Järnvägs- och vägnätet måste rustas upp. Vi har inte råd att äventyra bioekonomin med 2 miljarder per år i vägslitageavgifter som motsvarande mer än 20 000 jobb och 20 miljarder i investeringar.

## I arbetet med den omställningen, vad kan regeringens innovationsråd bidra med?

- Att bidra till större förståelse för skogens stora betydelse i omställningen till ett fossilfritt samhälle. Men också genom satsning på forskning inom bioraffinering och biomaterial. Trähusbyggnadsforskning och underlättande av trähusbyggande är andra centrala områden.

## Ditt viktigaste medskick på Innovationsrådets möte?

- Stora Ensos och skogsindustrins möjligheter till att bidra till en grön och bättre framtid! Men också hoten – just nu mest påtagligt från vägslitageavgifterna.
