# Hållbarhet i fokus på världens största naturvårdskongress

Nu pågår IUCN World Conservation Congress, världens största naturvårdskongress. 9 000 deltagare från hela världen samlas för att diskutera nya vägar för jordens utveckling och hur naturens resurser kan användas på ett hållbart sätt.


Internationella naturvårdsunionens (IUCN) världskongress äger rum vart fjärde år. "Planet at the crossroads" är temat för årets kongress, vilket signalerar att världen står inför ett vägskäl och det är dags att välja riktning. Utgångspunkten för diskussionerna är att tiden är knapp och det är tid för handling.

Världens länder har åtagit sig att från och med den 1 januari 2016 fram till år 2030 leda världen mot en hållbar och rättvis framtid. IUCN World Conservation Congress fokuserar bland annat på hur de globala målen och Agenda 2030 ska kunna nås.

Sveriges miljöambassadör Jan Olsson företräder Sverige, bland annat vid det side event som Regeringskansliet arrangerar tillsammans med ArtDatabanken/SLU, Naturhistoriska riksmuseet, Laponia, Centrum för biologisk mångfald och Sida. Syftet med seminariet är att diskutera hur människor kan engageras i naturvårdsarbete och artskydd samt sprida goda exempel från Sverige.

IUCN World Conservation Congress äger rum på Hawaii 1\-10 september 2016\.
