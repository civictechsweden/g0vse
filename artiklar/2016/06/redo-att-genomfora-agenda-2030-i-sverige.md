# Redo att genomföra Agenda 2030 i Sverige

Regeringen har tillsatt en delegation för genomförandet av Agenda 2030 i Sverige. Detta var en av punkterna på dagordningen vid Innovationsrådets möte den 1 juni. Katarina Sundberg är huvudsekreterare i sekretariatet som ska bistå delegationen.

## Delegationen ska ta fram förslag till övergripande handlingsplan för Sveriges genomförande av Agenda 2030, som innehåller såväl nationella som internationella perspektiv och åtaganden. Hur går det såhär långt?

- Direktiven och delegationen beslutades i mars. Däremot så har jag börjat i dag den 1 juni, så min första arbetsuppgift var att vara med på Innovationsrådets möte. En rivstart som var otroligt inspirerande. Ledamöterna hade många kloka och intressanta inspel till hur delegationen kan och bör jobba. Det tar jag med mig in i arbetet. Jag hoppas också på att få möjlighet att återkomma till rådet och återrapportera när vi kommit en bit i arbetet, säger Katarina.

## Du är huvudsekreterare i delegationen. Vad innebär din roll?

- Det innebär att jag är ansvarig för det sekretariat som ska bistå delegationen. Sekretariatet ska bestå av totalt fyra personer. Tillsammans kommer vi att vara något av spindeln i nätet. Vi kommer att ta fram och sammanställa underlag, förslag, samarbeta med nätverk, hålla dialoger m.m. Vi kommer definitivt inte att sakna sysselsättning.

## Vilken är den största utmaningen i delegationens arbete just nu?

- Jag fäste mig särskilt vid en sak som statsministern sa på mötet: även om det är ett oerhört vitt och omfattande uppdrag så gäller det att inte blir ängslig för åt vilket håll man ska gå först. Det gäller att ta första steget, så att man sedan kan börja gå. Därför är den största utmaningen just nu att så snabbt som möjligt få sekretariatet "up and running" och att ta första steget i arbetet med att ta fram ett förslag till en övergripande handlingsplan för Sveriges genomförande.

## Delegationen ska även förankra Agenda 2030 och dess mål samt sammanställa och sprida information om goda exempel på området för hållbar utveckling och verka för att dessa ges uppmärksamhet. Kan du berätta hur detta ska gå till?

- Delegationen ska lämna ett första förslag i november 2016 på digitala lösningar som kan främja informations- och kunskapsspridning. Dessutom ska delegationen förankra Agenda 2030 genom en bred dialog och utveckla samarbete mellan politiska beslutsfattare, näringslivet, offentlig förvaltning, vetenskapsområdet och civilsamhället. Exakt hur detta kommer att se ut kan jag inte svara på just nu, men en prioriterad uppgift för mig är att ta fram en plan för hur delegationen ska arbeta med dialog, säger Katarina Sundberg.

Johan Rockström, professor i miljövetenskap och chef för Stockholm Resilience Centre vid Stockholms universitet, och Hans Vestberg, vd och koncernchef för Ericsson. Båda är ledamöter i Innovationsrådet.

- Hittills har det varit ganska mycket retorik kring hållbarhetsmålen, men det är viktigt att det framöver blir handling också. 2030 är bara 14 år bort. Det är centralt att inse att Agenda 2030 inte är en sektorsfråga eller biståndsfråga, det är universella mål som bör integreras i den ordinarie myndighetsstyrningen, annars blir det varken genomslag eller innovation, säger Johan Rockström.

- Vårt arbete med Agenda 2030 är något jag berättar om för kunder utomlands, att marknadsföra Sveriges ambitioner på det här området ligger både i näringslivets och landets intresse. Utan ett väl genomarbetat hållbarhetsperspektiv i företagets strategier får vi svårt att attrahera de talanger vi vill ha. För Sverige är det viktigt att knyta ihop de nätverk, organisationer och initiativ som redan finns på miljö- och klimatområdet, inte minst där näringslivet finns representerade. Styrningen blir central för att målen ska nås, säger Hans Vestberg.
