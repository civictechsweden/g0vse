# Energimyndigheten redovisar underlag inför kontrollstation 2017 för elcertifikatsystemet

Energimyndigheten lämnar idag en delredovisning av regeringsuppdrag om att ta fram underlag inför kontrollstation för elcertifikat 2017\. Energimyndighetens överlämning sker samtidigt som den norska energimyndigheten lämnar motsvarande underlag till det norska olje\- och energidepartementet.


I uppdraget till Energimyndigheten ingår att göra en analys och vid behov föreslå justeringar av den så kallade kvotpliktskurvan. I uppdraget ingår också att analysera och vid behov föreslå justeringar rörande tidpunkt för godkännande av anläggningar för tilldelning av elcertifikat, marknadsförbättrande åtgärder samt reglering av kvotkurvan i lag eller i förordning. Energimyndigheten ska också redovisa torvens utveckling i energisektorn och specifikt i elcertifikatsystemet.

Vid kontrollstation 2015 aviserade regeringen att kommande kontrollstation för elcertifikat skulle äga rum 2017\. Uppdragen till Energimyndigheten är en del av processen med kontrollstationen. Energimyndighetens rapport skickas nu ut på remiss och remisstiden pågår fram till den 1 september. Motsvarande remiss sker i Norge. Det återstår en delredovisning gällande systemets utveckling efter 2020, som Energimyndigheten ska rapportera senast den 18 oktober. Arbetet är inriktat på att justerad nationell lagstiftning och nya kvotkurvor ska träda i kraft samtidigt i Sverige och Norge den 1 januari 2018\.
