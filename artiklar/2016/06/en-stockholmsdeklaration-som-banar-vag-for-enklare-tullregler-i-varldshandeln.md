# En stockholmsdeklaration som banar väg för enklare tullregler i världshandeln

I början av juni stod Sverige värd för ett internationellt möte om hur vi ska förenkla handeln i vårt östliga närområde. Deltagare från över 40 länder var i Stockholm för att utbyta erfarenheter och lära av varandra om hur vi bäst förenklar handel och tullhantering. Mötet resulterade bland annat i en Stockholmsdeklaration som lägger grunden för det fortsatta arbetet med handelsförenkling bland annat i partnerskapsländerna i öst och Centralasien.

– Arbetet med deklarationen är ett viktigt led i ett förstärkt fokus från svensk sida på genomförandet av WTO:s avtal om förenklade handelsprocedurer, den största framgången i de senaste årens WTO-förhandlingar, säger Henrik Bergfeldt vid enheten för internationell handelspolitik och EU:s inre marknad på Utrikesdepartementet.

## Modernisering av regler för tullhantering

WTO- avtalet handlar om modernisering av de regler som styr tullhantering, och förväntas leda till ökad handel i hela världen. Alla beräkningar som gjorts visar att det är utvecklingsländerna, där tullhanteringen ofta är förknippad med långa köer och korruption, som har mest att tjäna på avtalet.

I många låginkomstländer kan det ta dagar, veckor och ibland månader att klarera gods genom tullen. Detta har en mycket negativ effekt på dessa länders deltagande i globala värdekedjor eftersom kostnaden för att bedriva handel med dessa länder anses vara för hög.

– Även mer modesta beräkningarna visar att avtalet har potential att sänka kostnaden att bedriva internationell handel i utvecklingsländer med 15 procent, vilket motsvarar en tullsänkning med lika mycket, säger Henrik Bergfeldt.

Förutom arrangerandet av mötet och arbetet med deklarationen stödjer Sverige, genom UD och Sida, ett flertal biståndsprojekt i anslutning till avtalet. Bland annat har Sverige bidragit till utvecklandet av ett utbildningsinstitut i Afrika och ett internetbaserad webbverktyg som underlättar genomförandet av avtalet i utvecklingsländerna. Både Sida och UD stödjer dessutom WCO, Världstullorganisationen, den internationella organisation som nu övertar huvudansvaret för genomförandet av avtalet från WTO.

## Sverige nyckelaktör

Den svenska satsningen sker i nära samarbete mellan UD i Stockholm och Sveriges ständiga representation i Bryssel, där ambassadrådet Ulrika Lyckman Alnered aktivt deltagit i processen. Hon menar att det är väldigt tydligt att Sverige ses som en nyckelaktör när det gäller WTO-avtalet. Förutom att Sverige är en av de största givarna av handelsrelaterat bistånd i anslutning till avtalet ses Sverige som ett föregångsland när det gäller enkla tullprocedurer.

Enligt Ulrika Lyckman Alnered beror det senare på att många av de tullförenklingar som finns i WTO-avtalet har tagits fram i Sverige av det svenska Tullverket tillsamman med det svenska näringslivet. Ett exempel är det särskilda förmånsprogram som ger företag långtgående tullförenklingar om de går igenom en certifieringsprocess, något som nästa helt tar bort onödiga stopp när varor passerar en gräns.

Sveriges engagemang i tullförenklingsfrågorna ser inte ut att mattas av, till exempel kommer Sverige kommer att ställa upp med en kandidat i valet av ny generalsekreterare i WCO, ett val som äger rum i Bryssel 2018.
