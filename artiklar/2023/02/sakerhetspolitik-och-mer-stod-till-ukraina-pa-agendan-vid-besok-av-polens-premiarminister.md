# Säkerhetspolitik och mer stöd till Ukraina på agendan vid besök av Polens premiärminister

Behovet av stöd till Turkiet och Syrien med anledning av jordbävningskatastrofen lyftes först av allt både av statsminister Ulf Kristersson och Polens premiärminister Mateusz Morawiecki vid den gemensamma presskonferensen i samband med premiärministerns besök i Sverige.

En av många insatser som nu görs är den internationella givarkonferens som planeras av Sverige som ordförandeland i EU tillsammans med EI-kommissionen. Givarkonferensen ska äga rum i mars i samarbete med Turkiet.

– Förutom de insatser som redan gjorts, med bland annat det transportplan med förnödenheter och räddningspersonal som flögs ner till Turkiet i förra veckan, så planeras fortsatt substantiellt stöd löpande, sade statsminister Kristersson.

I sitt fortsatta anförande talade statsministern i mycket berömmande ordalag om Polen som ett av de ledande länderna vad gäller att stödja Ukrainas försvar:

– Sverige noterar och uppskattar också det faktum att Polen har tagit ett enormt ansvar för ukrainska kvinnor och barn som flyr kriget, sade statsministern vidare. Och det har varit väldigt värdefullt att ta del av era erfarenheter för vårt fortsatta gemensamma stöd.

Statsminister Kristersson berörde i sitt anförande även Sverige och Finlands Natoansökan och tackade då särskilt för det tidiga och resoluta stöd Sverige fick av Polen i ansökningsprocessen. Kristersson belyste även den växande handeln mellan Sverige och Polen.
