# Finlands statsminister besökte Sverige

Torsdag den 2 februari besökte Finlands statsminister Sanna Marin, Stockholm. I fokus för besöket låg den europeiska säkerheten, stödet till Ukraina och Nato\-anslutningen.


Ett av Sveriges nyckelord för det svenska ordförandeskapet i Europeiska ministerrådet är att göra Europa säkrare. En del av säkerhetsarbetet är att upprätthålla stödet till Ukraina politiskt, ekonomiskt och humanitärt. Finland är en stark samarbetspartner i det arbetet.

– Våra två länder delar ett starkt engagemang för Ukrainas försvar och frihet. Ukrainas öde är också Europas öde, sa statsminister Ulf Kristersson.

Den svenska och finska Nato\-anslutningen diskuterades även under dagen. Sverige och Finland har gått hand i hand under hela processen. Länderna delar ett starkt försvarssamarbete och kommer bidra till Natos säkerhet som nya medlemmar.

\- Jag uppskattar det tydliga beskedet från Finland \- att vi är på denna resa tillsammans, avslutar statsminister Ulf Kristersson.
