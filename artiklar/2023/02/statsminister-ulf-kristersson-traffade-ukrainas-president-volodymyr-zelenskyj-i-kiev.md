# Statsminister Ulf Kristersson träffade Ukrainas president Volodymyr Zelenskyj i Kiev

Statsminister Ulf Kristersson besökte onsdag den 15 februari Kiev och träffade Ukrainas president Volodymyr Zelenskyj. Statsministerns budskap under besöket var tydligt: "Ukraina hör till Europa och hör hemma i EU".

– Det är viktigt att mötas personligen, på plats, och med egna ögon se de hemska konsekvenserna av Rysslands orättfärdiga och provocerande aggression, säger statsminister Ulf Kristersson.

Under en gemensam pressträff underströk Ulf Kristersson att Sverige avser att fortsätta med politiskt, ekonomiskt och militärt stöd till Ukraina.

– Att avsluta Rysslands krig i Ukraina är en fråga om global fred och säkerhet. Er fredsplan förtjänar starkt stöd, sa statsministern.

Volodymyr Zelenskyj tackade under besöket Ulf Kristersson för det stöd som Sverige hittills bistått med.

I det senaste stödpaketet till Ukraina ingår bland annat stridsfordon CV90, pansarvärnsrobotar och artillerisystemet Archer.
