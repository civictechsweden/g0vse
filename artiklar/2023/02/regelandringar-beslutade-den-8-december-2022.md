# Regeländringar beslutade den 8 december 2022

## Ändring i miljöbedömningsförordningen

Regeringen har beslutat om ändring i miljöbedömningsförordningen. Ändringarna innebär att Naturvårdsverket får befogenhet att samla in och sammanställa sådana befintliga uppgifter som avses i artikel 12.2 i direktiv 2011/92/EU om bedömning av inverkan på miljön av vissa offentliga och privata projekt i dess lydelse 2014/52/EU (MKB-direktivet), om miljöbedömningsstatistik från de statliga förvaltningsmyndigheter som har sådana uppgifter. Myndigheterna får en skyldighet att lämna uppgifterna till Naturvårdsverket. Ändringen innebär också att Naturvårdsverket får i uppgift att rapportera uppgifterna till EU‑kommissionen och en rätt att meddela föreskrifter om verkställighet.

Ändringarna träder i kraft den 10 januari 2023.

**Referenser:**

* förordning (2022:1731) om ändring i miljöbedömningsförordningen (2017:966)

## Ändringar i förordningen med instruktion för lokala säkerhetsnämnder vid kärntekniska anläggningar

Regeringen har beslutat om ändring i förordningen med instruktion för lokala säkerhetsnämnder vid kärntekniska anläggningar. Ändringarna innebär i huvudsak att

* lokala säkerhetsnämnder ska finnas vid kärntekniska anläggningar i beredskapskategori 1 (kärnkraftverk i drift) och intilliggande anläggningar för mellanlagring och slutförvaring,
* två nämnder upphör (vid Barsebäck och Studsvik),
* högsta antalet ledamöter minskas från tretton till nio, och
* regeringen inte längre ska utse ersättare, men en vice ordförande.

Ändringarna träder i kraft den 10 januari 2023.

**Referenser:**

förordning (2022:1745) om ändring i förordningen (2007:1054) med instruktion för lokala säkerhetsnämnder vid kärntekniska anläggningar

### Kontaktpersoner:

Miljöbedömning: Angelica Hage 08-405 29 08

Säkerhetsnämnder: Helen Blomberg 08-405 82 24
