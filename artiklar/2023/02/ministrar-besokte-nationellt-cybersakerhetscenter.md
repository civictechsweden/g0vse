# Ministrar besökte Nationellt cybersäkerhetscenter

Onsdagen den 1 februari gjorde Carl\-Oskar Bohlin, minister för civilt försvar, Pål Jonson, försvarsminister, Gunnar Strömmer, justitieminister, och Erik Slottner, civilminister, ett gemensamt besök vid Nationellt cybersäkerhetscenter (NCSC).


Nationellt cybersäkerhetscenter är ett samarbete mellan Myndigheten för samhällsskydd och beredskap (MSB), Försvarets radioanstalt (FRA), Försvarsmakten och Säkerhetspolisen. Centret samverkar även med Post\- och Telestyrelsen, Polisen och Försvarets materielverk (FMV).

Syftet med centret är att stärka Sveriges förmåga att förebygga, upptäcka och hantera cyberhot. Myndigheterna bidrar till centrets verksamhet inom ramen för sina befintliga uppdrag och förmågor inom svensk cybersäkerhet.

Efter en stegvis utveckling av NCSC under 2021\-2023 genomförs nu en planerad översyn av centret. Statsrådens besök var en del av denna översyn. Syftet är att lära av tidigare arbete, för att utveckla och vässa det framtida arbetet.
