# Pressbriefing om hotet mot den inre säkerheten i Sverige

På en pressbriefing i dag presenterade justitieminister Gunnar Strömmer en lägesbild över brottsligheten och de hot som finns mot Sveriges inre säkerhet.

Justitieministern inledde med att redogöra för tre allvarliga hot mot Sveriges inre säkerhet. För det första handlar det om att Ryssland, Kina och Iran agerar allt mer offensivt mot Sverige för att främja sina intressen. För det andra handlar det om det förhöjda terrorhotet mot Sverige – Sverige bedöms vara ett mer prioriterat mål för terrorattentat. För det tredje handlar det om den grova organiserade brottsligheten.

Justitieministern redogjorde därefter mer utförligt för hotet från den grova organiserade brottsligheten, och det aktuella brottslighetsläget i Sverige. Det framgick bl.a. att det sedan julhelgen vid 20 respektive 15 tillfällen inträffat skjutningar och sprängningar bara i Stockholmsområdet, att det grova gängvåldet sprider sig från storstäderna till mindre orter, att våldet har blivit mer hänsynslöst och att systematiska bedrägerier och har blivit en allt viktigare finansieringskälla för den organiserade brottsligheten. Sammantaget är bilden att den organiserade brottsligheten nått en systemhotande omfattning.

Under pressbriefingen redogjordes också för regeringens åtgärder för att bekämpa hoten, framför allt från den grova organiserade brottsligheten. De innebär bland annat omfattande budgetsatsningar på hela rättsväsendet, stora satsningar på polisen och nya och omarbetade nationella strategier. Regeringen har även tillsatt ett råd mot organiserad brottslighet och tagit fram nys lagförslag för effektivare verktyg och lagstiftning – med särskilda insatser mot unga förövare.

– Det här året har inletts med ett hänsynslöst våld och på nivåer som polisen inte har sett tidigare. Det följer av en samhällsutveckling som har pågått under en längre tid. Det kommer därför sannolikt bli värre innan det blir bättre, men mitt besked till medborgarna är tydligt: Regeringen gör allt vi kan för att vända utvecklingen, säger justitieminister Gunnar Strömmer.
