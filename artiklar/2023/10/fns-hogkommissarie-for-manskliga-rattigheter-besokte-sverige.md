# FN:s högkommissarie för mänskliga rättigheter besökte Sverige

Den 26–27 oktober besökte Volker Türk, FN:s högkommissarie för mänskliga rättigheter, Sverige. På programmet stod bland annat möten med utrikesminister Tobias Billström och statssekreterare Diana Janse.

Högkommissariens besök var en del i det årslånga uppmärksammandet av 75-årsjubileet av antagandet av FN:s allmänna förklaring om de mänskliga rättigheterna.

Under besöket bjöd utrikesminister Tobias Billström in högkommissarien till lunch. Där betonade han vikten av stöd till FN:s arbete med mänskliga rättigheter. Det är avgörande i en tid då individuella fri- och rättigheter ifrågasätts i allt fler länder, inte minst när det kommer till kvinnor och flickors fulla åtnjutande av de mänskliga rättigheterna, inklusive sexuell- och reproduktiv hälsa och rättigheter. Utrikesministern och högkommissarien samtalade också om aktuella frågor såsom situationen i Israel och Gaza, den ryska aggressionen i och mot Ukraina samt mänskliga rättigheter på internet.

Under dialogen mellan statssekreterare Diana Janse och högkommissarie Türk diskuterades samarbetet mellan Sverige och MR-kontoret. Sverige är sedan flera år en av kontorets största givare.

Högkommissarien träffade också jämställdhetsministern Paulina Brandberg, Riksdagens utrikesutskott och det svenska MR-institutet. Under externa event med Sida och Stockholms universitet framhöll högkommissarien möjligheten som 75-årjubileet erbjuder för alla världens länder att återupprepa sitt stöd för de universella mänskliga rättigheterna.
