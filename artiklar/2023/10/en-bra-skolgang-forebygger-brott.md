# En bra skolgång förebygger brott

En bra skolgång stärker barn och ungas framtidsutsikter och är en av de viktigaste skyddsfaktorerna för att förebygga utanförskap, kriminalitet, missbruk och ohälsa. Regeringen har gjort satsningar och vidtagit åtgärder som syftar till att fler ska klara skolan.

Forskning visar att elever som klarar skolan löper mindre risk att begå brott. Det finns också forskning som pekar på samband mellan olika typer av våld i skolan och elevers skolprestationer, psykiska hälsa och inblandning i kriminalitet på längre sikt.

En förutsättning för att skolan ska kunna ha en brottsförebyggande roll är att eleverna är där och deltar i undervisningen. Det är också viktigt att det finns trygga vuxna på skolan: både lärare, elevhälsa och annan personal.

Skolan kan också bidra med att eleverna utvecklar en moralisk kompass. Genom forskningen vet vi att skolan har en möjlighet att påverka unga människors moral och förmåga att utöva självkontroll. Det kan i sin tur minska risken för att en del unga uppfattar brott som ett acceptabelt handlingsalternativ. Undersökningar har visat att de ungdomar som går på en skola där eleverna i större utsträckning följer ordningsreglerna har något mindre sannolikhet att begå våldsbrott.

För att lyckas med det brottsförebyggande arbetet behöver skolan ha möjlighet att anställa personal med rätt kompetens och dessutom ha tillräckligt många vuxna i skolan som kan fånga upp vad som händer. Fungerande samverkan är också en framgångsfaktor, det gäller samverkan med polis, socialtjänst och BUP, samt samarbete med vårdnadshavare och fritidsgårdar.

## Mer resurser till skolor i utsatta områden förebygger kriminalitet

I områden med socioekonomiska utmaningar spelar skolan en avgörande roll för att förebygga kriminalitet och ge barn och ungdomar möjlighet att växa. Regeringen vill göra det mer attraktivt att arbeta på de mest krävande skolorna och tillförde därför 165 miljoner kronor per år 2024–2026 för att göra arbetsmiljön och arbetsvillkoren bättre. Medlen kan användas utifrån de lokala behoven, till exempel för att minska personalomsättningen, stärka tryggheten och studieron eller anställa fler lärare och annan personal som kan avlasta lärarna.

Efter förslag från regeringen har Kunskapsbidraget stärkts med 700 miljoner kronor 2025. Det innebär att bidraget uppgår till totalt 8 243 miljoner kronor för 2025. Kunskapsbidraget fördelas enligt ett index som speglar resursbehovet på huvudmannanivå. Det betyder att de huvudmän som har en hög andel elever med låg sannolikhet att uppnå gymnasiebehörighet får mer medel. På så vis kan stora satsningar göras där de behövs som bäst. Förstärkningen av statsbidraget innebär att skolor får bättre förutsättningar att bland annat sätta in utökade tidiga stödinsatser och anställa fler speciallärare och annan personal. Att Kunskapsbidraget förstärks förväntas därför leda till en mer likvärdig utbildning.

## Tidiga språkinsatser för att fler ska klara skolan

Att utveckla goda kunskaper i svenska är grundläggande både för möjligheten att lyckas i skolan och för en lyckad integration. För att alla elever ska få det stöd och den stimulans de behöver i sitt lärande är det viktigt att följa deras kunskapsutveckling. Det gäller särskilt grundläggande färdigheter som att läsa, skriva och räkna.

Regeringen gav därför Skolverket i uppdrag att bland annat se över hur de obligatoriska kartläggningsmaterialen i förskoleklassen och bedömningsstöden i årskurs 1 kan förbättras och utvecklas så att de ger en fördjupad bild av elevernas kunskaper och främjar att rätt stöd ges i rätt tid. I uppdraget ingick också att se över hur elevers tidiga kunskapsutveckling bättre kan följas på både lokal och nationell nivå, till exempel genom ny statistikinsamling. Uppdraget redovisades i november 2024.

[Pressmeddelande: Uppdrag till Skolverket för att öka möjligheterna att följa elevers kunskapsutveckling](/pressmeddelanden/2024/01/uppdrag-till-skolverket-for-att-oka-mojligheterna-att-folja-elevers-kunskapsutveckling/)

## Intensivträning i svenska för elever som behöver det

För de elever som växer upp i områden där utanförskapet är stort och har föräldrar som inte har svenska som modersmål kan skolan vara en av få platser där de regelbundet möter det svenska språket. För att stärka elevernas kunskaper avser regeringen att införa en försöksverksamhet med språkstärkande insatser under tre år för elever som är i behov av intensivträning i svenska språket. I budgetpropositionen för 2025 har regeringen föreslagit en treårig satsning på 100 miljoner kronor per år för försöksverksamheten.

## Särskild språksatsning på fritidshem

Det finns stora möjligheter för fritidshemmet att bidra till att stärka elevers språkutveckling, läsintresse och läsförmåga. Efter förslag från regeringen har nio miljoner kronor avsatts för 2025 för att genomföra insatser för att stärka fritidshemmets arbete med läsning och höja elevers kunskaper i det svenska språket, med särskilt fokus på elever med utländsk bakgrund. Regeringen beräknar 12 miljoner kronor årligen för 2026 och 2027.

## Satsning på stärkt trygghet, studiero och stödinsatser i skolan

Att skolan är trygg och lugn är avgörande för att eleverna ska må bra och lyckas i skolan. Efter förslag från regeringen har flera statsbidrag för personalförstärkningar i skolan slagits ihop och det samlade statsbidraget har stärkts med 850 miljoner kronor. Syftet är att ge skolor bättre förutsättningar att upprätthålla trygghet och studiero och att säkerställa tidiga stödinsatser. Medlen kan till exempel användas för läraravlastande personal som med sin kompetens bland annat kan bidra till stärkt trygghet och studiero. Statsbidraget kan också användas till speciallärare och personalförstärkningar inom elevhälsan.

Regeringen beräknade i budgetpropositionen för 2025 att 200 miljoner kronor ska avsättas till statsbidraget för fortbildning av lärare och förskollärare från och med 2026, så att de ska kunna utbilda sig till bland annat speciallärare.

## Utredning för ökad trygghet och studiero

En särskild utredare fick i uppdrag att föreslå åtgärder för att varaktigt stärka tryggheten och studieron i skolan. I uppdraget ingick att lämna förslag som innebär att rektorns ansvar för att upprätthålla trygghet och studiero skrivs in i skollagen och förslag som förtydligar att det är läraren som bestämmer i klassrummet och över undervisningen, inte vårdnadshavare och elever.

Om en lärare ser behov av att visa ut en elev ur klassrummet ska det i dag dokumenteras, vilket kan leda till att läraren väljer att inte agera, eller till att läraren behöver ägna tid åt att dokumentera denna mindre ingripande åtgärd. Utredaren hade därför i uppdrag att se över regelverket och lämna förslag om och hur dokumentationskravet kan tas bort.

Välfungerande ordningsregler är en viktig del i skolors förebyggande arbete för trygghet och studiero. Utredaren hade därför i uppdrag lämna förslag för att det tydligare ska framgå att det är rektorn som ska ansvara för och besluta om reglerna. Ordningsreglerna bör också innehålla en konsekvenstrappa som gör det tydligt vad som händer när reglerna bryts. Det behöver också säkerställas att elever och vårdnadshavare är införstådda med skolans ordningsregler, genom ett förväntansdokument.

Utredaren fick ett brett mandat att föreslå större möjligheter till tillfälliga omplaceringar, permanenta omplaceringar och avstängningar, samt bättre förutsättningar för så kallade akutskolor där elever kan placeras tillfälligt. Utredaren redovisade sitt uppdrag i januari 2025.

[Pressmeddelande: Nu tar regeringen krafttag för stärkt trygghet och studiero](/pressmeddelanden/2023/11/nu-tar-regeringen-krafttag-for-starkt-trygghet-och-studiero/)

[Pressmeddelande: Utredare föreslår åtgärder för att förbättra tryggheten och studieron i skolan](/pressmeddelanden/2025/01/utredare-foreslar-atgarder-for-att-forbattra-tryggheten-och-studieron-i-skolan/)

## Kartläggning av hur kriminalitet i närområdet påverkar skolan

Regeringen har gett Skolverket i uppdrag att kartlägga hur skolan påverkas av kriminalitet i närområdet, exempelvis i form av kriminella nätverk och grupperingar. Som en del av uppdraget ska Skolverket samla in kunskaper och erfarenheter från Brottsförebyggande rådet, Polismyndigheten, Socialstyrelsen, Skolinspektionen och Jämställdhetsmyndigheten. Uppdraget ska redovisas senast den 30 juni 2025.

[Pressmeddelande: Skolverket ska kartlägga hur kriminalitet i närområdet påverkar skolan](/pressmeddelanden/2024/05/skolverket-ska-kartlagga-hur-kriminalitet-i-naromradet-paverkar-skolan/)

## Lovskola i tidigare årskurser

Det är i lågstadiet som eleverna ska lära sig de grundläggande kunskaper och färdigheter som de sedan behöver för att fortsätta att utvecklas genom sin skolgång. Därför är det viktigt att alla elever får den undervisningstid de behöver. Regeringen har beslutat om en författningsändring som gör det möjligt för skolor att erbjuda elever i låg- och mellanstadiet undervisning under skolloven. 2023 utökade regeringen statsbidraget för bland annat lovskola med 100 miljoner kronor.

[Pressmeddelande: Elever i låg- och mellanstadiet ska erbjudas lovskola](/pressmeddelanden/2023/02/elever-i-lag--och-mellanstadiet-ska-erbjudas-lovskola/)

## Skolan och socialtjänsten ska arbeta sida vid sida i skolsociala team

För att elever ska klara utbildningens mål behöver de vara i skolan. Det är viktigt att fånga upp elever som har hög frånvaro i tid och sätta in rätt insatser. Vi vet även att skolan är en av de viktigaste skyddsfaktorerna för att förebygga utanförskap, kriminalitet, missbruk och ohälsa. Regeringen har gjort en satsning på skolsociala team, där skolan och socialtjänsten samverkar för att öka elevers närvaro i skolan och skapa en lugn och trygg skolmiljö. 2023 avsattes 75 miljoner kronor för skolsociala team och 2024 avsattes 250 miljoner kronor för satsningen. Efter förslag från regeringen har ytterligare 50 miljoner kronor avsatts för 2025. I förslaget till vårändringsbudget för 2025 föreslår regeringen även en ytterligare förstärkning med 50 miljoner kronor till totalt 350 miljoner kronor för 2025. Regeringen beräknar sedan tidigare 300 miljoner kronor för 2026 och 2027. Medlen för satsningen är från och med 2024 jämnt fördelade mellan skolhuvudmännen och socialtjänsten.

[Pressmeddelande: Regeringen satsar på skolsociala team för att minska långvarig frånvaro i skolan](/pressmeddelanden/2023/04/regeringen-satsar-pa-skolsociala-team-for-att-minska-langvarig-franvaro-i-skolan/)

## Akutskolor som disciplinär åtgärd

Det förekommer att skolor har mycket stora problem med elever som stör ordningen. I vissa fall kan en elev som en disciplinär åtgärd tillfälligt behöva flyttas utanför den egna skolenheten. Avsikten är att skapa en bättre skolsituation både för den aktuella eleven och för övriga som verkar i skolan, och att ge de andra eleverna på skolan den trygghet och studiero de har rätt till. Samtidigt kan eleven som tillfälligt behöver placeras i en akutskola få en utbildning utifrån sina förutsättningar så att eleven inte själv halkar efter. 2023 och 2024 avsattes 50 respektive 100 miljoner kronor för personalkostnader i akutskolor. Efter förslag från regeringen har statsbidraget stärkts med ytterligare 100 miljoner kronor från och med 2025, vilket innebär att satsningen kommer att omfatta 200 miljoner årligen.

[Pressmeddelande: Regeringen satsar på akutskolor och ökad tillgång till speciallärare](/pressmeddelanden/2023/03/regeringen-satsar-pa-akutskolor-och-okad-tillgang-till-speciallarare/)

## Utredning om säkerheten i skolan

Det är mycket allvarligt när våldsdåd drabbar personer i skolmiljön. För att motverka sådana händelser krävs ett förebyggande arbete som behöver pågå både i skolan och det omgivande samhället. En särskild utredare har fick därför i uppdrag att lämna förslag på åtgärder för att förbättra arbetet med säkerhet i skolväsendet. I juni 2023 lämnade utredningen ett delbetänkande som bland annat innehöll förslag om att Center mot våldsbejakande extremism (CVE) ska få till uppgift att stödja kommuner, myndigheter och andra aktörer i arbetet att förebygga skolattacker.

Utredaren lämnade ytterligare ett delbetänkande i mars 2024 och lämnade då förslag på olika förebyggande åtgärder, till exempel att skolor ska vara stängda för obehöriga, men även förslag på åtgärder för att stärka beredskapen och kompetensen att hantera våldssituationer. Utredaren lämnade också förslag om hur en skyldighet att polisanmäla brott som begås i eller i anslutning till skolan kan utformas.

Utredaren hade också i uppdrag kartlägga och analysera vilka uppgifter som kan behöva utbytas mellan skola, socialtjänst och polis brottsförebyggande syfte och lämna förslag som förbättrar möjligheterna att utbyta information. Det uppdraget slutredovisades i december 2024.

[Pressmeddelande: Regeringen vill göra det enklare för skola, socialtjänst och polis att dela information för att förhindra att unga dras in i kriminalitet](/pressmeddelanden/2023/08/regeringen-vill-gora-det-enklare-for-skola-socialtjanst-och-polis-att-dela-information-for-att-forhindra-att-unga-dras-in-i-kriminalitet/)

[Pressmeddelande: Skolsäkerhetsutredningen får i uppdrag att utreda informationsutbyte mellan skolor](/pressmeddelanden/2024/01/skolsakerhetsutredningen-far-i-uppdrag-att-utreda-informationsutbyte-mellan-skolor/)

[Pressmeddelande: Skolministern tar emot Skolsäkerhetsutredningens slutbetänkande](/pressmeddelanden/2024/12/skolministern-tar-emot-skolsakerhetsutredningens-slutbetankande/)

## Utökad registerkontroll av personal i förskolan och skolan

Den som söker jobb i förskola eller skola ska i dag visa upp ett utdrag ur belastningsregistret där det framgår om personen dömts för sexualbrott, olika barnpornografibrott, mord, dråp, grova former av misshandel, människorov eller grovt rån. Dagens bestämmelser togs fram för över 20 år sedan och eftersom både samhället och brottsligheten har förändrats behöver lagstiftningen ses över.

Regeringen har gett en utredare i uppdrag att biträda Utbildningsdepartementet i att se över möjligheten att utöka den registerkontroll som görs i samband med anställning. Utredaren ska bland annat se över om även exempelvis vapenbrott, narkotikabrott, terroristbrott eller vissa våldsbrott också ska omfattas av registerkontrollen.Uppdraget ska redovisas senast den 31 januari 2025.

[Pressmeddelande: Utredare ska se över utökade belastningsregisterkontroller inom utbildningsväsendet](/pressmeddelanden/2024/04/utredare-ska-se-over-utokade-belastningsregisterkontroller-inom-utbildningsvasendet/)

## Förebyggande insatser för barn som bor i familjehem

Forskning visar att barn som bor i familjehem löper högre risk än andra att inte klara skolan. Efter förslag från regeringen har statsbidraget stärkts får stiftelsen Allmänna barnhuset 2 miljoner kronor 2025 och regeringen beräknar 2 miljoner kronor 2026 för att projekten Skolfam och Förfam ska kunna vidareutveckla och sprida tidiga och förebyggande insatser för barn som bor i familjehem.

## Bättre uppföljning av barn och elever med funktionsnedsättning

I dag finns det begränsade möjligheter att samlat och på nationell nivå följa kunskapsutvecklingen och stödinsatser för elever med funktionsnedsättningar. Skolverket har därför fått i uppdrag att med stöd av Socialstyrelsen arbeta för att göra det möjligt att samköra uppgifter från patientregistret med uppgifter som Skolverket samlat in om bland annat kunskapsresultat och åtgärdsprogram.

[Pressmeddelande: Ny satsning för att följa upp elever med funktionsnedsättning](/pressmeddelanden/2024/12/ny-satsning-for-att-folja-upp-elever-med-funktionsnedsattning/)
