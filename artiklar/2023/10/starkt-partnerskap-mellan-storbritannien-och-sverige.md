# Stärkt partnerskap mellan Storbritannien och Sverige

Fredag den 13 oktober undertecknade statsminister Ulf Kristersson och Storbritanniens premiärminister Rishi Sunak ett strategiskt partnerskap mellan Storbritannien och Sverige. Partnerskapet bygger på ländernas starka gemensamma intressen och värderingar och syftet är att fördjupa och bredda samarbetet.

– I partnerskapet förstärker vi det starka samarbetet inom försvar och säkerhet, bland annat genom att etablera ett nytt samarbete om kontraterrorism och försvarsmaterielexport. Det innebär att vi stärker vår relation till en viktig säkerhetspolitisk partner. Det har stor betydelse för den samlade säkerheten i Europa, säger statsminister Ulf Kristersson.

Undertecknandet av det strategiska partnerskapet är en uppföljning av statsminister Ulf Kristerssons besök i London den 19 juni. Statsministern och premiärminister Rishi Sunak beslutade då att före årets slut utveckla och signera ett strategiskt bilateralt partnerskap mellan länderna.

Storbritannien är en viktig handelspartner och allierad i internationella frågor. I partnerskapet fördjupar Sverige och Storbritannien ytterligare sitt starka samarbete inom säkerhet och försvar, bland annat genom att etablera ett samarbete kring kontraterrorism och inom försvarsmaterielexport. På så sätt stärker Sverige sin relation till en viktig säkerhetspolitisk partner vilket har betydelse för den samlade säkerheten i Europa.

Det strategiska partnerskapet löper över en lång rad områden där Sverige och Storbritannien ser fördelar med ökat samarbete. Det gäller områden som innovation, forskning, grön omställning samt handel och investeringar, men också att länderna ska fortsätta samarbete i internationella frågor som rör exempelvis stödet till Ukraina och vikten av en regelbaserad världsordning.

Det strategiska partnerskapet med Storbritannien är en politisk avsiktsförklaring som ligger i linje med Sveriges EU-rättsliga förpliktelser.
