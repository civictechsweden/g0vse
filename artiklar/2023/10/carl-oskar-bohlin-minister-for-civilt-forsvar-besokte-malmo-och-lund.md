# Carl-Oskar Bohlin, Minister för civilt försvar, besökte Malmö och Lund

Den 11 oktober besökte minister för civilt försvar Carl-Oskar Bohlin Malmö Hamn, Kustbevakningen, Räddningstjänst Syd, samt judiska församlingen i Malmö. Resans agenda inkluderade även ett besök i Lund för att delta i en forskningskonferens inom psykologiskt försvar.

Minister för civilt försvar, Carl-Oskar Bohlin, besökte i veckan Malmö och Lund. Bohlin inledde resan med ett besök i Malmö hamn för att samtala om försörjningskedjor och hamnens säkerhetsarbete. Bohlin besökte även Kustbevakningen och Räddningstjänsten Syd för att diskutera verksamheternas intensifierade arbete inom totalförsvaret.

I Lund deltog Bohlin i en forskningskonferens anordnad av det av det nyinrättade Forskningsinstitutet för psykologiskt försvar vid Lunds universitet. I sitt anförande betonade Bohlin vikten av ett robust arbete mot desinformation och cyberhot mot bakgrund av det försämrade säkerhetspolitiska läget som Sverige befinner sig i.

Resan avslutades med ett besök vid Malmö synagoga där Bohlin mötte representanter från judiska församlingen i Malmö för att diskutera den judiska populationens utsatta situation i staden.
