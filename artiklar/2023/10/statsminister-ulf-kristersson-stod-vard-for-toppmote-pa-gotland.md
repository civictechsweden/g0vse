# Statsminister Ulf Kristersson stod värd för toppmöte på Gotland

Fredagen den 13 oktober stod statsminister Ulf Kristersson värd för ett toppmöte i Visby med stats- och regeringschefer, inom ramen för det regionala försvarssamarbetet Joint Expeditionary Force (JEF). Vid mötet diskuterade ledarna Rysslands fullskaliga invasion av Ukraina, stärkt samarbete med Nato och bemötande av hybidhot. Ukrainas president Volodymyr Zelenskyj deltog via länk.

– Vi talade om Ukrainas försvar mot Ryssland, där vi har enats om att Ukraina ska bjudas in och observera JEF:s övningar under 2024 och 2025, för att stärka Ukrainas förmåga och för att ta del av deras erfarenheter, säger statsminister Ulf Kristersson.

Mötet hölls på Gotland som har en central militärstrategisk roll i försvaret av Östersjön. Det visar på vikten av det operativa och strategiska samarbetet inom JEF, som är ett försvarssamarbete mellan 10 nordeuropeiska länder under ledning av Storbritannien.

## Hybridhot och totalförsvarsfrågor på agendan

Vid mötet diskuterade JEF-ledarna även hybridhot mot kritisk nationell infrastruktur och totalförsvarsfrågor, det vill säga det civila och det militära försvaret som är grundläggande för såväl det nationella som internationella försvarssamarbetet.

Under mötet enades ledarna även om att uppdra åt JEF-ländernas försvarsministrar att diskutera frågan om säkerhet kring kritisk infrastruktur.

## JEF – viktigt komplement till Nato

För Sverige är JEF är ett viktigt samarbetsformat med fokus på regional säkerhet i norra Europa. Därtill utgör JEF ett bidrag för att stärka trovärdigheten i Natos avskräckning och försvar. Genom att öva med andra länder inom JEF stärks samarbetet och den militära förmågan, vilket i sin tur ökar stabiliteten och säkerheten i Östersjöområdet.

Vid toppmötet i Visby underströk stats- och regeringscheferna vikten av att Sverige snart blir fullvärdiga medlem i Nato.

## Visning av militärutrustning till Ukraina

Gotlands regemente P18 höll under mötesdagen en visning av militärutrustning som Sverige skickar till Ukraina. Svensk materiel används just nu i Ukraina för att försvara landets självständighet och överlevnad. Stridsfordon 90, Leopard-strigsvagnar och pansarskott AT-4, är svensk militärutrustning som just nu räddar liv i Ukraina.
