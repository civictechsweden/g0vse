# Budgetsatsningar inom näringslivsområdet för stärkt konkurrenskraft

Det svenska näringslivets långsiktiga konkurrenskraft är avgörande för Sveriges välstånd. I budgetpropositionen för 2024 genomför regeringen därför en rad satsningar som verkar för förbättrade ramvillkor, innovation, entreprenörskap och väl fungerande marknader som stärker företagens konkurrenskraft. Därtill bedriver regeringen en aktiv industripolitik för näringslivets omställning.


## Tryggare mineralförsörjning

Den europeiska gröna given, med det övergripande målet att göra Europa klimatneutralt, EU:s industristrategi och den kritiska råmaterialakten anger alla att tillgången på metaller och mineral är en strategisk säkerhetsfråga som är avgörande för att kunna uppfylla EU:s ambitioner.

SGU är den myndighet som ansvarar för att skapa goda förutsättningar för ett hållbart nyttjande av landets mineralresurser och för att främja hållbar tillväxt och företagande inom sektorn. Regeringen förstärker SGU:s förvaltningsanslag med 70 miljoner kronor 2024 för myndighetens arbete med kartläggning av malmpotentiella områden, tillgängliggörandet av denna information samt för övriga insatser kopplade till främjande av mineralutvinning i Sverige. Anslaget beräknas öka med 70 miljoner kronor år 2025–2026 och med 30 miljoner kronor från och med 2027\.

## Stärkta förutsättningar för koldioxidlagring

Regeringen gav i december 2022 Sveriges geologiska undersökning (SGU) i uppdrag att utreda lämpliga lagringsplatser för koldioxid i Sverige samt utreda förutsättningarna för driften av lagringsplatserna. SGU behöver genomföra ytterligare maringeologisk kartläggning om uppdraget ska genomföras enligt regeringens ambitioner. För detta ändamål förstärks SGU:s förvaltningsanslag 27 miljoner kronor 2024\. Anslaget beräknas öka med 27 miljoner kronor 2025 för samma ändamål.

## Snabbare tillståndsprövning för havsbaserad vindkraft

Antalet ärenden som SGU kommer att hantera den närmaste tiden bedöms öka bland annat på grund av uppbyggnad av den havsbaserade vindkraften. För att myndigheten ska kunna hantera ärendena effektivt, rättssäkert och snabbt föreslår regeringen att myndigheten tillförs 5 miljoner kronor 2024\. Anslaget beräknas öka med 5 miljoner kronor per år 2025–2026 för samma ändamål.

## Grön omställning och tillväxtstyrka

Sveriges industri spelar en avgörande roll i samhällets klimatomställning då den driver utvecklingen för fossilfria industriella processer. Detta innebär stora investeringar i ny miljöteknik och ny infrastruktur som skapar tillväxt. Effektiva och förutsägbara tillståndsprocesser är avgörande för att bland annat säkerställa anslutning av ny elproduktion till elnätet, utbyggd infrastruktur, ökad självförsörjning av råmaterial och fler nyetableringar av industrier och företag. En ny satsning inom utgiftsområde 24 om 10 miljoner kronor per år 2024–2026 syftar till att stärka arbetet med att definiera och undanröja hinder för ökad tillväxt och för industrins gröna omställning, särskilt vad gäller tillstånd, processer och lagstiftning som inte följt med i teknikutvecklingen.

## Strategi och satsning för nyindustrialiseringen och samhällsomvandlingen i norra Sverige

Regeringen avser att utarbeta en strategi för nyindustrialiseringen och samhällsomvandlingen i Norrbottens och Västerbottens län, där det nu sker flera parallella och omfattande industriinvesteringar som behöver realiseras i snabb takt.

Satsningarna i norra Sverige är nyckelinvesteringar för industrins omställning med fokus på insatsvaror som är avgörande för hela landets industriomställning och konkurrenskraft. Regeringen gör också en särskild satsning på kraftsamling och samverkan för att stärka förutsättningarna för industriinvesteringarna och en samhällsomvandling som går i takt med dessa. Regeringen föreslår att Tillväxtverket tillförs ytterligare 10 miljoner kronor årligen 2024–2026 för detta ändamål. Vidare föreslås att Länsstyrelsen i Norrbottens län respektive Länsstyrelsen i Västerbottens län tillförs 2,5 miljoner kronor vardera för att stärka deras kapacitet att hantera målkonflikter som uppstår på grund av samhällsomvandlingen i spåren av stora etableringar och expansioner inom industrin.

## Kraftfullt förenklingspaket för minskade administrativa kostnader för företag

För att bryta trenden och minska företagens kostnader bedriver regeringen en offensiv förenklingsagenda och vidtar flera åtgärder som kommer att underlätta för företagen. Satsningen på förenklingsåtgärder i årets budget omfattar sex åtgärder och totalt 51,5 miljoner kronor;

* Regeringen avsätter 10 miljoner kronor till ett Förenklingsråd
* Regeringen satsar 10 miljoner kronor på översyn av föreskrifter i syfte att förenkla för företag
* Regeringen avsätter 7 miljoner kronor för att stärka myndigheternas arbete med service, bemötande och ärendehandläggning
* Regeringen avsätter 5 miljoner kronor till utbildningar för att förbättra myndighetskontakterna för företag
* Regeringen avsätter 5 miljoner kronor för att kommuner ska kunna få stöd i arbetet att erbjuda fler digitala tjänster för företag
* En utökad finansiering med 14,5 miljoner kronor förstärker den fortsatta utvecklingen och driften av Verksamt.se

## Fortsatt satsning på kvinnors företagande

Att kvinnor är underrepresenterade bland företagare innebär en outnyttjad potential för svenskt näringsliv. Därför behöver förutsättningarna för att kvinnor ska starta, bygga och äga företag förbättras. Det är avgörande för att stärka Sveriges ekonomi och konkurrenskraft framåt.

Regeringen föreslår därför i budgeten att 8 miljoner kronor avsätts årligen till Tillväxtverket till och med 2026 för insatser för att främja kvinnors företagande.

Med denna satsning bygger regeringen vidare på ett arbete som redan påbörjats. För att stärka kvinnors ställning som företagare och samtidigt bidra till jobbskapande och tillväxt gav regeringen 2023 Tillväxtverket i uppdrag att sammanställa kunskap kring tidigare åtgärder och aktuell forskning kring kvinnors företagande och peka på vad som verkligen gett resultat.

## Satsning på avgiftsfritt tillgängliggörande av data

Genom att tillgängliggöra data avgiftsfritt kommer olika aktörer i samhället kunna använda offentlig information för att skapa nya produkter och tjänster. Öppna data bedöms därför leda till stora samhällsekonomiska vinster.

Därför föreslår regeringen en förstärkning av Bolagsverkets respektive Sveriges geologiska underökningens (SGU) anslag med syfte att myndigheterna ska kunna tillgängliggöra värdefulla datamängder avgiftsfritt. Detta görs i enlighet med EU:s direktiv om öppna data och vidareutnyttjande av information från den offentliga sektorn. År 2024 ökas SGU:s och Bolagsverkets förvaltningsanslag med 10 miljoner respektive 40 miljoner kronor.

## Bolagsverket tillförs medel för att ansluta Sverige till EU:s e\-juridikportal

Bolagsverket föreslås tillföras 2\.5 miljoner kronor för 2023 för att ansluta Sverige till EU:s e\-juridikportal som en del i införlivandet av Digitaliseringsdirektivet (EU)2019/1151\.

Genom sammankopplingen och tillgången till e\-juridikportalen skapas en mer företagsvänlig rättslig miljö och medför också ett skydd mot missbruk och bedrägeri. Sammanfattningsvis medför systemet att fler uppgifter och handlingar kan utbytas mellan registren, dels i brottsförebyggande syfte, dels för att minska den administrativa bördan för företagen.

## Satsning för att stärka Sveriges möjligheter att attrahera och behålla internationell spetskompetens

Bristen på arbetskraft med efterfrågad kompetens är ett av de största tillväxthindren för företag och har även blivit ett av de största hindren för regional utveckling. I budgetpropositionen föreslår regeringen en satsning om 25 miljoner kronor under 2024 för att stärka samordning av statliga myndigheters processer och arbete kopplat till att attrahera och behålla internationell kompetens. Målet med satsningen är att bidra till svensk konkurrenskraft och tillväxt genom att företag ska kunna anställa och behålla utländsk arbetskraft med efterfrågad kompetens. Uppdraget kommer att involvera ett flertal myndigheter och hållas samman av Tillväxtverket.

## Satsning på forskning och innovation om nästa generations trådlösa system (6G)

Sverige ska ta täten i utformningen av nästa generations trådlösa system (6G). Regeringen vill stärka Sveriges position som stark forskningsnation genom en satsning på sjätte generationens trådlösa system (6G). Satsningen ska innefatta både grundforskning och tillämpad forskning samt innovation. Vetenskapsrådet (VR) och Verket för Innovationssystem (Vinnova) ska gemensamt genomföra satsningen.

Satsningen för budgetåret 2024 omfattar totalt 65 miljoner kronor. Regeringen förslår att 15 miljoner kronor av totalsumman ska tillföras Vetenskapsrådet och 50 miljoner kronor Vinnova.

Ett snabbare trådlöst system förväntas leda till en rad nya datadrivna tillämpningar och möjliggöra ökad produktivitet inom en lång rad områden och branscher. Utvecklingen för även med sig möjligheter att snabba på den gröna och digitala omställningen.

## Satsning på utvärderingar och analyser av företagsfrämjande åtgärder

Relationen mellan näringspolitik och löpande omvärldsförändringar inom ekonomin gör att både insatser och utvärderingsmetoder ständigt behöver ses över och utvecklas. På Klimat och Näringslivsdepartementet (tidigare Näringsdepartementet) har ett utvecklingsarbete pågått sedan 2017 för att skapa struktur och systematik kring överblick, uppföljning och utvärdering av offentliga insatser inom näringspolitiken.

Regeringen avser nu genomföra ytterligare åtgärder som förbättrar förutsättningarna att utvärdera företagsfrämjande insatser med syftet att bättre kunskap ska kunna nås kring vilka effekter som uppnås och för att få en bättre överblick över det företagsfrämjande systemet. Förslaget innebär att 15 miljoner kronor per år tillförs anslag 1:5 på UO24 för att finansiera insatser under åren 2024–2026\. Regeringen kommer att återkomma med mer information om kommande insatser.

## Effektiv och stärkt konkurrenstillsyn

En effektiv och stärkt konkurrenstillsyn bidrar till ett högt konkurrenstryck och väl fungerande marknader. Ett högt konkurrenstryck är centralt för att hålla tillbaka prisökningarna, säkerställa ökad produktivitet, långsiktigt konkurrenskraftiga företag och rimliga priser för hushållen.

Regeringen stärker därför konkurrenstillsynen ytterligare genom en permanent satsning på Konkurrensverket med 30 miljoner kronor från och med 2024 för att myndigheten ska kunna upprätthålla och stärka en effektiv och tillförlitlig konkurrenstillsyn.

Förslagen bygger på en överenskommelse mellan regeringen och Sverigedemokraterna.
