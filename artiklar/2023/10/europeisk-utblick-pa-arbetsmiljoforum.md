# Europeisk utblick på Arbetsmiljöforum

Måndag den 2 oktober bjöd regeringen in myndigheter och arbetsmarknadens parter till ett arbetsmiljöforum. Tillsammans gjorde man en europeisk utblick och diskuterade bland annat erfarenheter och lärdomar från såväl parterna som från regeringen från det avlutade ordförandeskapet i EU:s ministerråd.


– Från regeringens håll har vi uppskattat dialogen och samarbetet med parterna under ordförandeskapet. Vi ser att vi – ofta i direkt samarbete med parterna – har kunnat sprida kunskap om den svenska modellen, vilket är viktigt i kommande förhandlingar och påverkansarbete, sa Martin Andreasson statssekreterare till jämställdhets\- och biträdande arbetsmarknadsminister Paulina Brandberg.

Regeringen har haft ett intensivt och givande arbete med EU\-ordförandeskapet. Under ordförandeskapet har Sverige rott i hamn viktiga förhandlingar inom arbetsmiljöområdet. Bland annat nåddes en allmän riktlinje angående gränsvärden för bly och diisocyanater i två arbetsmiljödirektiv. En första lägesavstämning av EU:s strategiska ram för arbetsmiljö genomfördes också i samarbete mellan kommissionen och det svenska ordförandeskapet.

– Från regeringens sida är vi angelägna att ta till vara på erfarenheterna vi fått från ordförandeskapet för att kunna jobba mer proaktivt och ta fram en långsiktig svensk strategi. Fokus bör vara på områden där den svenska rösten gör skillnad, både för att värna den svenska modellen och för en mer dynamisk arbetsmarknad i hela EU, sa Martin Andreasson statssekreterare till jämställdhets\- och biträdande arbetsmarknadsminister Paulina Brandberg.
