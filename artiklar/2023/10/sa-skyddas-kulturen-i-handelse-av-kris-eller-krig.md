# Så skyddas kulturen i händelse av kris eller krig

Under vecka 39 genomfördes den årliga beredskapsveckan. Regeringen genomför en rad åtgärder för att stärka samhällets motståndskraft i händelse av en kris\- eller krigssituation. Robusta beredskapsförberedelser är av stor vikt för att skydda gemensamt kulturarv i ett allvarligt läge.


Regeringen har initierat en rad åtgärder för att stärka det svenska samhällets förmåga och motståndskraft när det gäller att hantera en krissituation. Arbetet sker inom alla samhällssektorer, en av dessa är kultursektorn.

\- Beredskapsveckan är ett bra tillfälle att stanna upp och uppmärksamma vikten av att ha en god beredskap inom alla delar av samhället. Kriget i Ukraina visar hur angrepp mot kulturarv kan användas systematiskt för att försöka utradera den nationella identiteten, säger kulturminister Parisa Liljestrand.

Enligt UNESCO har 291 platser med kulturell och konstnärlig betydelse skadats eller förstörts sedan den fullskaliga invasionens början fram till den 13 september i år – som ett direkt resultat av det pågående krigets framfart. Det handlar om 122 religiösa platser, 27 museer, 109 byggnader av historiskt och/eller konstnärligt intresse, 19 monument, 13 bibliotek och ett arkiv.

### Åtgärder för stärkt beredskap inom kultursektorn

I rapporten Civilt försvar mot 2030 – ett totalförsvar i balans från Myndigheten för samhällsskydd och beredskap (MSB) konstateras att planering saknas för hur kulturarv ska skyddas och för hur kulturverksamhet ska upprätthållas under höjd beredskap och krig. Regeringen gav därför Riksantikvarieämbetet i uppdrag att utreda möjligheten att inrätta ett nationellt kulturskyddsråd som kan verka för att kultursektorn är rustad för att skydda kulturarvet, såväl fysiskt som digitalt, samt att kultursektorn ska ha god beredskap för att upprätthålla verksamhet vid höjd beredskap eller krig.

Riksantikvarieämbetet har inkommit med en redovisning av uppdraget och rapportens förslag bereds nu i Regeringskansliet.

Regeringen satsar även 20 miljoner kronor årligen 2024–2026 för att säkra kulturarvet genom digitisering av arkiv\- och föremålssamlingar vid statliga museer, annan statlig verksamhet och verksamheter med statligt stöd. Att kulturarvet finns digitalt tillgängligt är av stor vikt, inte minst som en beredskapsåtgärd.

### Beredskapsveckan 2023

Beredskapsveckan är en årlig informationsinsats som initierats av MSB. Veckan ska bidra till att öka människors motståndskraft under kriser och krig. Den samlar en bredd av olika aktörer, som kommuner, civilsamhälle, branschorganisationer, myndigheter och näringsliv till en gemensam insats.

Bland annat deltar Riksantikvarieämbetet med en övning i att hantera en katastrof som kan leda till skada på samlingarna som riktar sig till personal på museer.
