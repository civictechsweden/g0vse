# Migrationsminister Maria Malmer Stenergard har besökt Schweiz

Migrationsminister Maria Malmer Stenergard besökte Schweiz tidigare i veckan för överläggningar om migration och återvändande. Under resan genomfördes ett högnivåmöte med FN:s migrationsorganisation (IOM) om utvecklandet av samarbetet med Sverige. Statsrådet deltog också i det globala flyktingforumet Global Refugee Forum (GCR) och besökte flyktingboendet Viererfeld.


En av de centrala punkterna för resan var högnivåmötet med FN:s migrationsorganisation (IOM), en viktig samarbetspartner för den svenska regeringen. Statsrådet och IOM:s nytillträdda generaldirektör Amy Pope träffades för att diskutera samarbetet mellan IOM och Sverige med fokus på gemensamma prioriteringar. Åtgärder för ett ökat frivilligt återvändande, minskad irreguljär migration och stöd till Ukraina vad några av de ämnen som diskuterades.

Utöver migrationsminister Maria Malmer Stenergard deltog i mötet bland annat Sveriges ambassadör för migration och återvändande Jörgen Lindström, samt representanter för Sveriges ständiga representation i Genève, Sida och Migrationsverket. Senare under dagen hölls också möten om återvändande tillsammans med IOM och FN:s flyktingkommissariat (UNHCR).

– Besöket i Schweiz var både givande och viktigt. Under resan fick vi chans att utbyta erfarenheter med Schweiz och diskutera olika aspekter av deras arbete med en uppsnabbad asylprocess. Vi deltog också i och förde dialog med olika internationella forum där migrationsfrågor diskuteras, säger migrationsminister Maria Malmer Stenergard.

Migrationsministern fick möjlighet att besöka det tillfälliga flyktingboendet för ukrainska flyktingar, Viererfeld. Området är 44 000 kvadratmeter stort och byggt av moduler med 450 containrar. På området finns skola, sjukvård och socialtjänst. Under besöket fick statsrådet en rundvandring på området och träffade två skolklasser. I besöket deltog också Ukrainas ambassadör Iryna Vendektova.

Det globala flyktingforumet GCR anordnas vart fjärde år av FN:s flyktingkommissariat (UNHCR). Forumet samlar globala åtaganden för flyktingar och värdländer och utgör en del av uppföljningen av det globala flyktingramverket – Global Compact on Refugees (GCR) som fastslogs av FN:s generalförsamling 2018\. Under forumet höll Maria Malmer Stenergard ett anförande om Sveriges utfästelser mot ramverkets målsättningar och bekräftade svenskt engagemang i flyktingsituationer.

Under resan deltog migrationsministern också i bilaterala överläggningar med den schweiziska statssekreteraren för migration, Christine Schraner Burgener. Ämnen som diskuterades var bland annat landets asylsystem och deras uppsnabbade asylprocess. Statsrådet deltog även i bilaterala överläggningar om migrationsfrågor med Australiens First Assistant Secretary, Refugee, Humanitarian and Settlement Division, Andrew Kiley.

Under resan besöktes också ett statligt asylcenter. Där fick migrationsministern en rundvandring och information om det operativa arbetet i det schweiziska asylsystemet.

Statsrådet deltog också i luciafirandet på svenska ambassaden i Bern.
