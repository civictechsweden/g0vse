# Hälso- och sjukvård för en fjärdedel av Sverige

Sjukvårdsminister Acko Ankarberg Johanssons tredje regionbesök gick till Region Norrbotten, som motsvarar en fjärdedel av Sveriges yta. Fokus för besöket var bland annat förlossningsvård och bilddiagnostik, samt ett besök på Sunderby Sjukhus.

– De långa avstånden i Region Norrbotten är en särskild utmaning för hälso- och sjukvården. Det var väldigt intressant att höra hur regionen organiserar och utför bilddiagnostiken och förlossningsvården på en fjärdedel av Sveriges yta, säger sjukvårdsminister Acko Ankarberg Johansson.

Ministerns besök i Region Norrbotten hölls på Sunderby sjukhus, mellan Luleå och Boden. Ministern träffade representanter för regionen som bland annat berättade om förlossningsvården i regionen och vilka insatser regionen genomfört kvinnor som bor långt bort från sjukhusen. Bland annat har regionen köpt in blodtrycksmätare för utlåning, vilket möjliggör för gravida att själva kontrollera blodtrycket och därmed slipper resa långt för kontrollen. Regionen har även köpt in vågar för förtidigt födda barn som möjliggör neonatalvård i hemmet.

Ministern gjorde också ett verksamhetsbesök på Sunderby sjukhus röntgenavdelning för presentation av regionens arbetssätt och teknik för bilddiagnostik.
