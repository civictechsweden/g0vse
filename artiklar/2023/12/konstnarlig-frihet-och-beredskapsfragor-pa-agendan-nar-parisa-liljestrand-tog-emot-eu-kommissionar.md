# Konstnärlig frihet och beredskapsfrågor på agendan när Parisa Liljestrand tog emot EU-kommissionär

Kulturminister Parisa Liljestrand fick den 11 december besök av EU:s kommissionär Illana Ivanova. Hon tillträdde som kommissionär i september i år och har ansvar för innovation, forskning, kultur, utbildning och ungdomsfrågor. På mötet diskuterade kommissionären och kulturministern olika aktuella ämnen inom kulturpolitiken på EU\-nivå.


En av frågorna som togs upp var hur EU:s medlemsländer kan verka för konstnärlig frihet i internationella sammanhang. Ett särskilt fokus var på konstnärer som befinner sig på flykt undan Rysslands fullskaliga invasion av Ukraina. Samtalet mellan Parisa Liljestrand och Illana Ivanova rörde även hur covid\-pandemin förändrade villkoren för enskilda att utöva sitt konstnärskap.

– Medlemsländerna och EU\-kommissionen behöver visa på vilken avgörande roll och drivkraft som kultursektorn har inom alla delar av EU. Tillsammans kan vi arbeta för att kulturfrågor ständigt ska vara högt upp på unionens dagordning, säger Parisa Liljestrand.

## Skydd av kulturarv

I kris och krig är ett lands kulturarv utsatt för risk att skadas. I många fall är kulturarv dessutom direkta måltavlor. Därför är det en viktig uppgift att skyddet av kulturarv ingår som en del av det civila försvaret. Till följd av Rysslands fullskaliga invasion av Ukraina har Sverige och EU arbetat aktivt med stödinsatser och andra initiativ för att skydda ukrainskt kulturarv och kultur.

– En prioriterad uppgift för mig är att driva på att kultursektorn är med i planeringen av civilförsvaret. Våra kulturskatter har en avgörande betydelse som samlande symboler för försvarsvilja, nationell identitet och motståndskraft i händelse av krig, säger Parisa Liljestrand.

Vid mötet mellan kulturministern och kommissionären deltog även Annika Wäppling Korzinek, chef för EU\-representationen i Stockholm och tjänstemän från Kulturdepartementet. I samband med sitt besök i Stockholm hade Ivanova även tillfälle att vara med på årets Nobelfirande.
