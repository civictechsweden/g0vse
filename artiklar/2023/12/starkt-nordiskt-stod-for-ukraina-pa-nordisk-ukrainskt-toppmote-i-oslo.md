# Starkt nordiskt stöd för Ukraina på nordiskt-ukrainskt toppmöte i Oslo

Onsdagen den 13 december deltog statsminister Ulf Kristersson i ett nordiskt-ukrainskt toppmöte i Oslo tillsammans med Norges statsminister Jonas Gahr Støre, Ukrainas president Volodymyr Zelenskyj, Finlands president Sauli Niinistö, Danmarks statsminister Mette Frederiksen och Islands statsminister Katrín Jakobsdóttir.

– I Oslo fick jag möjlighet att än en gång uttrycka Sveriges djupaste respekt till president Zelenskyj och det ukrainska folket för deras outtröttliga försvar mot Rysslands fortsatta aggression. De nordiska länderna står enade med Ukraina och vårt stöd kommer att fortsätta så länge som det krävs, säger statsminister Ulf Kristersson.

Tema för toppmötet var Rysslands anfallskrig mot Ukraina, de nordiska ländernas fortsatta stöd till Ukraina och Ukrainas relation till EU.

– Sveriges ståndpunkt är välkänd, vi vill att EU inleder anslutningsförhandlingar med Ukraina. Långsiktigt ekonomiskt stöd till Ukraina är den viktigaste frågan när vi diskuterar EU:s budget, säger statsminister Ulf Kristersson.

Sedan Rysslands fullskaliga invasion av Ukraina i februari 2022 har Sverige bidragit med runt 30 miljarder kronor. Det senaste svenska stödet är ett vinterpaket värt 1,4 miljarder kronor, för att stärka Ukrainas civila infrastruktur i vinter.

Genom EU bidrar Sverige också med omfattande makroekonomiskt stöd och ett flertal sanktionspaket mot Ryssland.
