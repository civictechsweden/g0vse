# Utmaningar med offentlig upphandling för små- och enmansföretag synliggörs på rundabordssamtal

I förra veckan bjöd statssekreterare för näringslivsfrågor Sara Modig, och statssekreterare för offentlig upphandling Natasa Ristic Davidson, in till ett rundabordssamtal för att ta del av små- och enmansföretagares erfarenheter med offentlig upphandling. Svårigheten att delta i en upphandling har varit ett ämne som har återkommit bland de inbjudna företagarna under året – det var därför av stor vikt att frågan fick fullt fokus på årets sista rundabordssamtal.

Under 2023 genomför regeringen en stor kunskapsinventering. Det handlar om lärdomar från tidigare insatser för att främja kvinnors företagande och vilka effekter som uppnåtts. Inventeringen består även i en sammanställning av forskningsläget kring kvinnors företagande och en serie rundabordssamtal med entreprenörer, framför allt kvinnor, som pekat ut vad de anser behöver förbättras framöver.

Småföretags möjlighet att medverka i offentlig upphandling är av stor betydelse då de utgör en betydande del av Sveriges samhällsekonomi. Men kvinnors företagande tar i lägre utsträckning del av de medel som betalas ut genom offentlig upphandling, då kvinnor i högre utsträckning driver solo- och mikroföretagande.

- Finns det hinder som gör att små och medelstora företag väljer att inte delta i offentlig upphandling så behöver vi göra det vi kan för att underlätta, säger statssekreterare Sara Modig.

## ”Osäkra spelregler för att lämna anbud”

Flera små- och medelstora företag upplever det krångligt att medverka i offentliga upphandlingar på grund av alla de krav som man måste leva upp till. Stora företag har i högre utsträckning lättare att leva upp till och ägna tid åt alla de krav som ställs. Många lyfte de osäkra spelreglerna som en stor utmaning och anser att pris viktas högre än kvalitet vilket gör det svårt för små företag att kunna delta. För att öka andelen små och medelstora företag som deltar i offentlig upphandling så behöver kunskapen öka hos dem som skriver anbuden. Många påpekar att det är krångligt att göra rätt. Något som skulle vara till stor hjälp för flera företagare är pilotfall i kommuner avseende offentlig upphandling för att se och lära av andra lyftes på mötet.

## Uppföljning efterfrågas

Flera av dem som deltog vid samtalet lyfte att de saknar uppföljning av utfört arbete för att veta om den leverantör som vann upphandlingen levererade rätt vara eller tjänst.

- Civilministerns ambition är att underlätta för små och idéburna att delta i offentlig upphandling. Att värna valfrihet genom LOV är ett sätt att stärka kvinnors företagande i vård och omsorg, säger statssekreterare Natasa Ristic Davidson.
