# Informellt branschråd om riskkapital

Den 15 december bjöd finansmarknadsminister Niklas Wykman in till ett informellt branschråd med representanter från den svenska riskkapitalsektorn. Syftet var att diskutera faktorer som har bidragit till den svenska riskkapitalmarknadens utveckling, vad som kan stärka dess bidrag till svensk konkurrenskraft även framåt och lyssna in företagens perspektiv i aktuella EU\-frågor.


Tillgång till kapital är avgörande för att små och medelstora företag ska kunna växa, utvecklas och därmed skapa nya arbetstillfällen. Sverige anses vara ett av de mest snabbväxande naven för venture capital\-investeringar, alltså riskkapital som investeras i unga bolag med stor potential i ett tidigt skede, i Europa. Investeringarna sker i många olika branscher där informationsteknologi, bioteknologi, digital media och konsumentprodukter utgör dominerande sektorer.

Det låga ränteläget under flera år har gynnat sektorn, men med stigande kapitalkostnader syns nu tecken på minskade investeringar.

Finansmarknadsministern bjöd in representanter från den svenska riskkapitalsektorn till ett informellt branschråd för att diskutera vad som drivit den svenska utvecklingen och vad som kan stärka dess bidrag till svensk konkurrenskraft, inklusive möjliga initiativ inom EU.

– I Sverige har riskkapitalsektorn vuxit och den har blivit allt viktigare för vår konkurrenskraft. För att kunna säkerställa att den även i framtiden kan bidra till att finansiera våra tillväxtbolag vill vi ta del av synpunkter och erfarenheter från branschen bland för att på bästa sätt ta tillvara på svenska intressen i EU, säger finansmarknadsminister Niklas Wykman.

De inbjudna deltagarna fick tillfälle att presentera sina synpunkter gällande faktorer som bidragit till att utveckla den svenska riskkapitalmarknaden och möjliga åtgärder för att säkerställa tillgången till riskkapital för svenska bolag även framöver. Detta inkluderar både nationella reformer och initiativ inom EU, exempelvis inom ramen för EU:s kapitalmarknadsunion.

På mötet deltog representanter från Alfvén \& Didriksson, Sjätte AP\-fonden, Bridgepoint, Cevian, Creandum,  EQT, Mellby Gård, Navigare Ventures, Nordic Capital, och branschorganisationen Swedish Private Equity \& Venture Capital Association.

Mötet om riskkapital är det andra tillfället inom ramen för informella branschråd som finansmarknadsminister Niklas Wykman anordnar. Det första branschrådet handlade om EU:s kapitalmarknadsunion och ägde rum den 15 november. Syftet med branschråden är att samla berörda aktörer för att få en bättre inblick i olika delar av den finansiella sektorn och frågor som är viktiga för att stärka svensk konkurrenskraft samt vilka områden som ses som mest centrala för EU:s långsiktiga utveckling på kapitalmarknaderna.
