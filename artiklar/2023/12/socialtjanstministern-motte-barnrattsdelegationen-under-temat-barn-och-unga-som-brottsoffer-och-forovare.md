# Socialtjänstministern mötte Barnrättsdelegationen under temat barn och unga som brottsoffer och förövare

Vid årets sista träff med Barnrättsdelegationen var utredare Gunnel Lindberg inbjuden för att ge sin bild av utredningarna ”Utökade möjligheter att använda tvångsmedel mot barn och unga”, samt ”Skärpta regler för unga lagöverträdare”. Med på mötet var också statssekreterare Mikael Kullberg. Socialtjänstministern träffar regelbundet Barnrättsdelegationen som består av representanter från civilsamhällesorganisationer som arbetar med barnets rättigheter samt Barnombudsmannen och Stiftelsen Allmänna Barnhuset.

Gunnel Lindberg gav sin bild av direktiven och uppdragen för utredningarna. Alla inbjudna organisationer fick därefter möjlighet att lämna sina synpunkter på utredningarnas uppdrag. Det samlade budskapet från barnrättsorganisationerna var vikten av att värna barnens rättigheter.

– Det är oerhört värdefullt för mig som minister med ansvar för barnrättsfrågor att mötas i den här konstellationen. Jag ser fram emot viktiga samtal framöver med fokus på det viktiga förebyggande arbetet som krävs för att hjälpa och stödja socialt utsatta barn och unga, säger socialtjänstminister Camilla Waltersson Grönvall.

Vid nästa möte ska också organisationen BUFF bjudas in igen för att fortsätta dialogen om hur samhället kan stödja barn och unga som har en förälder eller ett syskon som sitter i fängelse. Det handlar om att det krävs stödinsatser för att förebygga psykisk ohälsa, utanförskap och risk för att barn till familjemedlem som sitter i fängelse själv hamnar i kriminalitet.
