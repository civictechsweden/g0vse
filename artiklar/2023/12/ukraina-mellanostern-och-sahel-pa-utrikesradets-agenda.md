# Ukraina, Mellanöstern och Sahel på utrikesrådets agenda

När EU:s utrikesministrar sammanträdde den 11 december var situationen i Ukraina, Mellanöstern samt Sahel huvudpunkterna på agendan. Utrikesminister Tobias Billström företrädde Sverige vid utrikesrådets möte.


## Rysslands aggression mot Ukraina

Ukrainas utrikesminister Dmytro Kuleba var inbjuden för en diskussion med EU:s ministrar om situationen i Ukraina, vilken bland annat fokuserade på EU:s långsiktiga säkerhetsåtaganden till Ukraina.

– Ukraina hör hemma i den Europeiska unionen. Viktigt att vi nu kan gå vidare med nästa steg i Ukrainas EU\-närmande samt att EU ökar sitt långsiktiga militära, politiska och ekonomiska stöd till Ukraina, sa utrikesminister Tobias Billström.

## Israel, Palestina och regionen

Ministrarna diskuterade den djupt oroande situationen i Israel, Gaza och regionen. Sverige anser att EU måste fortsätta arbeta för respekt för humanitär rätt, frisläppande av gisslan, humanitärt tillträde till Gaza, samt för att förhindra fortsatt regional eskalering. Bosättarvåldet på Västbanken måste stoppas. EU har också en viktig roll när det gäller utvecklingen på sikt och processen mot en tvåstatslösning, i nära samverkan med länderna i regionen, USA och FN.

## Sahel

En strategisk diskussion hölls om EU:s fortsatta engagemang i Sahel, mot bakgrund av den försämrade säkerhetssituationen. Sverige anser EU:s arbete bör bidra till stabilisering och utveckling genom att stödja lokalbefolkningar och samtidigt stärka enskilda länders och regionala aktörers förmåga att hantera utmaningar i form av terrorism och organiserad brottslighet.

## Armenien, Belarus och Östliga partnerskapet

I samband med mötet hade utrikesministrarna ett frukostmöte med Armeniens utrikesminister, Ararat Mirzoyan samt ett möte med ledaren för de belarusiska demokratiska krafterna i exil, Svjatlana Tsichanouskaja. Östliga partnerskapet genomförde också vid slutet av dagen sitt årliga möte i kretsen av utrikesministrar från både EU och partnerländerna.
