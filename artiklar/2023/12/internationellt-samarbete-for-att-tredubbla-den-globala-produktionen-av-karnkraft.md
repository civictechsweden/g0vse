# Internationellt samarbete för att tredubbla den globala produktionen av kärnkraft

Lördagen den 2 december lanserade statsminister Ulf Kristersson, Frankrikes president Emmanuel Macron och USA:s särskilda presidentsändebud för klimatfrågor John Kerry samt stats- och regeringschefer, ministrar och industriledare från ett 20-tal länder på FN:s klimatkonferens COP28 en deklaration om stärkt samarbete på kärnkraftsområdet.

Deklarationen Triple Nuclear Energy syftar till att synliggöra kärnkraftens roll för att nå Parisavtalets mål om att begränsa den globala uppvärmningen till 1,5 grader samt att främja ansvarsfull och säker kärnkraft. De länder som ställer sig bakom deklarationen åtar sig bland annat att arbeta tillsammans för att främja ett globalt ambitiöst mål om att tredubbla kärnenergikapaciteten från 2020 till 2050.

– Kärnkraften har också för första gången fått en framträdande roll här på COP28. Det välkomnar vi förstås från den svenska regeringens sida. Vi vill vara en aktiv samarbetspartner på världsscenen för att bana väg för ny kärnkraft som krävs för att fasa ut det fossila, säger statsminister Ulf Kristersson.

– Den här deklarationen markerar starten på en helt ny syn på kärnkraftens roll i den gröna omställningen. Att verka för att tredubbla kärnkraftsproduktionen globalt skapar inte bara bättre möjligheter att klara klimatmålen, det är avgörande för att samtidigt skapa tillväxt och välstånd., säger energi- och näringsminister samt vice statsminister Ebba Busch.

Deklarationen stöds av Sverige, USA, Frankrike, Förenade Arabemiraten, Sydkorea, Polen, Tjeckien, Ukraina, Slovenien, Slovakien, Rumänien, Ghana, Bulgarien, Japan, Finland, Storbritannien, Kazakstan, Kanada, Marocko och Moldavien.

Statsminister Ulf Kristersson och energi- och näringsminister samt vice statsminister Ebba Busch närvarade vid lanseringen av deklarationen.

Sverige ingår i gruppen av kärnländer som tillsammans med Frankrike, Förenade Arabemiraten (genom Emirates Nuclear Energy Corporation), Storbritannien, Sydkorea och USA har tagit fram deklarationen inom ramen för Net Zero Nuclear Initiative.
