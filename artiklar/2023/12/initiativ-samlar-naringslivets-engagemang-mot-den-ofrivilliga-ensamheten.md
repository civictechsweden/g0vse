# Initiativ samlar näringslivets engagemang mot den ofrivilliga ensamheten

Socialminister Jakob Forssmed bjöd den 20 december in representanter för näringslivet för att diskutera sätt att minska ofrivillig ensamhet.


– Näringslivet är en underutnyttjad kraft för att minska ensamheten i vårt land, och vi behöver dess kreativitet och kraft för att tillsammans mota detta samhällsproblem, säger socialminister Jakob Forssmed.

Ofrivillig ensamhet och isolering drabbar många människor. Under 2023 påbörjade regeringen därför en treårig satsning som beräknas uppgå till 300 miljoner kronor per år under perioden 2023–2025, för att bryta utvecklingen och bidra till kontakt och ökad gemenskap mellan människor.

Syftet med ett företagsnätverk är att involvera fler i den nationella satsningen. Det första mötet samlade ett 20\-tal företag och branschorganisationer från olika delar av näringslivet, som till exempel bostadsbolag, apotek, banker och handel. Socialministern inledde mötet med att beskriva problemet med ofrivillig ensamhet och isolering, samt visa på exempel på insatser från olika företag som redan idag arbetar med frågan. Tillsammans diskuterade sedan deltagarna på vilka sätt deras företag kan bidra till arbetet.

– Detta första möte visade på ett slående sätt vilket stort engagemang som finns kring frågan och viljan hos näringslivet att utveckla sina möten med och mötesplatser mellan människor, med ensamhetsproblematiken för ögonen och på nya sätt bidra till gemenskap, säger socialminister Jakob Forssmed.

Ett uppföljande möte för nätverket planeras redan i januari med de företag som önskar delta i satsningen de kommande två åren.

Ensamheten är inte ett problem bara i Sverige, utan det är ett globalt problem och länder kan därför lära av varandra. Socialminister Jakob Forssmed är sedan hösten 2023 invald i världshälsoorganisationen WHO:s kommission mot ensamhet och för social gemenskap. Kommissionen är ett treårigt internationellt initiativ bestående av tolv kommissionärer, däribland ministrar samt nyckelpersoner från civilsamhället och privat sektor.
