# Samtal om Sveriges väg till noll utsläpp 2045 hölls med jord- och skogsbranschen

Regeringens branschsamtal om klimatomställningen har inletts, och först ut var ledande branschföreträdare inom jord- och skogsbruket. Klimat- och miljöminister Romina Pourmokhtari kommer tillsammans med ministerkollegor hålla ett antal samtal under våren, och under det första samtalet var landsbygdsminister Peter Kullgren med.

– Det är en särskild tid vi är ministrar i, inledde Romina Pourmokhtari. Förut pratade vi om klimatomställningen, nu är vi i klimatomställningen. Frågor vi behöver ställa oss är vad politiken kan göra för att skynda på, men också se var politiken behöver flytta på sig och framför allt vad branschen behöver för förutsättningar.

De närvarande lyfte den potential som finns för klimatåtgärder och en utvecklad bioekonomi längs jord- och skogsbrukets värdekedjor, men att det finns problem som behöver hanteras. En deltagare påpekade att det går tjugo val på ett träds livslängd, så varaktigheten i politiken och stabila spelregler är en viktig faktor.

## Politiken behöver styra och uppmuntra

Flera deltagare var också inne på att politiken behöver styra och uppmuntra till omställning för att nå samhällsnytta, annars riskerar omställningen att bara handla om lägsta pris och snäv marknadsnytta som missar andra viktiga värden. Man lyfte också att klimat inte kan vara den enda rådande aspekten av omställningen, utan att det också handlar om en ekonomiskt och socialt hållbar förflyttning, och att den cirkulära ekonomin ger goda förutsättningar för en ambitiös klimatpolitik.

En stabil energiförsörjning och en utvecklad elektrifiering är förutsättningar för att lyckas, menade många. Men också förenklade tillståndsprocesser, utbyggd infrastruktur och politiska incitament för att göra de hållbara investeringar som krävs – särskilt när man som mindre företag dras med dålig lönsamhet.

De inbjudna till det första branschsamtalet var ledande aktörer, som delvis också är stora utsläppare, och som i sina verksamheter arbetar med innovation, både lokalt och globalt, för att klara den gröna omställningen och säkra långsiktig konkurrenskraft.
