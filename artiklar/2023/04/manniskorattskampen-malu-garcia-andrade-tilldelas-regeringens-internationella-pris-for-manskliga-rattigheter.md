# Kvinnorättskämpen Malú García Andrade tilldelas regeringens internationella pris för mänskliga rättigheter

Den 27 april delade kulturminister Parisa Liljestrand ut 2023 års Per Anger-pris på Forum för levande historia. Priset togs emot av Malú García Andrade som kämpar för rättvisa och upprättelse för mördade kvinnor.

Per Anger-priset tilldelas personer som gjort särskilda humanitära och demokratifrämjande insatser. Priset uppmärksammar mod, handlingskraft och engagemang. Årets pristagare Malú García Andrade leder hjälporganisationen ”Nuestras Hijas de Regreso a Casa” (”Vi vill ha hem våra döttrar”) i Ciudad Juárez, Mexiko, som i över 20 års tid krävt rättvisa för offren och upprättelse för de familjer vars mödrar, systrar och döttrar har mördats och kidnappats.

– Våld mot kvinnor förekommer över hela världen och erkänns idag som ett globalt samhällsproblem. I Sverige utsätts tusentals flickor och kvinnor varje år för trakasserier, våld och sexualbrott. Våldet orsakar stort lidande och kan få livslånga konsekvenser. I världen globalt räknar FN med att var tredje kvinna utsatts för våld – oftast i en nära relation. Detta är oacceptabelt, säger kulturminister Parisa Liljestrand.

Malú García Andrade har genom sin kamp för kvinnors rättigheter och för familjernas krav på rättvisa inspirerat andra och skapat förändring.

– Familjerna behöver veta sina rättigheter så att de kan kräva upprättelse, och staten måste ställa förövarna till svars och få ett slut på den utbredda straffriheten. Först då kan flickor och kvinnor leva utan våld och rädsla, säger Malú García Andrade.

2023 års Per Anger-pristagare har nominerats av Amnesty Internationals svenska sektion och juryns motivering lyder: María Luisa García Andrade visar ett enormt mod i sin kamp för alla de kvinnor som försvunnit och mördats i Mexiko. I en extremt våldsam miljö kräver hon att staten utreder kvinnomord, femicid, och att de skyldiga döms. Hon ger stöd till drabbade familjer, arbetar för rättsliga reformer och vägrar att ge upp trots att hon och hennes familj måste leva gömda. Hennes beslutsamhet och villkorslösa mod inspirerar och inger hopp om förändring.

### Per Anger-priset

Per Anger-Priset är den svenska regeringens internationella pris för mänskliga rättigheter och demokrati. Det instiftades 2004 för att uppmärksamma de insatser svenske diplomaten Per Anger gjorde under andra världskriget då han räddade ungerska judar undan Förintelsen. Forum för levande historia har regeringens uppdrag att årligen dela ut priset.
