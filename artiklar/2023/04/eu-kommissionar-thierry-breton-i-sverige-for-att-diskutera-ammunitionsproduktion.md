# EU-kommissionär Thierry Breton i Sverige för att diskutera ammunitionsproduktion

Den 19 april besökte EU-kommissionär Thierry Breton Sverige som en del i en rundresa till länder och företag med ammunitionsproduktion. Fokus på besöken är stödet till Ukraina, men resorna är även en del av den allmänna förmågeuppbyggnad som EU:s och Natos medlemmar behöver genomföra.

Syftet med resorna är att skapa en bättre bild och förståelse för de utmaningar och möjligheter som finns inom industrin. Han var i synnerhet intresserad av att efterhöra hur stor produktion som finns, om den kan ökas, vilka eventuella hinder och begränsningar som står i vägen för en snabb ökning av produktionen.

– Kommissionär Bretons besök i Karlskoga visar på den unika och mycket kvalificerade försvarsindustri som finns i Sverige. Nu fortsätter vi arbetet för att möjliggöra en utökad produktion av det Ukraina är i stort behov av, främst 155 mm artilleriammunition, säger försvarsminister Pål Jonson.

Under dagen besökte Thierry Breton tillsammans med statssekreterare Peter Sandwall bland annat Nammos, BAE-Bofors, SAAB och Eurencos anläggningar i Karlskoga.

På kvällen träffade Thierry Breton försvarsminister Pål Jonson i Stockholm.
