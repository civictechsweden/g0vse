# Regeringen har inlett paradigmskifte i svensk migrationspolitik

Statsminister Ulf Kristersson och migrationsminister Maria Malmer Stenergard besökte tisdagen den 25 april Danmark för att tillsammans med Danmarks statsminister Mette Frederiksen diskutera migrationsfrågor och besöka bland annat Hjemrejsestyrelsen och Nationellt ID\-center.


– Danmark har visat vägen, både när det gäller en stramare invandringspolitik men också en mycket tuffare kriminalpolitik. Att få ordning på Sverige, det är vårt absolut nödvändiga stora projekt och där ingår både att minska invandringen så att vi klarar av integrationen men också få ner den stora gängkriminaliteten. Danmark har visat att båda sakerna är möjliga om man är långsiktig i sina förändringar, säger statsminister Ulf Kristersson.

Besöket i Danmark var det första bilaterala mötet mellan de båda statsministrarna sedan Ulf Kristersson tillträdde, och de diskuterade bland annat migration och gängkriminalitet.

– Det som tagit över tio år i Danmark att genomföra, det måste vi göra från start, eftersom det inte har gjorts tidigare av tidigare regeringar. Det här är stora saker, det här är svåra saker. Det kommer att ta tid men mitt budskap är att det är möjligt om vi vågar göra som Danmark, säger Ulf Kristersson.
