# Situationen för svenska scouter i Sydkorea med anledning av tyfonvarning

Varningar om en kommande tyfon tvingar samtliga scouter som deltar vid det internationella scoutlägret i Sydkorea att förflyttas. På plats finns omkring 2100 svenska scouter som nu behöver omlokaliseras. Utrikesminister Tobias Billström har haft direktkontakt med sin sydkoreanske motpart Park Jin och Sveriges ambassad i Seoul har bistått de svenska scouterna i frågor av konsulär karaktär.

– Jag har följt situationen vid Världsscoutjamboreen i Sydkorea nära. Situationen vid lägret har varit tuff, men jag har förstått att de svenska scouterna visat gott mod, dådkraft och scoutanda, säger utrikesminister Tobias Billström, som själv har varit aktiv i scouterna.

– Med tanke på att jag själv varit med i scouterna så kan jag säga att jag respekterar alla ansträngningar som ledare och volontärer gjort under dessa dagar. Jag vet att det läggs både privata semestrar och flera års planering på att göra detta möjligt och jag förstår besvikelsen över de många problem som uppstått, säger utrikesministern.

För att säkerställa att omlokaliseringen fungerar väl för den svenska kontingenten – vilken också är lägrets fjärde största – har utrikesministern haft en bilateral kontakt med Sydkoreas utrikesminister Park Jin. Representanter från Sveriges ambassad i Seoul står i löpande kontakt med den svenska scoutkontingenten. Ambassaden har även kontakt med relevanta sydkoreanska ministerier och har besökt lägret vid flera tillfällen. Vid besöken har de kunnat stöttat den svenska kontingenten i frågor av konsulär karaktär gentemot koreanska motparter. Dialogen med de sydkoreanska myndigheterna uppskattas.

– Scouter är föredömligt miljöansvariga, lär unga samarbete och står för internationalism. Jag hoppas nu att de svenska scouterna får några trevliga sista dagar och en lugn och trygg hemresa från Sydkorea, säger Tobias Billström.
