# Utrikesministern bjöd in OIC-ambassadörer till dialog

Utrikesminister Tobias Billström bjöd fredagen den 4 augusti in ambassadörer från OIC\-länder till Utrikesdepartementet. Mötet ägde rum mot bakgrund av upprepade bränningar av kopior av heliga skrifter och den resolution som OIC\-länder antog under ett extrainsatt utrikesministermöte.


[Utrikesministerns filmtalmanus 4 augusti 2023 (på engelska och arabiska).pdf](/contentassets/bc0ba8780ee043e0beb37daad57ca1eb/utrikesministerns-filmtalmanus-4-augusti-2023-pa-engelska-och-arabiska.pdf "Utrikesministerns filmtalmanus 4 augusti 2023 (på engelska och arabiska).pdf")

– Vi har haft ett konstruktivt och bra möte. OIC\-ländernas ambassadörer spelar en viktig roll i att förklara vår situation för sina huvudstäder och jag är mån om att fortsätta vår öppna och konstruktiva dialog. Det här var ett bra tillfälle att förklara och förtydliga vårt förhållningssätt, och bland annat redogöra för de grundlagsstadgade friheterna i Sverige, säger Tobias Billström.

Under mötet deltog företrädare från ett tjugotal OIC\-länder. Utrikesministern förtydligade än en gång att regeringen tar kraftigt avstånd från de bränningar av kopior av heliga skrifter som ägt rum i Sverige. Han berättade också om att Justitiedepartementet har inlett en analys och ett arbete med direktiv till en utredning om en översyn av ordningslagen.

– Att återuppbygga tillit och förtroende är ingen qickfix. Jag kommer att ägna en stor del av mandatperioden till att bygga relationer med muslimska länder. Min avsikt är att resa till länderna och redan i september kommer vi att bjuda in till samtal och dialog i samband med FN\-veckan i New York, säger Tobias Billström.
