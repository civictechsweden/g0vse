# Prideflaggan pryder Sagerska huset under årets Pridevecka

För att uppmärksamma Prides betydelse för det öppna samhället har statsminister Ulf Kristersson beslutat att dekorera statsministerbostaden med regnbågsflaggan under årets Pridevecka. Det är första gången en statsminister pryder Sagerska huset med Prideflaggan.

– 2014 startade en företrädare till mig traditionen att statsministern går med i Prideparaden. Fredrik Reinfeldts deltagande då var historiskt. I dag är det en självklarhet.

– Nu startar jag en ny tradition – att pryda Sagerska med regnbågsfärgerna. Jag gör det med stolthet. Som Försvarsmakten brukar säga – en flagga värd att försvara, säger statsminister Ulf Kristersson.

Flera statsråd kommer att delta i årets Prideparad för att uttrycka sitt stöd för att vara den man är och älska den man vill.

Regeringen genomför en rad olika åtgärder med fokus på hbtqi-personers lika rättigheter och möjligheter. Det handlar bland annat om insatser för att skapa fler mötesplatser för unga hbtqi-personer, att motverka våld i nära relation och att öka kunskapen om hbtqi-personers hälsa och levnadsvillkor.

[Arbetet för hbtqi-personers rättigheter och möjligheter fortsätter](/artiklar/2023/07/arbetet-for-hbtqi-personers-rattigheter-och-mojligheter-fortsatter/)
