# Civilplikten på agendan när Carl-Oskar Bohlin besökte Storstockholms brandförsvar

Under onsdagen 18 januari besökte Carl\-Oskar Bohlin, minister för civilt försvar, Storstockholms brandförsvars station i Täby. Räddningstjänstens roll i det civila försvaret var fokus för besöket.


– Räddningstjänsten spelar en viktig roll i det civila försvaret. Vi ser hur räddningstjänsten i Ukraina ständigt arbetar med att bland annat rädda folk ur rasmassor och röja minor. Med en återaktiverad civilplikt ökar regeringen även den svenska räddningstjänstens förmåga till personalförsörjning vid höjd beredskap, säger Carl\-Oskar Bohlin.

Carl\-Oskar Bohlin och statssekreterare Johan Berggren togs emot av Peter Arnevall, räddningschef och förbundsdirektör för Storstockholms brandförsvar. De fick en rundvisning på stationen och presentation av brandförsvarets arbete och utmaningar i arbetet med att stärka sin förmåga i det civila försvaret.

Storstockholms brandförsvar (SSBF) är ett kommunalförbund med ansvar för förebyggande verksamhet och räddningstjänst i medlemskommunerna Danderyd, Lidingö, Solna, Stockholm, Sundbyberg, Täby, Vallentuna, Vaxholm, Värmdö och Österåker. I SSBF:s medlemskommuner bor ca 1,4 miljoner invånare.

SSBF består av 16 brandstationer, tio räddningsvärn (bemannas av frivilligpersonal) och två utbildnings\- och övningsanläggningar. SSBF larmas på cirka 12 000 räddningsinsatser varje år och spänner från bränder i bostäder, trafikolyckor, drunkningsolyckor och självmord till omfattande infrastrukturolyckor, skogsbränder, bränder i komplexa byggnader och utsläpp av farliga ämnen. Det är vanligt att flera räddningsinsatser sker samtidigt.
