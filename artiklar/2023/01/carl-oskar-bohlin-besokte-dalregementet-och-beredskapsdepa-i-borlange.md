# Carl-Oskar Bohlin besökte Dalregementet och beredskapsdepå i Borlänge

Under fredagen den 27 januari besökte Carl\-Oskar Bohlin, minister för civilt försvar, Dalregementet i Falun och Trafikverkets beredskapsdepå i Borlänge. Fokus för båda besöken var regeringens arbete med uppbyggnaden av svensk totalförsvarsförmåga.


Carl\-Oskar Bohlin besökte det nyinrättade Dalregementet tillsammans med Dalarnas nya landshövding Helena Höij. De träffade soldater och anställda, och informerades om arbetet med att utveckla det nya regementet av regementschefen överste Ronny Modigs. Tillsammans diskuterade de samverkan mellan det civila och militära försvaret.

\- Vi har diskuterat hur det civila försvarets robusthet är avgörande för att både skydda civilbefolkningen och stötta de militära operationerna vid höjd beredskap eller ytterst krig. När ett nytt regemente inrättas, som nu gjorts i Dalarna, är det positivt om samverkan med det civila försvaret kan fungera bra från start. Här i Dalarna har man redan gemensamma ledningsövningar och det finns ett stort pågående arbete som sker med stor tillförsikt, vilket är glädjande, säger Carl\-Oskar Bohlin.

I samband med besöket vid Trafikverkets beredskapsdepå i Borlänge fick ministern träffa medarbetare och informerades om Trafikverkets arbete med beredskapsplanering och lagerhållning av beredskapsmateriel, som bandvagnar. Ministern fick också testköra en av bandvagnarna.
