# Statsminister Ulf Kristersson besökte Paris för ett möte med Frankrikes president Emmanuel Macron.

Tisdag den 3 januari besökte statsminister Ulf Kristersson Paris för ett möte med Frankrikes president Emmanuel Macron. Det är den första resan som genomförs med anledning av det svenska EU-ordförandeskapet, som startade den 1 januari.

– Sverige tar över ordförandeskapet i en tid då EU har drabbats av flera parallella kriser. Den ryska invasionen av Ukraina är naturligtvis värst, en ukrainsk seger är en existentiell fråga för Europa och hela världen. Men också energikrisen, klimatkrisen, den skyhöga inflationen och den europeiska konkurrenskraften. Både Frankrike och Sverige visar nu vägen mot ett grönare Europa, med vindkraft, vattenkraft och stabil, fossilfri kärnkraft. Det och det svenska ordförandeskapet pratade jag med president Macron om, säger Ulf Kristersson.
