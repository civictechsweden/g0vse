# Paulina Brandberg hedrade Förintelsens offer

Den 27 januari hedrades offren för Förintelsen vid en minnesceremoni på Skeppsholmen i Stockholm. Minnesceremonin anordnades av Forum för levande historia med anledning av den internationella minnesdagen för Förintelsens offer och för att minnas de som stod upp för människovärdet.

Jämställdhets\- och biträdande arbetsmarknadsminister Paulina Brandberg höll inledningstalet vid ceremonin där också överlevande från Förintelsen närvarade. Flera drabbade familjer medverkade med vittnesmål i filmer som visades. På plats i Eric Ericsson\-hallen deltog även kronprinsessan Victoria, riksdagens talman Andreas Norlén och Forum för levande historias överintendent Petra Mårselius.

\- Arbetet för att motverka antisemitism måste börja med barn och unga. Därför blir skolans demokratifrämjande uppdrag så viktigt. Regeringen stödjer insatser för att stärka lärare i deras undervisning om Förintelsen och antisemitism, liksom genomförande av hågkomstresor till Förintelsens minnesplatser, sade jämställdhets\- och biträdande arbetsmarknadsminister Paulina Brandberg vid ceremonin.

Paulina Brandberg framhöll vårt gemensamma ansvar att se till att vittnesmål från det förflutna och från idag förs vidare och behovet av att agera utifrån den kunskap som finns. Hon betonade att arbetet mot antisemitism, antiziganism och andra former av rasism i samhället därför måste drivas vidare med full kraft.
