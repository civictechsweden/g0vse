# Kulturminister Parisa Liljestrand praktiserade hos Länstidningen i Södertälje

Onsdagen den 21 juni besökte Kulturminister Parisa Liljestrand Länstidningen Södertälje (LT) för att testa rollen som sommarvikarierande journalist.


Kulturministerns praktikdag inleddes med LT:s morgonmöte där redaktionens medarbetare uppdaterar varandra om vad som planeras och hur de ligger till i arbetet. Därefter följde en demonstration av tidningens arbete med sociala medier. Liljestrand fick även möjlighet att samtala med LT:s nyhetschefer om hur det fungerar att arbetsleda reportrar som rapporterar om allt från gängkriminalitet till stamrenoveringar.

– Journalistyrket är både roligt och viktigt, och det oroar mig att allt färre söker sig till journalistutbildningarna. Lokaljournalistiken fyller en viktig funktion i lokalsamhället och utgör en central del av den demokratiska infrastrukturen som vi ska fortsätta att värna och stärka, säger kulturminister Parisa Liljestrand.

LT har nyligen rapporterat om hur Södertäljes niondeklassare har förbättrat sina slutbetyg och Liljestrand fick därför möjlighet att följa med två reportrar till Ronnaskolan där hon träffade skolans rektor och deltog på en intervju med tre av skolans elever.

## Bakgrund

Länstidningen Södertälje, är en dagstidning som ges ut i Södertälje och Nykvarn. Första tidningen utgavs 1861\.
