# Starkt stöd för svenskt Nato-medlemskap enligt gemensamt uttalande från nordiska försvarsministrar

– Nordiskt försvarssamarbete är viktigare än någonsin, skriver de nordiska försvarsministrarna i ett gemensamt uttalande från ett möte på Island den 20\-21 juni inom försvarssamarbetet Nordic Defence Cooperation (Nordefco).


– Det är angeläget att Sverige blir medlemmar i alliansen så snart som möjligt för att Nordefco ska nå sin potential till stöd för europeisk och transatlantisk säkerhet och det kollektiva försvaret, står det vidare i uttalandet.

[Gemensamt uttalande från Nordefco ministermöte på Island den 20\-21 juni 2023](/contentassets/3d96f0ff83724b7c810e4d214d42054e/common-statement-nordefco-230622.pdf)

Under 2023 då Sverige är ordförandeland ska det tas fram en ny vision för Nordefco. Visionen ska gälla från det att alla de nordiska länderna är medlemmar i Nato. Det nordiska försvarssamarbetet inleddes 2009 och har bidragit till att stärka både de enskilda ländernas och de gemensamma förmågorna inom utbildning och övning, logistik, internationella insatser och materiel.

Den nya visionen kommer, när den är klar, att öppna för fördjupat samarbete på försvarsområdet, till exempel genom att stärka förmågan att genomföra gemensamma operationer, värdlandsstöd, logistiskt stöd samt stöd från det civila försvaret.

–  I de nordiska länderna har vi tillsammans skapat ett förtroende och tillit till varandra genom ett mångårigt samarbete som grundar sig i gemensamma värderingar och säkerhetsintressen. Vi förbereder nu för att kunna fördjupa det försvarspolitiska samarbetet med en ny vision. Nordefco är ett komplement som stärker Nato, säger försvarsminister Pål Jonson.
