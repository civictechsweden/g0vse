# På väg mot en grön transatlantisk marknadsplats

Den 30\-31 maj hölls det fjärde mötet i handels\- och teknikrådet mellan EU och USA, Trade and Technology Council (TTC). Sverige stod värd för mötet som ägde rum i Luleå inom ramen för det svenska ordförandeskapet i EU. Luleå valdes ut som mötesplats för att lyfta fram svenska lösningar för den gröna och den industriella omställningen.


– De här två dagarna i Luleå har visat hur viktigt handels\- och teknikrådet är för det transatlantiska samarbetet. Det rådande säkerhetsläget visar tydligt på vikten av gemensamma lösningar som banar väg för den gröna och den digitala omställningen och som stärker vår vänskap. Om vi kan ta fram gemensamma standarder och lösningar för AI, 6G och grön teknik kommer vi att lägga grunden för mer handel, stärkt konkurrenskraft och fler gröna arbetstillfällen på båda sidor om Atlanten. Svårigheter löser vi bäst när vi samarbetar, säger Ebba Busch, energi\- och näringsminister samt vice statsminister.

I programmet ingick ett platsbesök på Hybrits anläggning utanför Luleå. Hybrit (Hydrogen Breakthrough Ironmaking Technology) är ett projekt som har som mål att revolutionera järn\- och stålindustrin genom att producera fossilfritt stål.

På programmet stod även en diskussion på chefsnivå om infrastruktur för global konnektivitet och det transatlantiska samarbetet när det gäller utveckling av 6G. Under mötet diskuteras även vilken roll dialogen mellan arbetsmarknadens parter har när det gäller att skynda på den gröna och den digitala omställningen.

– Handels\- och teknikrådet är det viktigaste forumet för att främja handelsförbindelserna mellan EU och USA. EU:s konkurrenskraft stimuleras och stärks av gemensamma strategier och standarder för den gröna och den digitala omställningen, och teknikutvecklingen inom AI, cybersäkerhet och 5G/6G, säger bistånds\- och utrikeshandelsminister Johan Forssell.

Programmet avslutades med en dialog om AI och den gröna omställningen, där företrädare för näringslivet och civilsamhället deltog.

– Sverige är en stark förespråkare för transatlantiskt samarbete. USA är en oumbärlig partner för Sverige och Europa, och en nyckelaktör för både Europas ekonomi och välstånd och Europas trygghet, säkerhet och försvar – inte minst mot bakgrund av det nuvarande säkerhetsläget, säger utrikesminister Tobias Billström.
