# Paulina Brandberg uppmärksammade EU:s anslutning till Istanbulkonventionen i Bryssel

Under måndagen stod jämställdhets\- och biträdande arbetsmarknadsminister Paulina Brandberg värd för en mottagning i Bryssel för att uppmärksamma EU:s anslutning till Istanbulkonventionen.


Den 1 juni 2023 antog rådet två beslut om EU:s anslutning till Istanbulkonventionen. De två besluten markerar slutet på sju års förhandlingar och är ett stort steg framåt i kampen mot könsrelaterat våld. Besluten är också en framgång för det svenska ordförandeskapet.

– Jag är stolt över att det svenska ordförandeskapet har lett ministerrådet fram till detta viktiga beslut. Istanbulkonventionen är den mest progressiva och omfattande konventionen om att förebygga och bekämpa våld mot kvinnor, våld i nära relationer och hedersrelaterat våld och förtryck, säger jämställdhets\- och biträdande arbetsmarknadsminister Paulina Brandberg.

För att uppmärksamma denna viktiga händelse bjöd det svenska ordförandeskapet i EU:s ministerråd och EU\-kommissionen in till en mottagning tillsammans med dem som gjort anslutningen möjlig. Paulina Brandberg stod värd för mottagningen tillsammans med bland annat jämlikhetskommissionär Helena Dalli. Kommissionens vice ordförande Vera Jourová deltog också vid mottagningen.
