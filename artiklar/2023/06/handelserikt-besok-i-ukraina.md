# Händelserikt besök i Ukraina

Den 25–26 maj besökte försvarsminister Pål Jonson och minister för civilt försvar Carl\-Oskar Bohlin Ukraina. De båda statsråden träffade bland andra president Volodymyr Zelenskyj och försvarsminister Oleksij Reznikov. Utöver bilaterala samtal och överläggningar besökte statsråden Irpin, förstaden till Kiev som utgjorde en av huvudstadens första försvarslinjer när ryska trupper närmade sig staden i mars 2022\.


Det första som försvarsminister Pål Jonson och minister för civilt försvar Carl\-Oskar Bohlin gjorde vid anländandet i Kiev var att lägga ner en krans vid minnesmonumentet för de som stupat i samband med försvaret av Ukraina.

Senare träffade de svenska statsråden president Volodymyr Zelenskyj och försvarsminister Oleksij Reznikov för bilaterala samtal. Statsråden Jonson och Bohlin framhöll att stödet till Ukraina – politiskt, ekonomiskt och militärt – är en huvudprioritet för regeringen liksom för det svenska EU\-ordförandeskapet.

Pål Jonson presenterade Sveriges militära stöd med försvarsmateriel till Ukraina och inkluderade möjligheten för Ukraina att sända personal för att orientera sig om JAS 39 Gripen. Carl\-Oskar Bohlin presenterade vidtagna stödåtgärder riktade till det ukrainska civilsamhället.

Försvarsminister Reznikov, försvarsminister Jonson och minister för civilt försvar Carl\-Oskar Bohlin höll också en gemensam pressträff innan Pål Jonson och Oleksij Reznikov tillsammans digitalt deltog i det tolfte Ramsteinmötet som arrangeras i syfte att koordinera det militära stöd som länderna inom Ukraine Defence Contact Group skänker.

Minister för civilt försvar Carl\-Oskar Bohlin besökte även en transformatorstation utanför Kiev tillhörande det ukrainska energibolaget Ukrenergo. Ukrenergo ansvarar för eldistribution i hela Ukraina och samarbetar med bland andra Svenska kraftnät. Hösten 2022 attackerades och förstördes kraftstationen i en rysk drönarattack men är nu åter i drift samtidigt som fortsatta reparationer pågår.

Carl\-Oskar Bohlin medverkade även i ett rundabordssamtal som arrangerades av ukrainska Centre for Strategic Communication om spridning av desinformation och hur kriget hanteras på internet.

Natten mellan den 25 och 26 maj var tyvärr vanlig för invånarna i Kiev men desto mer ovanlig för Pål Janson och Carl\-Oskar Bohlin eftersom flyglarm påtvingade statsråden och den svenska delegationen att söka skydd i skyddsrum. Flyglarmet ljöd eftersom Ryssland attackerade med bland annat ett stort antal kryssningsrobotar. Det ukrainska luftvärnet lyckades bekämpa samtliga inflygande robotar.

Under den andra dagen besökte de svenska statsråden bland annat militära utbildningscentrum för ukrainska soldater. Pål Jonson och Carl\-Oskar Bohlin besökte också staden Irpin nordväst om Kiev. Det var vid Irpin och Butja som det ukrainska försvaret i början på mars förra året stoppade de ryska truppernas fortsatta avancemang mot Kiev. Den ryska förstörelsen av Irpin och den brutala ockupationen av Butja är fortfarande påtaglig för besökande idag även om återuppbyggnaden är i full gång.
