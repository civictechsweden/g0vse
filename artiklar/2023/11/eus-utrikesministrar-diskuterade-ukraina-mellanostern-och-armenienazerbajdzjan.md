# EU:s utrikesministrar diskuterade Ukraina, Mellanöstern och Armenien/Azerbajdzjan

Situationen i Israel och Gaza, stödet till Ukraina samt Armenien/Azerbajdzjan var på agendan när EU:s utrikesministrar den 13 november möttes i Bryssel inom rådet för utrikes frågor. I anslutning till mötet träffade också utrikesministrarna sina motsvarigheter från Västra Balkan. Utrikesminister Tobias Billström företrädde Sverige vid mötet.


– Vi måste hjälpa Ukraina att vinna både kriget och freden. Det är glädjande att EU\-kommissionen rekommenderar att medlemskapsförhandlingar bör inledas med Ukraina. Det är ett kvitto på de imponerande ansträngningar som Ukraina gjort, trots pågående krig, och något som den svenska regeringen stödjer, sa utrikesminister Tobias Billström.

Mötet inleddes med en lägesuppdatering av Ukrainas utrikesminister Dmytro Kuleba som deltog via länk. Utrikesministrarna diskuterade olika aspekter av Rysslands aggressionskrig mot Ukraina såsom EU:s stöd till landet, långsiktiga säkerhetsåtaganden, Ukrainas fredsplan, sanktioner mot Ryssland, hantering av frysta ryska tillgångar samt ansvarsutkrävande för krigsbrott. EU\-kommissionens utvidgningspaket som publicerades den 8 november berördes också.

## Situationen i Israel, Gaza och regionen

Utrikesministrarna diskuterade konflikten i Mellanöstern, med fokus på skydd av civila, ansträngningar att förhindra regional eskalering och framtida fredsprocess baserat på en tvåstatslösning.

Utrikesminister Tobias Billström:
– Situationen i Israel, Gaza och regionen förblir alarmerande. Mötet gav en viktig möjlighet att följa upp EU:s fortsatta ansträngningar och engagemang. Säkerställandet av fortsatt humanitärt tillträde är centralt, liksom att leveranser av humanitärt stöd ökar. Sverige annonserade nyligen ytterligare humanitärt stöd till Gaza på 210 miljoner kronor. Israel har rätt att försvara sig, men dess respons mot terroristorganisationen Hamas måste ske i linje med internationell humanitär rätt. Gisslan som hålls av Hamas måste frisläppas omedelbart och villkorslöst.

## Armenien/Azerbajdzjan

Rådet diskuterade situationen i Armenien och Azerbajdzjan mot bakgrund av Azerbajdzjans militära operation i Nagorno\-Karabach i september vilken lett till stora flyktingströmmar och ökad humanitära behov. Sverige anser att EU bör stödja Armenien och dess demokratiskt valda regering, stärka dess motståndskraft mot yttre påverkansförsök och välkomnar Europeiska rådets slutsatser i oktober om att fördjupa relationerna mellan Armenien och EU. Det är viktigt att EU:s medlingsansträngningar fortsätter med målet ett fredsavtal. EU:s observatörsmission i Armenien har en viktig stabiliserande roll på marken.

## Övrigt

Ministrarna fick en avrapportering från COP28 av klimatmötets ordförande Sultan Al Jaber.

## Möte med västra Balkan

I anslutning till mötet träffade EU:s utrikesministrar sina motsvarigheter från Albanien, Bosnien\-Herzegovina, Kosovo, Montenegro, Nordmakedonien och Serbien. Fördjupat samarbete mellan EU och västra Balkan samt säkerhetssituationen i Europa var i fokus för mötet.
