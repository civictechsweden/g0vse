# Utrikesministern bjöd in OIC-ambassadörer till dialog om situationen i Mellanöstern

Utrikesminister Tobias Billström bjöd torsdagen den 9 november in ambassadörerna från Islamiska samarbetsorganisationens (OIC) medlemsländer till Utrikesdepartementet.


Mötet ägde rum mot bakgrund av kriget i Gaza. Utrikesministern redogjorde för de svenska ståndpunkterna och det svenska humanitära stödet till Gaza. Han tog även tillfället att beröra frågor som islamofobi, antisemitism samt koranbränningar.

– Vi har haft ett konstruktivt och bra möte. OIC\-ländernas ambassadörer spelar en viktig roll i att förklara vår politik för sina huvudstäder och jag är mån om att fortsätta vår öppna och konstruktiva dialog. Det här var ett bra tillfälle att förklara vårt förhållningssätt, säger utrikesminister Tobias Billström.

Under mötet deltog företrädare från ett tjugotal OIC\-länder.
