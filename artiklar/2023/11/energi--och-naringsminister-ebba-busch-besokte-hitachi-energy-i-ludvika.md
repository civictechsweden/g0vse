# Energi- och näringsminister Ebba Busch besökte Hitachi Energy i Ludvika

Onsdagen den 22 november reste energi- och näringsminister Ebba Busch till Ludvika för att besöka Hitachi Energy, en global ledare inom kraftteknik och energisystem. Under besöket mötte Ebba Busch bland annat bolagets företagsledning, medarbetare och deltog i en verkstadsvisning.

Ludvika har en lång industriell historia, det var här i Ludvika som elektrifieringen började med uppfinningar som världens första trefas växelström. Hitachi Energy har i mer än 100 år arbetat för elektrifieringen av Sverige, tidigare som ASEA och ABB.

– Hitachi är ett bra exempel på att det går att kombinera högt uppställda klimatmål med fler trygga arbetstillfällen och en stark välfärd. Detta må vara historisk mark, men jag är helt övertygad om att det också är framtidens mark, säger energi- och näringsminister Ebba Busch.

Hitachi Energy levererar världsledande teknik och lösningar för kraftöverföring för både växelström och likström. Företaget sysselsätter 40 000 globalt och 5 500 medarbetare i Sverige, varav cirka 3 500 i Ludvika.
