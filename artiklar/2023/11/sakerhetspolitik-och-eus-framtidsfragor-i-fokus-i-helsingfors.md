# Säkerhetspolitik och EU:s framtidsfrågor i fokus i Helsingfors

Säkerhetspolitik, aktuella EU\-frågor och de finska erfarenheterna från landets Natoanslutning diskuterades när statsminister Ulf Kristersson den 27 november besökte Finland. Vid besöket deltog även utrikesminister Tobias Billström, försvarsminister Pål Jonson, statssekreterare Christian Danielsson och Sveriges nationella säkerhetsrådgivare Henrik Landerholm.


– I ett allvarligt säkerhetsläge är våra länders nära samarbete mycket viktigt. Vi förbereder nu Sverige för att bli medlem i Nato, genom att ta del av Finlands erfarenheter under anslutningsprocessen, säger Ulf Kristersson.

I Helsingfors träffade statsminister Ulf Kristersson Finlands statsminister Petteri Orpo för samtal om relationen mellan Finland och Sverige, säkerhetsläget och strategiska frågor på EU:s dagordning, däribland utvidgningen och EU:s långtidsbudget.

Statsministern, utrikesminister Tobias Billström, försvarsminister Pål Jonson och Sveriges nationella säkerhetsrådgivare Henrik Landerholm samt deras finska motsvarigheter träffades även för att diskutera Finlands och Sveriges nära samarbete i processen för anslutningen till Nato.
