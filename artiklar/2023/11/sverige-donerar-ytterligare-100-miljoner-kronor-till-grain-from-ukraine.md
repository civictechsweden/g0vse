# Sverige donerar ytterligare 100 miljoner kronor till Grain from Ukraine

Statsminister Ulf Kristersson höll under lördagen ett digitalt anförande vid toppmötet för initiativet ”Grain from Ukraine” som leddes av Ukrainas president Volodymyr Zelenskyj och ägde rum på minnesdagen av Holodomor – Sovjetunionens framtvingade svält i Ukraina 1932–1933. Under mötet meddelade statsministern att Sverige kommer att stödja det ukrainska initiativet för tryggad livsmedelsförsörjning med ytterligare 100 miljoner kronor via World Food Programme.

I sitt anförande lyfte statsministern hur den ryska invasionen leder till ett enormt lidande i Ukraina och därtill förvärrar den redan svåra situationen för livsmedelsförsörjningen till de mest utsatta i världen.

– Det är beundransvärt hur Ukraina försvarar sitt land mot Rysslands pågående aggression och samtidigt bidrar till livsmedelsförsörjningen på global nivå. Vi stödjer Ukrainas insatser för att exportera spannmål och andra jordbruksprodukter till globala marknader och till de mest utsatta länderna, säger statsminister Ulf Kristersson.

Sedan Rysslands fullskaliga invasion av Ukraina i februari 2022 har Sverige bidragit med över 28 miljarder kronor till olika insatser för att stötta Ukraina. Tillsammans med EU har Sverige också fattat beslut om omfattande makroekonomiskt stöd och ett flertal sanktionspaket mot Ryssland.
