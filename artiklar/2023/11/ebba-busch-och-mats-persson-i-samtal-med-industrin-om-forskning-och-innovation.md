# Ebba Busch och Mats Persson i samtal med industrin om forskning och innovation

Tisdagen den 7 november träffade energi\- och näringsminister Ebba Busch och utbildningsminister Mats Persson företag och representanter för Industrirådet för att diskutera Sveriges forsknings\- och innovationspolitik. I samtalet lyftes bland annat det geopolitiska läget, artificiell intelligens, vikten av hållbara värdekedjor samt tillgång till kompetens för att industrins investeringar i forskning ska fortsätta att utvecklas.


Sverige är ett ledande forsknings\- och innovationsland där näringslivet står för nästan tre fjärdedelar av investeringarna i forskning och utveckling. Regeringen har påbörjat arbetet med nästa forsknings\- och innovationspolitiska proposition, som planeras bli färdig i slutet av 2024\. Ledorden för propositionen är excellens, innovation och internationalisering.

– Industrisamtalet bekräftade att vi behöver utveckla ett strategiskt samarbete kring forskning och innovation där Sveriges tillgångar och styrkeområden ännu tydligare lyfts fram. Konkurrensen är hård och vi måste våga prioritera, säger energi\- och näringsminister Ebba Busch.

– Under hösten tar vi in underlag till den kommande forsknings\- och innovationspropositionen. Industrisamtalet var ett av flera värdefulla bidrag i det arbetet, säger utbildningsminister Mats Persson.
