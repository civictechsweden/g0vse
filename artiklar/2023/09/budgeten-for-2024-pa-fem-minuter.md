# Budgeten för 2024 på fem minuter

Sverige befinner sig i en ekonomisk vinter. Inflationen och högre räntor pressar både hushåll och företag, samtidigt som säkerhetsläget har försämrats. I ett besvärligt ekonomiskt läge är regeringens prioritering att bekämpa inflationen, stötta hushåll och välfärden samt stärka rättsväsendet och försvaret. Mot denna bakgrund presenterar regeringen budgetpropositionen för 2024 med reformer för sammanlagt 39 miljarder kronor nästa år.


Budgetpropositionen innehåller regeringens förslag till statens budget för nästa år. På den här sidan kan du läsa mer om:

* [Regeringens bedömning av det ekonomiska läget och de offentliga finanserna](#Prognos)
* [Reformer i budgeten för att bygga Sverige starkt](#Reformer)
* [Finanspolitikens roll för att bekämpa inflationen](#Finanspolitikens_roll)
* [Statens utgifter samt beräkningen av statens inkomster 2024](#Inkomster_utgifter)

## Regeringens bedömning av det ekonomiska läget och de offentliga finanserna

Hög inflation fortsätter prägla svensk ekonomi som bedöms vara i en lågkonjunktur 2023 och 2024\. Den höga inflationen och högre räntor tillsammans med en minskad efterfrågan i omvärlden är de främsta skälen till att konjunkturen viker. Samtidigt som det finns ljuspunkter med en lägre inflationstakt är kärninflationen fortfarande hög. Det pressar hushåll och företag hårt. På grund av lågkonjunkturen väntas arbetslösheten öka under 2023 och 2024\. Under 2025 väntas ekonomin återhämta sig vilket leder till att efterfrågan på arbetskraft ökar.

Budgeten för 2024 präglas av det ekonomiska läget och prioriteringar krävs för att inte riskera att elda på inflationen. Samtidigt är det uppenbart att hushåll och välfärden behöver stöd i det tuffa läget.
