# Amerikansk kongressdelegation på besök i Sverige

Fredagen 1 september tog statsminister Ulf Kristersson och utrikesminister Tobias Billström emot en kongressdelegation från det amerikanska representanthuset. Kongressdelegationen bestod av både republikanska och demokratiska ledamöter och leddes av republikanen Michael McCaul, ordförande i representanthusets utrikesutskott. Syftet med besöket var att följa upp Natotoppmötet i Vilnius, Sveriges kommande Natomedlemskap och det fortsatta stödet till Ukraina.


Besöket till Stockholm var första delen i delegationens resa till Norden, med Helsingfors som andra och sista stopp. Den amerikanska kongressens fortsatt starka och partiöverskridande stöd för Sveriges anslutning till Nato bekräftades, liksom vikten av ratificeringen av Sveriges anslutningsprotokoll i närtid. Därutöver fördes diskussioner om de gemensamma fortsatta ansträngningarna till stöd för Ukraina. Efter mötet med utrikesministern hölls en gemensam pressbriefing.

Kongressdelegationens besök utgör det sjätte sedan maj 2022\. Den 4 augusti 2022 röstade USA:s senat med överväldigande majoritet för ratificeringen av Sveriges anslutningsprotokoll till Nato. Sveriges anslutning till Nato har brett stöd i såväl amerikanska senaten som representanthuset.

Under vistelsen i Stockholm besökte kongressledamöterna även Stockholms amfibieregemente i Berga och observerade militärövningen ”Archipelago Endevour 23” i vilken amerikanska marinkåren deltar.
