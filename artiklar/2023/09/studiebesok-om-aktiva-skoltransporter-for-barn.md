# Studiebesök om aktiva skoltransporter för barn

Tjugo skolbarn från Linköping besökte socialminister Jakob Forssmed på Socialdepartementet för att berätta om sin skolväg som de går eller cyklar på. Besöket skedde tillsammans med forskare som presenterade vilka resultat projektet Aktiva skoltransporter har gett.

Projektet Aktiva Skoltransporter går ut på att elever motiveras att cykla eller gå till skolan, 2–3 barn tillsammans, och deras skola använder särskilt framtaget pedagogiskt material för att integrera den naturliga rörelsen på olika sätt i ordinarie skolämnen.

– Detta projekt är spännande eftersom det inspirerar barn till en rolig vardagsrörelse och det i gemenskap med andra barn. Detta är bra vanor att få in tidigt i livet, för vi vet vilket hot stillasittandet är för barns hälsa, säger socialminister Jakob Forssmed.

Forskaren Anna-Karin Lindqvist, biträdande professor vid Luleå tekniska universitet, berättade om att den dagliga fysiska aktiviteten som barnen får genom aktiva skoltransporter visar på en mängd goda resultat både när det gäller inlärningsförmåga och studieresultat, stärkt kompisskap och sammanhållning i klassrummet. Barnen utvecklas och känner stolthet över att både klara skolvägen själva och att bidra till bättre miljö.

En aktiv och meningsfull fritid i gemenskap med andra är viktigt för att motverka psykisk ohälsa och ensamhet bland barn och unga. Barn och unga behöver få ökad tillgång till idrott, kultur, friluftsliv och annat föreningsliv. Socialminister Jakob Forssmed bjöd in projektdeltagarna till Socialdepartementet för att betona betydelsen av att öka barns och ungas rörelse, stärka konditionen och främja kreativt skapande i sociala sammanhang.
