# Samarbete med Ukraina i fokus under Sveriges ordförandeskap i EU:s Östersjöstrategi

Den 30 juni avslutades Sveriges ordförandeskapsår i EU:s strategi för Östersjöregionen. Samarbete med Ukraina, inkluderande av nya grupper i samarbete inom Östersjöregionen och en mer synlig Östersjöstrategi är viktiga resultat av det svenska ordförandeskapet.

Sverige tog över ordförandeskapet i EU:s strategi för Östersjöregionen den 1 juli 2022 och har varit ordförande under en tid när samarbetet i Europa har prövats. Rysslands invasion av Ukraina har visat vikten av samarbete och detta gäller även Östersjöregionen.

## Det svenska ordförandeskapets initiativ

Sverige har under sitt ordförandeskap fokuserat på att starta upp det operativa arbetet inom Östersjöstrategin efter pandemin, samt att genomföra strategins handlingsplan, som nyligen genomgått en omfattande revidering. Särskilt viktigt har varit att engagera nya grupper i samarbete inom Östersjöregionen, exempelvis civilsamhällesorganisationer, unga och näringslivet. En annan viktig fråga har varit att förbättra synliggörandet av strategin samt att kommunicera den på ett tydligt sätt.

## Samarbete med Ukraina

Det svenska ordförandeskapet för EU:s Östersjöstrategi har också fokuserat på stöd till Ukraina. Mycket kraft har lagts på att undersöka samarbetsformer kring konkreta områden mellan aktörer inom Östersjöstrategin och Ukraina, med syfte att stödja landet nu och i framtiden. Bland annat hölls i december 2022 en konferens i Stockholm som blev startpunkten för ett antal konkreta samarbeten mellan Östersjöregionen och Ukraina, exempelvis inom civilsäkerhet där hittills 15 000 sjukvårdare utbildats. I början av juni hölls en avslutande konferens av Sveriges ordförandeskap i Visby, där frågan hur länderna runt Östersjön kan samarbeta för återuppbyggnaden av Ukraina lyftes. Inte minst av EU-minister Jessika Roswall, som inledningstalade vid konferensen.

## EU:s makroregionala strategier

Östersjöstrategin är en av EU:s fyra makroregionala strategier. I slutet av 2022 presenterade EU-kommissionen en genomföranderapport om strategierna, vilket görs vartannat år. Under våren 2023 har Sverige i rollen som ordförandeland i både Östersjöstrategin och EU:s ministerråd haft ett speciellt ansvar för framtagandet av strategierna under ledning av EU-minister Jessika Roswall. Som resultat av kommissionens rapport, och diskussionerna därefter i rådsarbetsgrupp, antogs rådsslutsatser vid Allmänna rådets möte i juni. Rådsslutsatserna innehåller bland annat vikten av att EU:s makroregionala strategier fortsätter att stödja Ukraina i så stor utsträckning som möjligt samt att ansvaret för genomförandet av strategierna vilar på medlemsstaterna.
