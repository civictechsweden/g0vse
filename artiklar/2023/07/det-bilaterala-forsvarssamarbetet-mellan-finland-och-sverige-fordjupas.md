# Det bilaterala försvarssamarbetet mellan Finland och Sverige fördjupas

Finlands nya försvarsminister Antti Häkkänen besökte torsdag den 6 juli Sverige för att träffa försvarsminister Pål Jonson. I fokus för ministrarnas samtal stod bland annat Sveriges kommande anslutning till Nato samt Sveriges och Finlands fortsatta stöd till Ukraina.

Torsdagens besök var Antti Häkkänens första utlandsbesök som försvarsminister. Besöket inleddes med musik av den svenska marinkårens orkester som spelade de båda ländernas nationalsånger när försvarsminister Pål Jonson tog emot sin ministerkollega i Regeringskansliet.

– Vi kommer att fortsätta utveckla och fördjupa vårt goda bilaterala försvarssamarbete. Även inom ramen för det nordiska försvarssamarbetet och genom det kommande samarbetet i Nato, kommer vi att fördjupa samarbetet mellan båda våra länder, sade försvarsminister Pål Jonson efter dagens möte.

Fortsatt materielsamarbete och regional säkerhet inklusive Rysslands fullskaliga invasion av Ukraina var andra teman för dagens möte. De två försvarsministrarna var eniga om att Rysslands agerande har lett till ett kraftigt försämrat säkerhetspolitiskt läge. Finlands och Sveriges fortsatta stöd till Ukraina kommer därför att fortsätta så länge som det behövs.
