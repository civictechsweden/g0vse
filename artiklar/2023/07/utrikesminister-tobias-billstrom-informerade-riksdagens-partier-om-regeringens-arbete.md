# Utrikesminister Tobias Billström informerade riksdagens partier om regeringens arbete

Med anledning av den senaste tidens händelser, bland annat stormningen av Sveriges ambassad i Bagdad, pågår ett intensivt arbete i regeringen. I dag har utrikesminister Tobias Billström haft möte med riksdagens partier i utrikesutskottet för att informera om det pågående arbetet, som ytterst handlar om svenskars säkerhet.


Under mötet med utrikesutskottet informerade utrikesministern bland annat om det omfattande arbete som regeringen och ambassaderna bedrivit i efterdyningarna av manifestationer där religiösa skrifter skändats och stormningen av Sveriges ambassad i Bagdad.

Regeringen har arbetat intensivt för att upprätthålla och stärka dialogen med en lång rad länder, samarbetsorganisationer och trossamfund.

– Regeringen har varit väldigt tydlig i sitt avståndstagande från kränkande och respektlösa handlingar som genomförts av enskilda personer vid manifestationer i Sverige. Detta avståndstagande gäller givetvis alla kränkningar oavsett religion. Regeringen fäster stor vikt vid dialogen med berörda länder och organisationer, säger utrikesminister Tobias Billström.

Ytterst handlar regeringens arbete om svenskars säkerhet i Sverige och utomlands. Men också om att svenska företag ska kunna fortsätta att bedriva handel på viktiga marknader.
