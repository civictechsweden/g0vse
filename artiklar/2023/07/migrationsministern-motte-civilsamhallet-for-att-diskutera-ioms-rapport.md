# Migrationsministern mötte civil­samhället för att diskutera IOM:s rapport

Den 29 juni bjöd migrations­minister Maria Malmer Stenergard in till ett runda­bords­samtal för att diskutera slut­satserna från en omfat­tande under­sökning som FN:s migrations­organisation (IOM) genomfört på uppdrag av regeringen. Rapporten handlar om situationen för personer från Ukraina med tillfälligt skydd enligt mass­flykts­direktivet, bland annat deras förut­sättningar för att ta sig in på arbets­marknaden.


Undersökningen handlade om hur vuxna personer som är registrerade enligt massflykts­direktivet, upplever sin situation i Sverige och innehöll frågor om individernas livs­situation, bakgrund och framtids­planer. Regeringen bjöd in flera myndig­heter och organisa­tioner som på olika sätt har kontakt med målgruppen.

– Det var ett mycket givande och positivt samtal, där deltagarna kom med flera konkreta frågor och kloka funde­ringar. Rapporten togs väl emot och kan även bidra till utökad kunskap för de myndig­heter och organisa­tioner som arbetar för att stötta den här gruppen, utöver att utgöra ett värdefullt underlag för regeringen, säger Maria Malmer Stenergard.

[Svensk samman­fattning av IOM:s rapport, se sidorna 3–5](https://dtm.iom.int/reports/sweden-ukrainians-and-third-country-nationals-under-temporary-protection-executive-summary)

Migrationsministern inledde med att berätta om under­sökningen och regeringens priorite­ringar på migrations­området för personer med tillfälligt skydd i Sverige. Sedan delade deltagarna med sig av sin över­gripande reflektion av rapportens resultat under en bordsrunda. Bland annat lyftes språk­förbist­ringar av fler än hälften av respon­denterna som ett av de största hindren för att komma in på arbets­marknaden.

Rapporten bekräftade den bild som flera av deltagarna hade. Nämligen att relativt många i den här gruppen är hög­utbildade och har kommit in i arbete. Men deltagarna disku­terade också hur man skulle kunna nyttja deras kompetens ännu mer och få ännu fler i arbete.

En annan reflektion var att många i gruppen inte avser att flytta tillbaka till Ukraina när det blir möjligt. Bara 28 procent av de tillfrågade svarade att de vill återvända.

– Det ställer högre krav på oss att tänka lång­siktigt. Nu har det snart gått 1,5 år sedan kriget bröt ut och vi behöver – utöver konkreta åtgärder för att stötta dessa personer här och nu \- också titta på vad som sker när kriget tar slut, säger Maria Malmer Stenergard.
