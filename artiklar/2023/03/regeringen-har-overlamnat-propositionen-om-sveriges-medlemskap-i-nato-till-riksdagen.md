# Regeringen har överlämnat propositionen om Sveriges medlemskap i Nato till riksdagen

Propositionen är ett viktigt steg på vägen mot ett svenskt Natomedlemskap. Riksdagens godkännande krävs för att Sverige ska kunna ansluta sig till Nato.

– Överlämnandet av regeringens proposition om Sveriges medlemskap i Nato är en historisk händelse och ett viktigt steg på vägen mot ett svenskt Natomedlemskap, säger utrikesminister Tobias Billström.

När Ryssland inledde den fullskaliga invasionen av Ukraina den 24 februari 2022 förändrades det säkerhetspolitiska läget i grunden för Sverige och för Europa.

– Vi befinner oss i det allvarligaste säkerhetspolitiska läget sedan andra världskriget. Ett medlemskap i Nato är det bästa sättet att värna Sveriges säkerhet och att solidariskt bidra till att stärka hela det euroatlantiska områdets säkerhet. Sverige har därför med brett parlamentariskt stöd ansökt om Natomedlemskap, säger Tobias Billström.

Ett medlemskap i Nato innebär att Sverige ansluter sig till nordatlantiska fördraget, vilket kräver riksdagens godkännande. Som Natomedlem förväntas Sverige tillträda ett statusavtal som reglerar immunitet och privilegier för Nato och vissa personalkategorier. Statusavtalet förutsätter en lagändring för att införlivas i svensk rätt.

Nato är en mellanstatlig organisation där medlemmarna tar gemensamt ansvar för det kollektiva försvaret att upprätthålla fred och säkerhet. Som Natomedlem kommer Sverige att bidra solidariskt till hela Natos säkerhet och Sverige kommer att omfattas av de ömsesidiga försvarsförpliktelser som medlemskapet innebär.

Den nu beslutade propositionen har föregåtts av promemorian Sveriges medlemskap i Nato (Ds 2022:24). Berörda instanser och allmänheten har haft möjlighet att lämna sina synpunkter på de förslag och bedömningar som presenterades i promemorian.

När alla Natos medlemsstater har godkänt Sveriges anslutningsprotokoll kan Sverige bli medlem i Nato. Riksdagens godkännande krävs innan regeringen kan besluta om Sveriges anslutning. Riksdagens godkännande inhämtas genom den nu beslutade propositionen. När Sveriges anslutningsinstrument har deponerats i enlighet med bestämmelserna i nordatlantiska fördraget blir Sverige medlem i Nato.

– Vårt kommande medlemskap i Nato innebär en ny svensk utrikes- och säkerhetspolitisk identitet. Som Natomedlem kommer Sverige att uppfylla sina åtaganden enligt nordatlantiska fördraget och gentemot samtliga allierade. Sverige kommer att vara en allierad att lita på, säger Billström.
