# Totalförsvarets tillväxt på agendan när Pål Jonson och Carl-Oskar Bohlin besökte Karlstad

Under fredagen den 24 mars var försvarsminister Pål Jonson och minister för civilt försvar Carl-Oskar Bohlin i Karlstad. Tillsammans besökte de Myndigheten för samhällsskydd och beredskap (MSB) för att prata om totalförsvarets uppbyggnad.

Under besöket informerade MSB bland annat om arbetet med räddningstjänst under höjd beredskap. Myndigheten har studerat hur räddningstjänsterna arbetar i Ukraina, där de idag bland annat också arbetar med min- och ammunitionsröjning, och dragit flera slutsatser om hur svensk räddningstjänst kan anpassas för krigets krav.

– Karlstad och Värmland utgör ett viktigt nav för det svenska totalförsvaret. MSB, som vi besökte, är en av Försvarsmaktens viktigaste samarbetspartners i arbetet med att stärka totalförsvaret. Ett starkt civilt försvar är nödvändigt för att det militära försvaret ska bli så starkt som möjligt, säger Pål Jonson.

Under dagen besökte Carl-Oskar Bohlin också Myndigheten för psykologiskt försvar samt Plikt- och prövningsverket i Karlstad.

Myndigheten för psykologiskt försvar informerade om sitt arbete med förmågeutveckling, utbildning och forskning.

– Kriget i Ukraina visar vilken skillnad stark försvarsvilja och motståndskraft hos befolkningen gör i en konflikt. Den svenska Myndigheten för psykologiskt försvar är fortfarande relativt ny, men har på kort tid byggt upp en välfungerande organisation och myndighetens kompetens efterfrågas regelbundet av samhällsaktörer. Det är imponerande, säger Carl-Oskar Bohlin.

På Plikt- och prövningsverket fick Carl-Oskar Bohlin höra om myndighetens arbete med att personalförsörja totalförsvaret. Regeringens ambition att återaktivera civilplikten för kommunal räddningstjänst är en av frågorna som myndigheten arbetar med. Myndigheten berättade också om det ökade intresset för krigsplacering från myndigheter, regioner, kommuner, organisationer och företag.

Carl-Oskar Bohlin sammanfattar sina intryck från besöket hos Plikt- och prövningsverket:

– Mitt intryck är att det här är en mycket framåtlutad myndighet, som ser möjligheter snarare än problem. När regeringen nu vill öka antalet värnpliktiga och återinföra civilplikten spelar myndigheten en viktig roll för att se till att rätt person hamnar på rätt plats. Utan personal har vi inget totalförsvar, och därför utgör Plikt- och prövningsverket en viktig ryggrad i regeringens arbete med att stärka totalförsvaret, säger Carl-Oskar Bohlin.
