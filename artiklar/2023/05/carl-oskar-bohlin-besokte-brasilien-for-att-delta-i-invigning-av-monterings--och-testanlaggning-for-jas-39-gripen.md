# Carl-Oskar Bohlin besökte Brasilien för att delta i invigning av monterings- och testanläggning för JAS 39 Gripen

Den 9-10 maj 2023 besökte minister för civilt försvar Carl-Oskar Bohlin Brasilien för att delta vid invigningen av en anläggning för slutmonteringen, test och utvärdering av JAS 39 Gripen. I samband med besöket mötte statsrådet även Brasiliens president Lula da Silva samt höll bilaterala möten med landets vicepresident Geraldo Alckmin, minister med ansvar för civilt försvar Waldez Góes och försvarsminister José Múcio. Syftet med besöket var att främja ett fördjupat samarbete inom försvarsmaterielområdet och civilt försvar.

Besöket till Brasilien var ett tillfälle att fördjupa de redan goda bilaterala relationerna mellan Sverige och Brasilien, bland annat inom områdena försvarsmateriel och civilt försvar.

Ministern för civilt försvar deltog och höll anförande vid invigningen av det svenska företaget Saabs och det brasilianska företaget Embraers invigning av en gemensam anläggning för slutmontering, test och utvärdering av JAS 39 Gripen i Saõ Paulo. Brasilien och Sverige har sedan 2009 ett strategiskt partnerskap och båda länder kommer att använda den nya versionen av Gripen.

– Sverige har haft diplomatiska relationer med Brasilien sedan 1826. Svenska företag har varit aktiva i landet i över hundra år. Fler än svenska 200 företag är idag aktiva i landet, och bedöms stå för 40 000 arbetstillfällen. Samarbetet rörande Gripen är bra och viktigt för båda länderna, säger Carl-Oskar Bohlin.

Carl-Oskar Bohlin höll även ett anförande i samband med Europadagen den 9 maj, med fokus på det svenska ordförandeskapets prioriteringar. I talet lyfte ministern också vikten av att världens länder fördömer Rysslands aggression mot Ukraina. Ministern gjorde därefter flera besök med fokus på civilt försvar.

Den 10 maj besökte ministern myndigheten IBAMA, Brasiliens motsvarighet till Naturvårdsverket, med fokus på skogsbrandsbekämpning och arbetet mot skövling av regnskogen. Senare samma dag besökte statsrådet CENAD, som övervakar och hanterar naturkatastrofer i hela Brasilien.
