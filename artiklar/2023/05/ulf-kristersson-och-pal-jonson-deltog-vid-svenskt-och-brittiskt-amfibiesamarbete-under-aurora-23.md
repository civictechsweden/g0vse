# Ulf Kristersson och Pål Jonson deltog vid svenskt och brittiskt amfibiesamarbete under Aurora 23

Måndagen den 8 maj besökte statsminister Ulf Kristersson och försvarsminister Pål Jonson Korsö i Stockholms skärgård där Försvarsmakten tillsammans med trupper ur brittiska Royal Marines deltog i militärövningen Aurora 23. Aurora 23 har genomförts i södra Sverige under drygt tre veckor och avslutas den 11 maj.

– Aurora 23 är en övning som visar att Sverige inte bara söker ett Natomedlemskap för att få till stånd ett gemensamt skydd, utan också för att Sverige har förmågor som bidrar till att stärka Nato. Aurora är också en övning som berör många i Sverige. Det är många föräldrar ute i landet som har döttrar och söner som deltar i samma övning, säger statsminister Ulf Kristersson.

– Detta är den största övningen som Sverige genomför på mer än 25 år. Med ett deltagande från 14 länder skickar det en signal om att Sverige är starkare i sitt försvar än på länge. Samtidigt förbereder övningen Sverige inför ett svenskt Natomedlemskap, säger försvarsminister Pål Jonson.

I övningen på Korsö deltog 5. amfibiebataljonen och delar av brittiska Royal Marines som under Aurora 23 har övat anfall, försvar och spaning längs den svenska ostkusten. Den 5. amfibiebataljonen utgår vanligtvis från Västkusten och tillhör Älvsborgs amfibieregemente.

Aurora 23 syftar till att öka Försvarsmaktens samlade förmåga att möta ett angrepp på Sverige och innefattar alla vapenslag i form av marinen, armén och flygvapnet. Det svenska deltagandet uppgår till 26 000 personer och därutöver deltar ett stort antal från 14 andra nationer.

Besöket avslutades med en gemensam pressträff med statsministern, försvarsministern och marinchef Ewa Skoog Haslum.
