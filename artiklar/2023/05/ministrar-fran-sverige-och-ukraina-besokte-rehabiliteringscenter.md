# Ministrar från Sverige och Ukraina besökte rehabiliteringscenter

Sjukvårdsminister Acko Ankarberg Johansson och Ukrainas socialminister Oksana Ivanivna Zholnovych besökte Aleris Rehab Station, ett nationellt och internationellt rehabiliteringscenter som bland annat har vårdat patienter från Ukraina. Sedan Rysslands fullskaliga invasion av Ukraina i februari 2022 har Sverige bidragit med motsvarande över 4,6 miljarder kronor till humanitärt och civilt stöd.

– I Sveriges och EU:s stöd till Ukraina ingår också att ta emot patienter som skadats i kriget. Det är en viktig insats att personer med till exempel ryggmärgsskador eller ortopediska skador får möjlighet till rehabilitering för att kunna bibehålla egenmakt och livstillfredsställelse, säger sjukvårdsminister Acko Ankarberg Johansson.

Besöket på rehabiliteringscentret gjordes i samband med den ukrainska socialminister Oksana Zholnovychs besök i Sverige. Under besöket fick ministrarna en genomgång av verksamheten, som bland annat tagit emot 22 traumapatienter från Ukraina under 2022. Under besöket diskuterades också regeringens vårdpolitiska satsningar om statlig styrning av vården, en nationell vårdförmedling och hälso- och sjukvårdens kompetensförsörjning.

## Humanitärt och civilt stöd till Ukraina

Sverige ger sedan många år ett omfattande bistånd till Ukraina, både när det gäller reforminriktat utvecklingssamarbete och humanitärt stöd. Sedan Rysslands fullskaliga invasion av Ukraina i februari 2022 har Sverige bidragit med motsvarande över 4,6 miljarder kronor till humanitärt och civilt stöd (24 mars 2023). Det handlar bland annat om ökat bistånd genom stöd till humanitära organisationer, stöd för att främja kvinnors och flickors möjligheter och rättigheter, civil krishantering i form av donationer av till exempel sjukvårdsmateriel, brandskydd, generatorer och tält. Sverige bidrar också med stöd till Ukrainas reformarbete och återuppbyggnad.

[Läs mer om Sveriges humanitära och civila stöd till Ukraina](/regeringens-politik/sveriges-stod-till-ukraina/humanitart-och-civilt-stod/)
