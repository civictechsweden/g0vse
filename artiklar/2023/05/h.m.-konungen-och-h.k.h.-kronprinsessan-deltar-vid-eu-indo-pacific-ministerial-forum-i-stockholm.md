# H.M. Konungen och H.K.H. Kronprinsessan deltar vid EU Indo-Pacific Ministerial Forum i Stockholm

Utrikesminister Tobias Billström och EU:s höga representant och vice ordförande i EU\-kommissionen Josep Borrell står den 13 maj värdar för EU Indo\-Pacific Ministerial Forum. Det är det största utrikespolitiska mötet i Sverige under det svenska EU\-ordförandeskapet.


Ett sextiotal länder från EU och den indopacifiska regionen samt regionala organisationer och partnerländer förväntas delta vid mötet. Regionen omfattar länder från Afrikas östra kust till ö\-staterna i Stilla havet. Länderna i regionen är strategiskt viktig för handel, klimat och säkerhet globalt. År 2021 stod regionen för 40 procent av EU:s import och 27 procent av exporten. Regionen är hem för mer än hälften av världens befolkning och den producerar mer än hälften av världens tillväxt och koldioxidutsläpp.

EU antog 2021 en strategi för den indopacifiska regionen som syftar till ökat samarbete och utbyte. Den bygger på tre samarbetsområden: hållbart välstånd och klimat, digitala partnerskap och teknologier samt säkerhet. Som ordförandeland driver Sverige strategin framåt. Det är en öppen partnerskapsmodell som syftar till att stötta en fri och öppen indopacifisk region.

Regionen är också central för svensk utrikeshandel och bistånd.

– Samarbetet mellan EU och den indopacifiska regionen är av stort geopolitiskt och ekonomiskt värde. Växande spänningar sätter nu press på handel, teknologi, utrikes\- och säkerhetspolitik, vilket tydliggör Sveriges och EU:s behov att fördjupa partnerskap och politiska dialoger med regionen. Jag tror och hoppas det här mötet bidrar till ett ytterligare stärkt samarbete, säger utrikesminister Tobias Billström.

Mötet inleds med en öppningsplenar där H.M. Konungen och H.K.H. Kronprinsessan deltar. Därefter följer rundabordssamtal, en avslutningssession och middag på Uppsala slott.

Syftet med mötet är en fördjupad politisk dialog och att öka EU:s engagemang i regionen.
