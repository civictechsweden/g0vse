# Omställningen av sjöfarten var en av flera saker som diskuterades på nordiskt miljö- och klimatministermöte

Hur Norden kan vara ledande i omställningen av sjöfarten var ett av många teman som diskuterades under miljö\- och klimatministermötet i isländska Borgarfjördur. Samtidigt presenterades två pågående nordiska samarbetsprojekt för ministrarna om gröna korridorer och nollutsläppsdrivmedel för sjöfarten.


Vid mötet inledde Sverige en diskussion om möjligheter och utmaningar som EU:s regelverk Fit for 55 skapar, och hur dessa kan hanteras på bästa sätt samt vilken roll nordiskt samarbete kan spela i det.

En annan punkt på dagordningen var nordiskt samarbete inför klimatmötet COP28 i Dubai i höst och om hur ett positivt utfall från mötet kan främjas. Klimat\- och miljöministern lyfte bland annat fram det utmärkta samarbetet som finns mellan de nordiska länderna inom klimatområdet och i klimatförhandlingarna.

– Jag hoppas vi kan fortsätta det här samarbetet lika framgångsrikt inför och under COP28\. Den senaste IPCC\-rapporten visar tydligt att världens länder måste öka takten i klimatbetet för att undvika katastrofala klimateffekter. Samtidigt ska den första globala översynen, som visar hur ländernas klimatinsatser ligger i förhållande till Parisavtalets långsiktiga mål, avslutas vid COP28\. Tydliga politiska åtaganden måste bli resultatet, menade ministern.

De nordiska ministrarna diskuterade också försörjningen av hållbar energi i ljuset av den rådande situationen i Europa och fick en presentation av det isländska företaget Carbfix som fångar in och binder koldioxid i basaltberggrunden på Island.
