# Regeringen uppmärksammar Europadagen 2023

Den 9 maj varje år firas arbetet för fred och sammanhållning i Europa. Fokus för årets svenska firande är EU-ordförandeskapets prioriteringar och stödet till Ukraina. Europadagen 2023 inleds med ett anförande av utrikesminister Tobias Billström och avslutas med en stödkonsert för Ukraina där kulturminister Parisa Liljestrand medverkar.

## Det officiella svenska firandet av Europadagen

På Kulturhuset i Stockholm hålls det officiella svenska firandet av Europadagen. Utrikesminister Tobias Billström kommer att inledningstala på plats och EU-minister Jessika Roswall medverkar i en förinspelad video.

Regeringskansliet och det svenska EU-ordförandeskapet kommer att finnas på plats på Kulturhuset med en monter på infotorget. Ett flertal representanter från Regeringskansliet deltar också i de seminarier som hålls under dagen, och som tar sin utgångspunkt i EU-ordförandeskapets prioriteringar.

* Christian Danielsson, statssekreterare i Statsrådsberedningen, deltar i seminariet ”Hur bygger vi en konkurrenskraft i världsklass?”
* Karin Svanborg-Sjövall, statssekreterare på Kulturdepartementet, deltar i seminariet ”Frihet, demokrati och europeisk gemenskap – vad är EU:s roll?”
* Katja Salsbäck, chef för Ukrainagruppen på Utrikesdepartementet, deltar i seminariet ”Unga i Ukraina: på fronten, på flykt och för en fredlig framtid”
* Katja Awiti, chef för miljöenheten på Klimat- och näringslivsdepartementet, deltar i seminariet ”Finns kunskapen för näringslivets gröna omställning?”

## Stödkonsert för Ukraina

Under kvällen den 9 maj hålls en stödkonsert för Ukraina med Lvivs nationella filharmoniska orkester på Stockholms Konserthus. Konserten inleds med tal av kulturminister Parisa Liljestrand, Annika Wäppling, chef på EU-kommissionens representationskontor i Sverige och Andrij Plakhotniuk, Ukrainas ambassadör i Sverige.

## Firandet i Europa

EU-minister Jessika Roswall deltar den 9 maj i Europaparlamentets plenarsession i Strasbourg, där Europadagen uppmärksammas på olika sätt. I Bryssel deltar den svenska EU-representationen i EU-institutionernas traditionella firande av Europadagen. Lördagen den 6 maj möter medarbetarna allmänheten på ett öppet hus i rådsbyggnaden tillsammans med övriga medlemsländer. I egenskap av ordförandeland har Sverige vid sin monter ett speciellt fokus på EU:s stöd till Ukraina. Ukrainas ambassadör till EU, Vsevolod Chentsov, kommer att tala tillsammans med ambassadör Torbjörn Haak.

## Program och biljetter

Hela programmet för det officiella svenska firandet av Europadagen på Kulturhuset finns på EU-kommissionens webbplats.

[Programmet för Europadagen på Kulturhuset på EU-kommissionens webbplats](https://sweden.representation.ec.europa.eu/events/europadagen-9-maj-2023-2023-05-09_sv "Programmet för EU-dagen på Kulturhuset på EU-kommissionens webbplats")

Det är kostnadsfritt att delta i firandet på Kulturhuset. Säkra din biljett genom att registrera dig i förväg, antalet platser är begränsat.

[Registrera dig för att delta i firandet på plats i Kulturhuset (ventla.io)](https://invite.ventla.io/split/europadagen9maj)

Seminarierna på Kulturhuset går också att se online via EU-kommissionens kanal på Youtube.

[Se seminarierna på Kulturhuset online via EU-kommissionens kanal på Youtube](https://www.youtube.com/watch?v=AJDTIiN3pbk)

Information om stödkonserten för Ukraina och biljetter till konserten finns på Konserthusets webbplats.

[Information och biljetter till stödkonserten för Ukraina på Konserthusets webbplats](https://www.konserthuset.se/program-och-biljetter/kalender/extern-konsert/2023/unbreakable-lvivs-nationella-filharmoniska-orkester/20230509-1900/)
