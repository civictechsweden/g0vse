# Stöd till Ukraina i fokus under Europadagen 2023

EU-ordförandeskapets prioriteringar och stödet till Ukraina stod i fokus under det svenska firandet av Europadagen 2023. Regeringen uppmärksammade dagen på flera olika sätt.

Den 9 maj varje år firas arbetet för fred och sammanhållning i Europa. Årets officiella svenska firandet av Europadagen hölls på Kulturhuset i Stockholm. Firandet samarrangerades av 14 organisationer, däribland Regeringskansliet. Programmet inleddes med ett anförande av utrikesminister Tobias Billström.

På Kulturhuset hölls under dagen ett flertal seminarier. Christian Danielsson, statssekreterare hos EU-minister Jessika Roswall, deltog i ett seminarium om att stärka EU:s konkurrenskraft – en av prioriteringarna för det svenska ordförandeskapet. Karin Svanborg-Sjövall, statssekreterare hos kulturminister Parisa Liljestrand, deltog i ett seminarium om EU:s roll gällande frihet, demokrati och europeisk gemenskap.

## Stödkonsert för Ukraina

På kvällen den 9 maj inledningstalade kulturminister Parisa Liljestrand vid en stödkonsert för Ukraina med Lvivs nationella filharmoniska orkester. Konserten hölls på Konserthuset i Stockholm och arrangerades av Regeringskansliet tillsammans med EU-kommissionen och Ukrainska institutet i Sverige.

## Övrigt engagemang

Statsminister Ulf Kristersson uppmärksammade Europadagen 2023 med att besöka Europaskolan i Strängnäs. Under besöket träffade statsministern gymnasieelever som går sista året på skolan och svarade på deras frågor om bland annat EU, Nato och klimatet.

EU-minister Jessika Roswall deltog den 9 maj i Europaparlamentets plenarsession i Strasbourg.
