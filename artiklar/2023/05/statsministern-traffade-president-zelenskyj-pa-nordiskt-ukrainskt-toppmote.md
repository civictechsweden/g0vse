# Statsministern träffade president Zelenskyj på nordiskt-ukrainskt toppmöte

Onsdagen den 3 maj deltog statsminister Ulf Kristersson i ett nordiskt-ukrainskt toppmöte tillsammans med Finlands president Sauli Niinistö, Ukrainas president Volodymyr Zelenskyj, Norges statsminister Jonas Gahr Støre, Danmarks statsminister Mette Frederiksen och Islands statsminister Katrín Jakobsdóttir.

– Vi kommer att fortsätta ge politiskt, militärt, humanitärt och ekonomiskt stöd till Ukraina så länge det krävs. Att stödja Ukraina i deras kamp för frihet och territoriell integritet är en existentiell fråga. Ukraina kämpar inte bara för sin egen frihet, utan för hela Europas, säger statsminister Ulf Kristersson.

Temat för toppmötet var Rysslands anfallskrig mot Ukraina, de nordiska ländernas fortsatta stöd till Ukraina, Ukrainas relation till EU och Nato samt Ukrainas initiativ för en rättvis fred. I samband med toppmötet träffades statsminister Ulf Kristersson och president Volodomyr Zelenskyj för ett enskilt möte där statsministern lyfte upp Ukrainas framtid i EU och situationen för ukrainska barn.

– I Rysslands ociviliserade krig är att skydda barn det civiliserade att göra, säger statsminister Ulf Kristersson.

Sedan Rysslands storskaliga invasion av Ukraina i februari 2022 har Sverige utökat sitt humanitära och militära stöd till Ukraina i flera omgångar och bistår också med ekonomiskt stöd, civil krishantering och stöd till Ukrainas reformarbete och återuppbyggnad. Sedan februari 2022 har Sverige bidragit med motsvarande över 21,5 miljarder kronor till olika insatser för att stötta Ukraina (24 mars 2023). Tillsammans med EU har Sverige också fattat beslut om omfattande makroekonomiskt stöd och ett flertal sanktionspaket mot Ryssland.

I rollen som ordförandeland i EU välkomnar Sverige också de viktiga steg som unionen nu tar för att förse Ukraina med ammunition.
