# Rundabordssamtal om snabbare bodelningsförfaranden

I går, onsdagen den 3 maj, bjöd justitieminister Gunnar Strömmer in företrädare för riksdagspartierna och flera intresseorganisationer till ett rundabordssamtal om problematiken kring utdragna bodelningsförfaranden. På mötet medverkade också jämställdhets- och biträdande arbetsmarknadsminister Paulina Brandberg.

När ett äktenskap tar slut ska makarnas egendom fördelas genom bodelning. Bodelning sker oftast i sam­förstånd, men om makarna är oense kan en bodel­nings­­­för­rättare utses. En sådan bodelningsprocess kan dra ut på tiden, vilket riskerar orsaka problem, särskilt för en ekonomiskt svagare part.

Längre fördröjningar i en bodelning kan ha sin förklaring i komplicerade ekonomiska förhållanden, vilket kan ta tid att reda ut. Det förekommer dock uppgifter om att den här typen av fördröjningar också kan användas som en form av ekonomisk utpressning mot den svagare parten. Frågan har de senaste åren uppmärksammats av riksdagen i motioner, debatter, frågor och interpellationer. Dagens rundabordssamtal var ett tillfälle att vidare diskutera problematiken och ett första steg i att kartlägga orsakerna till att bodelningar drar ut på tiden.

– Om det är så att bodelningar används som ekonomisk utpressning mot en svagare part kan det finnas anledning att se över behovet av ytterligare åtgärder för att förhindra att bodelningar missbrukas på det här sättet. Därför tycker jag att det var viktigt att samla alla partier och berörda intresseorganisationer för att diskutera den här frågan, säger justitieminister Gunnar Strömmer.

Från regeringen deltog även jämställdhets- och biträdande arbetsmarknadsminister Paulina Brandberg i samtalet.

– Vi måste växla upp arbetet mot det ekonomiska våldet som är en allvarlig form av våld och förtryck, där kontroll och makt utövas med hjälp av ekonomin. Frågan om utdragna bodelningsprocesser är angelägen och det var värdefullt att diskutera problematiken med företrädare för riksdagspartierna och olika intresseorganisationer, säger jämställdhets- och biträdande arbetsmarknadsminister Paulina Brandberg.
