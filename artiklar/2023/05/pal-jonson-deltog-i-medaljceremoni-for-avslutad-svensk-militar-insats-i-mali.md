# Pål Jonson deltog i medaljceremoni för avslutad svensk militär insats i Mali

Onsdag den 17 maj deltog försvarsminister Pål Jonson i en medaljceremoni som hedrade det avslutade svenska militära bidraget till FN:s stabiliseringsinsats i Mali, Minusma. Den sista svenska styrkan Mali 17 tog i Kungl. Tennishallen emot medaljen för internationella insatser av försvarsministern och ÖB Micael Bydén.


Stabiliseringsinsatsen Minusma i Mali har beskrivits som FN:s farligaste militära insats sedan millennieskiftet och Sverige har deltagit i insatsen med totalt 5 575 soldater under 17 roterande insatsbidrag sedan 2014\. Mali 17 utgjorde en avvecklingsstyrka och var således det sista bidraget. 106 soldater tilldelades Försvarsmaktens medalj för internationella insatser.

Sveriges första förbandsbidrag, en underrättelseenhet, hade till uppgift att förse Minusma med kvalificerade underrättelser. Det var också första gången en underrättelseenhet ingick i ett militärt styrkebidrag från FN. Sverige var pionjärer inom FN:s underrättelseförmåga och var med i utvecklingen av bland annat FN:s doktrin på området.

Sverige har också under de nio år som insatsen pågått för svensk del bidragit med flygförband och skyttekompanier samt med personal till bland annat Minusma HQ i huvudstaden Bamako. En viktig del av det svenska bidraget till Minusma har varit svenske generallöjtnanten Dennis Gyllensporre som mellan 2018\-2021 agerat styrkechef för hela Minusma\-insatsen.
