# Statsbesök från Kanada

Den 20–23 februari 2017 avlägger Kanadas generalguvernör David Johnston tillsammans med fru Sharon Johnston statsbesök i Sverige på inbjudan av H.M. Konungen.

Generalguvernören åtföljs av en delegation med prominenta kanadensiska medborgare från olika delar av samhället.

Den svenska regeringen representeras av statsminister Stefan Löfven, ministern för högre utbildning och forskning, Helene Hellmark Knutsson, infrastrukturminister Anna Johansson samt EU- och handelsminister Ann Linde.

De svensk-kanadensiska relationerna är goda och breda. Sverige och Kanada är likasinnade i en rad frågor. Bland dem frihandel, jämställdhet, migration, FN-politik, mänskliga rättigheter, arbetsmarknadens villkor och klimat. Arktissamarbetet är ett konkret exempel på detta. Statsbesöket bidrar till att stärka det bilaterala och multilaterala samarbetet inom dessa områden samt till att stimulera ömsesidigt ekonomiskt utbyte.

Globala frågor, migration, innovation, hållbarhet och handel kommer att stå i fokus, liksom att främja potentiella affärsmöjligheter i båda riktningar, inte minst mot bakgrund av frihandelsavtalet mellan EU och Kanada som undertecknades den 31 oktober.

Det fyra dagar långa besöket äger rum i Stockholm, Malmö, Lund och Göteborg.

## Program för statsbesöket

### Måndag 20 februari

Statsbesökets första dag består traditionsenligt av flera ceremoniella inslag. Det inleds på måndag förmiddag när kungen och drottningen möter generalguvernören och fru Johnston vid hovstallet för kortege till Kungliga slottet, där en högtidlig välkomstceremoni äger rum. Representanter för riksdag och regering deltar.

På eftermiddagen träffar generalguvernör Johnston talman Urban Ahlin i riksdagen.

Statsminister Stefan Löfven tar därefter emot generalguvernören i Rosenbad för överläggningar, som följs av en gemensam pressträff.

Fru Johnston och drottningen besöker under eftermiddagen Fryshuset där de tas emot av Fryshusets vd Johan Oljeqvist.

Sen eftermiddag åker generalguvernören skridskor i Kungsträdgården tillsammans med några tidigare NHL-spelare.

Måndagens program avslutas med att kungaparet ger en bankett på Kungliga slottet.

### Tisdag 21 februari

Tisdagens program inleds med en paneldiskussion på temat "Opportunities for Swedish and Canadian business under CETA". Vid mötet håller generalguvernör Johnston ett anförande. Regeringen representeras av EU- och handelsminister Ann Linde.

Fru Johnston och drottningen inleder tisdagen med ett besök på NASP, Nationellt centrum för suicidforskning och prevention av psykisk ohälsa, vid Karolinska institutet. De tas emot av professor Danuta Wasserman, direktör för centret.

Därefter besöker generalguvernörsparhet och kungaparet Karolinska institutet. De tas emot av vikarierande rektor Karin Dahlman-Wright vid forskargruppsledare Anna Falks laboratorium. Där skapas 3D-modeller av hjärnan för att studera skillnader mellan hjärnceller hos patienter med autism eller Alzheimer och friska personer. Rundabordssamtal vidtar därefter i Nobel Forum med deltagare från Karolinska institutet och Mats Sundin Fellowship in Developmental Health.

Stockholms stad står värd för en lunch i stadshuset. Generalguvernörsparet och kungaparet tas emot av kommunfullmäktiges ordförande Eva-Louise Erlandsson Slorach. Prinsparet deltar vid lunchen.

Efter lunch fortsätter programmet med att generalguvernören och kungen besöker Kungliga vetenskapsakademien där de tas emot av ordförande Christina Moberg och generalsekreterare Göran K Hansson. Efter ett anförande av generalguvernör Johnston vidtar en paneldiskussion på temat "A New Era of Excellence: The Canada-Sweden Opportunity". Helene Hellmark Knutsson, ministern för högre utbildning och forskning, deltar från regeringens sida.

Fru Johnston och drottningen besöker samtidigt Aging Research Center, ARC, där Johan Fritzell, direktör för ARC, tar emot.

På kvällen ger generalguvernören och fru Johnston en svarsmottagning – "Friends of Canada" – för de svenska värdarna.

### Onsdag 22 februari

Statsbesökets tredje dag äger rum i Malmö och Lund.

Programmet för dagen börjar med besök på Malmö högskola. De välkomnas av rektor Kerstin Tham, prorektor Per Hillbur och Finnur Magnusson, prefekt för institutionen för socialt arbete. Generalguvernören och kungen deltar vid en paneldiskussion kring mångfald och integration i städer, "Celebrating Diversity in Canadian and Swedish Cities – Maximising the Potential of Newcomers". Öppningsanföranden av Malmö högskolas rektor Kerstin Tham och generalguvernör Johnston. Fru Johnston och drottningen besöker ALHVA-projektet om hembaserat stöd till utsatta småbarnsfamiljer.

Efter lunch besöker fru Johnston och drottningen Återskapa, ett centrum för kreativt återbruk, design och utbildning, där de träffar grundaren och projektledaren Carin Hernqvist tillsammans med skapande barn.

Generalguvernören och kungen besöker European Spallation Source, ESS, i Lund, en världsledande materialforskningsanläggning och ett av Europas största infrastrukturprojekt för forskning. Besöket behandlar hur tvärsektoriell forskning kan leda till banbrytande upptäckter inom nya forskningsområden. Generaldirektör John Womersley hälsar välkommen, därefter ges en presentation av pågående konstruktioner. Efter det vidtar rundabordssamtal och diskussion på temat "Where to next? The benefits and opportunities for enhanced cross-sectoral linkages on innovation and research between Canada and Sweden". En avsiktsförklaring om samarbete kommer att undertecknas. Ministern för högre utbildning och forskning, Helene Hellmark Knutsson, representerar regeringen.

Onsdagens program avslutas med att drottningent tar adjö av generalguvernören och fru Johnston.

### Torsdag 23 februari

Statsbesöket fjärde dag äger rum i Göteborg, med deltagande av prins Carl Philip.

Dagen inleds med ett besök i Lindholmen, dit generalguvernören, kungen och prins Carl Philip anländer per färja. Från regeringen deltar infrastrukturminister Anna Johansson. De deltar i ett möte om Göteborgs utveckling och samarbetet mellan stat, industri och den akademiska världen.

Därefter fortsätter programmet med en diskussion om hållbar sjöfart, framtidens transporter och CETA, "Sustainable Shipping, the Future of Transportation and CETA".

Eftermiddagens program inleds med ett besök på Westport AB Sweden i Torslanda, följt av ett samtal på Volvo Truck Experience Centre om hållbara transporter.

Dagen, tillika statsbesöket, avslutas med en avskedsceremoni på Landvetter Airport.
