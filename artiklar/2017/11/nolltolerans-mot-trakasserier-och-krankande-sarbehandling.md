# Nolltolerans mot trakasserier och kränkande särbehandling

På UD och i övriga Regeringskansliet råder nolltolerans mot trakasserier och kränkande särbehandling.


Under perioden januari 2015 till den sista oktober 2017 har UD:s personalenhet hanterat två fall av sexuella trakasserier på UD som föranlett någon utredande åtgärd. I båda fallen har åtgärder vidtagits. Personalenheten har vidare hanterat ett fall på utlandsmyndigheter under samma tidsperiod.

När ett misstänkt fall av trakasserier kommer till arbetsgivarens kännedom utreds det. Fortsatta trakasserier ska förhindras och stöd ska ges till den som har utsatts. Olika åtgärder kan bli aktuella mot den som medverkat till eller utsatt en annan medarbetare för trakasserier eller kränkande särbehandling.

De åtgärder som vidtas kan variera från samtal, erinran, till åtgärder som beslutas av personalansvarsnämnden som disciplinansvar, skiljande från anställning och åtalsanmälan. UD är berett att använda hela skalan av tänkbara åtgärder, inklusive rättsliga, om det behövs.

Tyvärr är sexuella trakasserier inte ett nytt problem, och något som förekommer på många arbetsplatser. Därför har UD och övriga Regeringskansliet länge arbetat systematiskt med dessa frågor.

För att förebygga, förhindra och motverka trakasserier har Regeringskansliet en vägledning till stöd för chefer och medarbetare. I den beskrivs vilket ansvar chefer har, hur man som medarbetare ska medverka i arbetet mot trakasserier, vad man bör göra om man utsätts för trakasserier samt vilka åtgärder som kan och bör vidtas.

På UD ges sedan flera år tillbaka utbildning till chefer, administratörer och nyanställda. Dessutom görs under 2017–2018 ytterligare riktade utbildningsinsatser.
