# Uppföljning av Sveriges nationella handlingsplan för företagande och mänskliga rättigheter

Regeringskansliet har utarbetat ett förslag till uppföljningsrapport som rör den nationella handlingsplanen för företagande och mänskliga rättigheter. Nu finns det möjlighet att till och med den 12 januari 2018 (datumet är framflyttat) lämna synpunkter på uppföljningsrapporten.

I augusti 2015 lanserade regeringen en nationell handlingsplan för företagande och mänskliga rättigheter, utarbetad i linje med FN:s vägledande principer för företag och mänskliga rättigheter (UNGP). Handlingsplanen redogör för regeringens allmänna policy på området, inklusive en tydlig förväntan på företag att respektera mänskliga rättigheter i all sin verksamhet, både i Sverige och utomlands. I handlingsplanen utlovades en uppföljning 2017.

Alla intresserade är välkomna att läsa och om så önskas lämna synpunkter på utkastet till uppföljningsrapport senast den 12 januari 2018 till [ud.csr@gov.se](mailto:ud.csr@gov.se) eller per post (UD, Enheten för främjande och hållbart företagande, 103 39 Stockholm).

Den slutliga rapporten kommer att presenteras i samband med ett seminarium på UD i Stockholm någon gång kring mitten av februari 2018. UD återkommer med exakt datum inom kort.

Vid eventuella frågor går det även bra att kontakta ambassadören för hållbart företagande, [Diana Madunic](mailto:diana.madunic@gov.se).
