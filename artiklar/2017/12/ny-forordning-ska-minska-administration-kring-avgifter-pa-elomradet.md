# Ny förordning ska minska administration kring avgifter på elområdet

Regeringen har under hösten beslutat om en ny förordning för tre myndighetsavgifter som nätinnehavare betalar till Elsäkerhetsverket. Förordningen innebär att uttaget av avgifterna ska baseras på antalet uttagspunkter i stället för antalet abonnemang.

Det nya regelverket ska minska administrationen och ge myndigheterna en bättre möjlighet att bekräfta de uppgifter som elnätsföretagen lämnar i samband med att de ska betala avgifterna.

De tre avgifter på elområdet som tas ut av myndigheter och regleras i lag och förordning är följande: elsäkerhetsavgift, nätövervakningsavgift och elberedskapsavgift.

Den nya förordningen innebär också det blir tydligare till vilken verksamhet och till vilka uppgifter som avgifterna ska användas, hos respektive myndighet. Avgifterna betalas till Elsäkerhetsverket och utgår från två nivåer: en för hög- och en för lågspänningsabonnenter. Förordningen SFS 2017:1040 träder i kraft den 1 januari 2018.
