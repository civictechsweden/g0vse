# EU:s jordbruks- och fiskeråd antog slutsatser om EU:s skogsstrategi

På mötet i jordbruks\- och fiskerådet den 15 november antog EU:s medlemsländer slutsatser om EU:s skogsstrategi för 2030\. Andra frågor på dagordningen var marknadssituationen för jordbruksprodukter och samråden med Storbritannien om fiskekvoter för 2022\. Sverige representerades av ambassadör Torbjörn Haak.


## Slutsatser om EU:s nya skogsstrategi för 2030

På mötet antog rådet slutsatser om EU:s skogsstrategi för 2030 som EU\-kommissionen presenterade i somras.

[Rådets slutsatser om EU:s nya skogsstrategi för 2030](https://data.consilium.europa.eu/doc/document/ST-13537-2021-INIT/sv/pdf)

Slutsatserna innehåller en rad synpunkter på EU\-kommissionens förhållningssätt till skogliga frågor och skogssektorn i strategin. Därtill finns en vägledning till EU\-kommissionen inför det fortsatta arbetet med initiativ som lyfts fram i strategin.

Texten betonar det nationella självbestämmandet i skogliga frågor och reflekterar Sveriges ståndpunkter i en rad centrala frågor, bland annat vad gäller ökade ambitioner för klimat och miljö och att EU\-länderna själva måste få välja skötsel\- och brukningsmetoder utifrån nationella förutsättningar.

## Marknadssituationen för jordbruksprodukter

Det var även en diskussion om den rådande marknadssituationen för jordbruksprodukter. Bland annat de stigande priserna på insatsvaror som påverkar jordbrukets lönsamhet togs upp. Även den i flera länder svåra situationen för grisköttssektorn var uppe för diskussion.

## Gemensamt fiske med Storbritannien

På mötet diskuterades också de pågående samråden med Storbritannien om fiskekvoter för 2022, som efter brexit regleras i handels\- och samarbetsavtalet mellan EU och Storbritannien. Det är EU\-kommissionen som leder samråden med Storbritannien och ministerrådets roll är att ge kommissionen vägledning och sedan slutligen godkänna förslaget om fiskekvoter.

[Information på rådets webbplats: Fiskbestånd som delas mellan EU och Storbritannien](https://www.consilium.europa.eu/sv/policies/eu-fish-stocks/eu-uk-fishing-quotas/)

Ambassadör Torbjörn Haak representerade Sverige på mötet i Bryssel.
