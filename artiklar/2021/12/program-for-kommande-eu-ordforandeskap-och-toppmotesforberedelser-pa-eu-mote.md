# EU:s utvidgning och 18-månadersprogrammet för EU:s ordförandeskap

När medlemsländernas ministrar för EU\-frågor träffas den 14 december står förberedelser inför Europeiska rådet i fokus. Det gemensamma 18\-månadersprogrammet, för bland annat Sveriges ordförandeskap i EU 2023, ska också tas upp.  EU:s utvidgning och situationen i Ungern och Polen är ytterligare punkter på dagordningen.


## Förberedelser inför Europeiska rådet

EU\-ministrarna kommer gå igenom dagordningen för Europeiska rådet den 16 december. Bland annat samordningsinsatser med anledning av covid\-19, energipriser och utrikesfrågor. Utvecklingen vid gränsen till Belarus kan också komma att diskuteras liksom det kommande toppmötet mellan EU och Afrikanska unionen.

## 18\-månadersprogrammet för kommande ordförandeskap

Frankrike, Tjeckien och Sverige har som inkommande ordförandeländer tagit fram ett gemensamt och övergripande program för arbetet under perioden 1 januari 2022 till 30 juni 2023\. Med 18\-månadersprogrammet, eller det så kallade trioprogrammet, som grund utarbetar vart och ett av de tre länderna sitt eget mer utförliga ordförandeskapsprogram. På mötet förväntas ministrarna ställa sig bakom trioprogrammet.

## EU:s utvidgning

Rådet förväntas anta slutsatser om EU\-utvidgningen samt stabiliserings\- och associeringsprocessen.

Regeringen stödjer att rådsslutsatser antas. Det är viktigt att EU\-närmandet sker utifrån kandidatländernas egna meriter och framsteg. Därför måste länderna fortsätta sina reformansträngningar, inte minst för att stärka rättsstaten och för att bekämpa korruption och organiserad brottslighet.

## Situationen i Ungern och Polen

Vid mötet kommer EU\-kommissionen, inom ramen för det så kallade artikel\-7\-förfarandet, informera om den senaste utvecklingen på rättsstatsområdet i Polen samt om utvecklingen när det gäller respekten för unionens värden i Ungern.

Andra frågor på agendan är rapportering kring antisemitism i EU, Konferensen om Europas framtid och det kommande årets arbete i EU.

Ambassadör Lars Danielsson företräder Sverige på mötet.
