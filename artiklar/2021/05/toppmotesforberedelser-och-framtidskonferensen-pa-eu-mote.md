# Toppmötesförberedelser och framtidskonferensen på EU-möte

Förberedelser inför kommande EU\-toppmöte och framtidskonferensen är två av frågorna på agendan när medlemsländernas EU\-ministrar möts 11 maj. De ska även ta upp samordningen av coronaarbetet med fokus på vaccin. EU\-minister Hans Dahlgren företräder Sverige.


## Förberedelser inför kommande möte i Europeiska rådet

EU\-ministrarna inleder videomötet med att förbereda det kommande mötet i Europeiska rådet, 25 maj. EU:s stats\- och regeringschefer ska diskutera coronasamordning, klimatfrågor samt utrikespolitiska frågor.

## Samordning av arbetet mot covid\-19

Ministrarna kommer att få information om det aktuella smittläget och EU:s arbete med att påskynda utveckling, tillverkning och fördelning av vaccin inom unionen. Reserestriktioner och arbetet med de digitala gröna certifikaten inför sommaren samt det globala vaccinsamarbetet är andra frågor som kan komma upp.

## Framtidskonferensen

På mötet ska ordförandeskapet informera EU\-ministrarna om arbetet med konferensen om EU:s framtid och om lanseringen. En styrelse med tre företrädare för EU\-institutionerna leder arbetet med konferensen. I styrelsen finns även ett antal observatörer från blivande ordförandeländer som Sverige. Styrelsens uppgift är att förbereda konferensen och sammanställa inspel från medborgardialoger och konferensens webbplats.
