# Industristrategi och utveckling av den digitala marknaden på EU-möte

När EU\-ländernas ministrar för konkurrenskraft möts i Bryssel 27 maj ska de bland annat diskutera regler för digitala tjänster. De ska också diskutera EU:s industristrategi och fatta beslut som handlar om återhämtning i kölvattnet av covid\-19\-pandemin.


## Digitala tjänster

Ministrarna ska diskutera delar av EU\-kommissionens lagstiftningspaket för den digitala sektorn.

Diskussionen kommer dels att handla om så kallad förhandsreglering av stora digitala plattformsleverantörer, dels om plattformarnas ansvar för information.

Förhandsregleringen syftar till att få marknaderna för digitala tjänster att vara öppna och rättvisa och fungera bättre.

Regeringen anser att det är viktigt med gemensamma regler för EU eftersom den digitala ekonomin är gränsöverskridande och att förutsättningarna för konkurrens, investeringar, innovation och inträde av nya aktörer behöver öka.

Ansvarsdelen handlar om regler om hantering av olagligt innehåll för förmedlingstjänster. Här är det bland annat fråga om digitala marknadsplatser och att olagligt innehåll på dessa ska hanteras på samma sätt i hela EU.

Regeringen anser att förslaget har potential att bidra till ökad transparens, trygghet och förutsägbarhet på den digitala marknaden. Det behövs för att motverka fragmentering av regelverk och för att främja innovation. Regeringen verkar för att den pågående förhandlingen ska leda till en balans mellan intressen som samtidigt respekterar mänskliga rättigheter och att motverkar olagligt innehåll.

## EU:s industristrategi

Ministrarna ska diskutera uppdateringen av industristrategin. Strategin syftar till att stärka EU:s konkurrenskraft globalt och fokuserar på innovation, tillväxt, digital och klimatmässig omställning.

Vid mötet kommer diskussionen att fokusera på det nya krisinstrumentet som ska skydda den inre marknaden vid eventuella framtida kriser samt delen av strategin som handlar om att säkerställa EU:s tillgång till de allra viktigaste råvarorna.

Regeringen är positiv till uppdateringen av strategin och anser att EU behöver en gemensam strategi för hur EU ska stärka sin konkurrenskraft efter pandemin och för hur de gröna och digitala omställningarna ska påskyndas. Regeringen är positiv till att strategin uppmärksammar betydelsen av kritiska råmaterial.

## Slutsatser om återhämtning

Ministrarna förväntas anta slutsatser om turism som belyser besöksnäringens återhämtning i ljuset av pandemin och digitaliseringens möjlighet att bidra till en hållbar utveckling av sektorn samt vikten av arbetskraft med relevanta kunskaper.

Ministrarna kommer även anta slutsatser om bättre lagstiftning. Slutsatserna lyfter fram digitala teknologier och deras möjligheter att underlätta administration i syfte att främja återhämtning.

Regeringen står bakom slutsatserna.

Statssekreterare Emil Högberg företräder Sverige på mötet.
