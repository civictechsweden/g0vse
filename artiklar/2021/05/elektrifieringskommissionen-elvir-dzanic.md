# Elektrifieringskommissionen: Elvir Dzanic

Möt Elvir Dzanic, VD Göteborgs Hamn AB, som är ledamot i Elektrifieringskommissionen. Här berättar han om uppdraget.


**Vilken är kommissionens viktigaste uppgift?**

− Kommissionens viktigaste uppgift är att identifiera konkreta och trovärdiga förslag där både slutmålet, men framförallt milstolparna, är tydliga och där teknik samt marknad möts på ett sådant sätt som möjliggör accelerering av elektrifieringen inom transportsektorn. Kommissionens resultat bör eka runtom på jorden och fungera som en planritning för övriga att ta efter.

**Vad kan du bidra med under de kommande två åren?**

− Med gedigen kunskap inom transportsektorn och logistik både nationellt och internationellt, kommer jag bidra med värdefull kunskap och insikt inom området, men också som VD för Skandinaviens största hamn Göteborgs Hamn. Vi kan agera testpiloter för framtagna tekniska lösningar för de ca 1 000 000 lastbilskörningar som går till och från hamnen varje år.
