# Elektrifieringskommissionen: Annika Viklund

Möt Annika Viklund, VD Vattenfall Eldistribution, som är ledamot i Elektrifieringskommissionen. Här berättar hon om uppdraget.

**Vilken är kommissionens viktigaste uppgift?**

− Kommissionens viktigaste uppgift är att snabbt ta fram en genomförbar plan för elektrifiering av tunga transporter och se till att den börjar implementeras så snart möjligt. För att vi ska nå de nationella miljö- och klimatmålen måste aktörer ges möjligheter att snabbt genomföra de investeringar som krävs, tillståndsprocesser förenklas och elnäten fortsatt utvecklas. Det är en grundförutsättning för att möjliggöra energiomställningen. Det behövs också en nätreglering som är anpassad till den snabba utveckling som sker och kan möjliggöra elektrifieringen.

**Vad kan du bidra med under de kommande två åren?**

− Som elnätsägare kan jag bidra med lösningar så att anslutning och kapacitet för vägel realiseras, samt vilka regeländringar som krävs för att det ska ske tillräckligt snabbt. Jag tar med mig Vattenfalls samlade kompetens på området, från omvärldsbevakning till praktiska erfarenheter inom forskning och utveckling som t.ex. resultat från systemstudier i REEL projektet, en av de regionala elektrifieringspiloterna.
