# Seminarium om Dag Hammarskjöldrapporten och Sveriges fortsatta arbete

I oktober offentliggjordes rapporten från FN:s oberoende utredare Mohamed Chande Othman om omständigheterna kring Dag Hammarskjölds död, som är en del av uppföljningen av den generalförsamlingsresolution som Sverige drev 2017 i syfte att föra ärendet framåt. I enlighet med resolutionen tillsatte Sverige en egen oberoende utredare som i våras avslutade sitt arbete. Med anledning av detta arrangerade Utrikesdepartementet måndagen den 18 november ett seminarium om hur Sverige har och fortsätter arbeta med frågan.


Seminariet leddes av chefen för UD:s enhet för FN\-politik Efraim Gomez. F.d. ambassadör Mathias Mossberg, som nyligen avslutat sitt uppdrag som regeringens oberoende utredare, presenterade sitt arbete och hur detta bidragit till FN:s rapport.

\- Mitt bidrag kan sammanfattas med att det stödjer ytterligare tesen om någon form av yttre påverkan, och förhoppningen är att en del av det material som vi har skickat in ska kunna bli bitar i ett större pussel och kan användas av andra, sa Mathias Mossberg.

Efraim Gomez meddelade att Sverige nu driver en ny resolution i FN:s generalförsamling. Resolutionen syftar till att förlänga utredningen och uppdrar åt nyckelmedlemsstater att dela och offentliggöra information relevant för fallet.

Regeringen har sedan 2014 aktivt engagerat sig för att FN:s generalförsamling ska återupprätta Hammarskjöldutredningen och för att föra FN\-utredningen framåt. Ansträngningarna kommer att fortsätta med förhoppningen att mer information ska bli tillgänglig som kan bidra till svaret om vad som hände i Ndola för 58 år sedan.

[Pressmeddelande från FN\-rapportens offentliggörande](/pressmeddelanden/2019/10/arbetet-for-att-klargora-omstandigheterna-kring-dag-hammarskjolds-dod-maste-fortsatta/)
