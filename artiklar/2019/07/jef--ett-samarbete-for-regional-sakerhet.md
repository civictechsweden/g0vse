# JEF – ett samarbete för regional säkerhet

Försvarsministrarna och överbefälhavarna inom det brittiskledda JEF\-samarbetet (Joint Expeditionary Force) möttes i litauiska Klaipeda den 28 juni. Sverige representerades av policydirektör Johan Lagerlöf och chefen för försvarsmaktens ledningsstab, Jonas Haggren.


Mötet hölls för att markera slutet på den maritima JEF\-övningen Baltic Protector som genomförts i Danmark, Sverige, södra Östersjön och Baltikum sedan den 24 maj och i vilken Sverige bidragit med två Visbykorvetter. Övningen har haft ett tydligt fokus på regional säkerhet och att visa att JEF\-länderna kan samarbeta för att stödja varandra i olika scenarier, liksom att genomföra olika slags uppgifter självständigt eller i samarbete med multinationella organisationer som FN, EU eller Nato.

## JEF – ett samarbete med operativ förmåga

Mötet i Klaipeda uppmärksammade också att JEF\-samarbetet sedan ett år tillbaka fungerat med full operativ förmåga. Ministrarna och överbefälhavarna höll rundabordssamtal ombord på det brittiska flaggskeppet HMS Albion för att diskutera utvecklingen av JEF.

JEF är i grunden en brittisk resurspool bestående av förband från samtliga stridskrafter. I JEF\-samarbetet ingår Danmark, Estland, Finland, Lettland, Litauen, Nederländerna, Norge, Storbritannien och Sverige. Deltagarländerna beslutar dock självständigt, från fall till fall, och i enlighet med nationella beslutsprocesser, om deltagande i övningar eller militära insatser.

## Motvikt mot ökad rysk aktivitet

Ryssland har i olika sammanhang de senaste åren visat förmåga att utan förvarning snabbt kunna kraftsamla och genomföra komplexa operationer i sitt omedelbara närområde. Nya offensiva vapensystem i Kaliningrad och i västra Ryssland har ökat betydelsen av att öva förmågan att samarbeta militärt mellan länderna i Östersjöregionen.
