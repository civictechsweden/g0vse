# Att vara en eftertänksam och prestigelös lagspelare – det är viktiga egenskaper om du vill bli diplomat

Nicki Khorram Manesh hade länge vetat att han ville bli diplomat. Därför sökte han i samband med sina studier praktik på UD och har sedan dess arbetat kvar på Regeringskansliet. Sedan hösten 2019 kombinerar han sitt arbete på Amerikaenheten på UD med att gå diplomatprogrammet. Det som lockade mest med diplomatyrket var bland annat att få representera Sverige i utlandet.

– Jag är statsvetare i grunden och har pluggat i Göteborg, Stockholm och London. Under studietiden jobbade jag extra på Liseberg och som biträdande forskare på Göteborgs Universitet. Jag fick sedan praktik på Utrikesdepartementet och har arbetat kvar på Regeringskansliet sedan dess - också på andra departement än UD.

### Vad fick dig att söka diplomatprogrammet?

–Jag tycker företrädarskapet är hedersamt och viktigt. Det präglar nog mitt liv överlag, i allt från fotbollslag och fackföreningsrörelser till jobb. Att få representera Sverige internationellt är fantastiskt. Att dessutom få göra det genom att verka som diplomat på en arbetsplats med spännande frågor och med fantastiska kollegor - det lockade mig enormt.

### Vilken av dina tidigare erfarenheter känner du att du har haft mest nytta av nu när du går diplomatprogrammet?

– Jag tror alla erfarenheter berikar på ett eller annat sätt. Mest nytta har jag nog haft av att ha jobbat inom Regeringskansliet under en längre tid innan jag blev antagen till diplomatprogrammet. Jag har dels jobbat på både UD och ambassad tidigare och därigenom fått erfarenhet av utrikesförvaltningen, men också arbetat på Socialdepartementet där de internationella frågorna har varit sekundära till de nationella. Inblicken jag fick i lagstiftning, myndighetsstyrning och budgetprocesser på det nationella området har hjälpt mig i min roll på UD och i att förstå UD:s roll i Regeringskansliet.

### Hur gjorde du för att förbereda dig inför antagningen?

– Inför det skriftliga provet fokuserade jag framför allt på att stärka min spanska och att fundera igenom hur jag skulle lägga upp strukturen på mina uppsatser. När jag väl hade gått vidare till nästa steg bestämde jag mig helt enkelt för att vara mig själv. Självklart ville jag bli antagen, men jag ville också bli antagen för den person jag är och för det jag kan bidra med till verksamheten.

### Vem rekommenderar du att söka programmet?

– Jag tror att man ska vara en nyfiken person som gillar att analysera och förstå sammanhang - och kunna placera Sveriges roll i det sammanhanget. Du bör också vara en eftertänksam och prestigelös lagspelare - alla bidrar i stort och smått.

### Vad ser du mest fram emot under programmet?

– Jag ser fram emot att få bredda mig kunskapsmässigt och att få förkovra mig både teoretiskt och praktiskt. Det finns så många olika frågor man kan jobba med på UD och på utlandsmyndigheterna. Det mest givande hittills har varit att få spendera tid med de andra i min dip-kull. Alla är fantastiskt duktiga och kloka - och dessutom sociala och trevliga människor.
