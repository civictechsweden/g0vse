# "Med sunt förnuft och arbetslivserfarenhet kommer man långt"

Joakim Nilsson gör idag sin fjärde dag som kanslichef på ambassaden i Addis Abeba i Etiopien. Han kommer direkt från Kiev där han blev placerad i samband med att han antogs till utrikesadministratörsprogrammet för ett par år sedan.

Våren 2017 fick Joakim Nilsson en e-post som blev avgörande. Han var antagen till UD:s utrikesadministratörsprogram med placering i Kiev. Som utrikesadministratör är man i praktiken den som är administrativt ansvarig (eller på vissa orter kanslichef) på sin utlandsmyndighet. Joakim Nilsson tackade ja och beskriver utbildningen som oerhört intensiv, spännande, rolig och omtumlande.

- Jag har haft jättestor nytta av UAP inför utlandsstationeringen. Jag hade ingen tidigare erfarenhet av att jobba i utrikesförvaltningen, utan den delen var ny för mig. Men jag har tidigare arbetat som kanslichef på Linnéuniversitetet med ett stort kansli, och mycket av arbetet är detsamma, säger Joakim Nilsson och nämner bland annat IT-frågor, arkiv, och personalärenden.

- Samtidigt är arbetet på en utlandsmyndighet brett och händelsestyrt. Man kan inte lära sig allt inför stationeringen. Förutom att sköta administration så hjälper vi svenskar i nöd, sköter ekonomisk redovisning, ordnar med besök till och från Sverige och vi deltar i olika events, allt utifrån behov och resurser på ambassaden. Men med sunt förnuft och arbetslivserfarenhet kommer man långt!

Ambassaden i Addis Abeba är tre gånger så stor som ambassaden i Kiev.

- Alla ambassader är ju egna myndigheter, vilket betyder att alla uppgifter som man ska lösa på en stor myndighet med en massa personal även ska lösas på en liten myndighet med endast ett fåtal anställda. Arbetet tar aldrig slut och du måste kunna ge dig själv rätten att själv prioritera, säger Joakim Nilsson, samtidigt som han understryker vikten av att jobba tillsammans. Många beslut och prioriteringar behöver man hantera tillsammans i ledningsgruppen på utlandsmyndigheten.

Att anlända till ett nytt stationeringsland där allt du verkligen har full koll på är regelverket, och samtidigt vara personalansvarig för den lokalanställda personalen, beskriver Joakim Nilsson som särskilt utmanande.

- Dessutom måste man vara medveten om kulturella skillnader och att lokalanställd personal inte nödvändigtvis är van det svenska inkluderande ledarskapet.

Joakim Nilsson har nu flyttat utomlands två gånger tillsammans med sin familj. Det är viktigt att ge familjen extra omsorg för att det ska funka, säger han.

- Barn i yngre skolålder är sällan glada att bryta upp och flytta, och då är detta extra viktig, särskilt inledningsvis. Som alla föräldrar ställer man sig frågan om man gör rätt. Men skolorna utomlands har varit fantastiska och barnen har fått nya vänner, säger Joakim Nilsson.

Hur är det då med säkerheten och möjligheten att se sig omkring i Etiopien?

- UD avråder från resor till gränstrakterna men det finns goda möjligheter att upptäcka landet. Etiopien är helt nytt för mig men bekanta har varit lyriska kring etiopisk mat och kultur, så jag ser fram emot detta.
