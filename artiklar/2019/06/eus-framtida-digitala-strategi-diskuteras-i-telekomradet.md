# EU:s framtida digitala strategi diskuteras i telekområdet

EU:s framtida digitala strategi stod på agendan när EU:s telekomministrar träffades i Luxemburg den 7 juni. Sverige representerades av ambassadör Åsa Webber.

## EU:s framtida digitala strategi

På mötet i telekområdet antog ministrarna rådslutsatser om EU:s framtida digitala strategi. I rådslutsatserna lyfts bland annat företagens möjlighet att växa och konkurrera på en global marknad fram. Vikten av att personlig data skyddas, att digital kompetens ingår i fortbildning och omskolning samt konsumentskydd poängteras också. Regeringen anser att ett europeiskt samarbete på området är avgörande för att Sverige och Europa ska vara framgångsrika i den digitala omvandlingen. Regeringen anser samtidigt att ny digital teknik inte nödvändigtvis kräver en ny reglering. Det kan vara mer effektivt att se till att befintliga regelverk efterlevs och att förbättra regelverk som hindrar utvecklingen.

## Diskussion inför världsradiokonferensen

Vid Internationella teleunionens världsradiokonferens i höst ska ändringar göras i unionens radioreglemente. På telekomministrarnas möte den 7 juni tog ministrarna beslut om EU:s ståndpunkt inför konferensen.

Åsa Webber, ambassadör, representerade Sverige på mötet i Luxemburg.
