# Sverige ledande i energiomställning enligt utvärdering av Internationella energibyrån (IEA)

En utvärdering av Sveriges energipolitik visar att Sverige är i framkant i arbetet med att ställa om till ett energisystem med låga utsläpp. Rapporten visar också att det är viktigt att Sverige framöver fokuserar på transportsektorn och industrins energianvändning för att nå uppsatta energi- och klimatmål.

## Sverige är ledande i omställningen av energisystemet

IEA:s rapport lyfter fram Sverige som en av de ledande bland IEA:s medlemsländer i arbetet med att ställa om till ett energisystem med låga utsläpp. Sverige har nämligen lägst andel fossilt bränsle i förhållande till total tillförd energi och näst lägst koldioxidintensitet bland IEA:s medlemsländer. Rapporten lyfter särskilt fram den breda politiska överenskommelsen om Sveriges långsiktiga energipolitik och ambitiösa energipolitiska mål som viktiga element för att bistå den fortsatta energiomställningen.

## Utmaningar för energiomställningen kvarstår

Transportsektorn och industrin energianvändning benämns särskilt i IEA:s rekommendationer som viktiga områden att fokusera på för att nå uppsatta mål. Det är områden som också globalt sett är svåra att minska utsläppen inom. IEA rekommenderar även regeringen att följa upp och analysera vad målet om 100 procent förnybar elproduktion år 2040 får för effekter på elsystemet.
