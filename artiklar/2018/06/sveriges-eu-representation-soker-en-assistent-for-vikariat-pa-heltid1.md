# Sveriges EU-representation söker en assistent för vikariat på heltid

Enheten för utrikes\- och säkerhetspolitik söker en assistent för ett vikariat till 31 mars 2019\.


EU\-representationen är Sveriges största utlandsmyndighet. Verksamheten syftar till att utifrån regeringens prioriteringar och målsättningar förbereda, driva och vinna gehör för svenska ståndpunkter i EU\-arbetet.

Enheten för utrikes\- och säkerhetspolitik söker en assistent från och med 1 september 2018 eller enligt överenskommelse. Vikariatet är till och med 31 mars 2019\. Enheten består av fyra grupper som ansvarar för politiska frågor, handelsfrågor, försvarsfrågor och utvecklingssamarbete. Tjänsten tillsätts under förutsättning att nuvarande befattningsinnehavare lämnar sin befattning. Tjänsten är på heltid.

## Huvudsakliga arbetsuppgifter

Tjänsten omfattar sedvanliga assistentuppgifter och administrativ service till ett antal handläggare, bland annat:

* ansvar för utformning av besöksprogram och mötesförberedelser;
* behjälplig vid högnivåmöten;
* distribution och registrering av dokument;
* hjälp med informationssökning, reseplanering och mötesbokningar;
* behjälplig vid anordning av event och seminarier;
* kontakter med regeringskansliet, primärt UD, EU institutioner och andra samarbetspartner;
* bistå i den administrativa hanteringen av Kommittén för utrikes\- och säkerhetspolitik, KUSP;
* vid behov täcka andra assistentuppgifter inom enheten och EU\-representationen som helhet.

## Kvalifikationskrav

Vi söker dig som har dokumenterad erfarenhet från liknande arbetsuppgifter och relevant utbildning jämte god vana vid självständigt arbete. Då en arbetsdag sällan blir som planerat är det viktigt att du besitter en hög servicekänsla och flexibilitet.

Mycket goda kunskaper i svenska och engelska är ett krav och kunskaper i franska ses som meriterande. Vidare skall du vara initiativrik, stresstålig, positiv och ha gott ordningssinne samt ett öga för vad som behöver göras. Kunskaper i europeiska frågor och god kännedom om hur EU:s institutioner och Regeringskansliet fungerar betraktas som en merit.

Det är viktigt att du känner dig hemma i en digital miljö för att utveckla enhetens rutiner och för att kunna vara ett bra stöd då tjänsten innebär hantering av olika databaser, program och utrustning.

Arbetsbelastningen kan variera över tid då verksamheten har arbetstoppar. Stor vikt kommer att läggas vid personlig lämplighet för tjänsten.

Svenskt medborgarskap är ett krav för befattningen och en registerkontroll kommer att genomföras inför anställning i enlighet med säkerhetsskyddslagen.

## Ansökan

Ansökan med styrkt meritförteckning och övriga handlingar som den sökande önskar åberopa ska senast 24 juni 2018 ha inkommit till Sveriges EU\-representation i Bryssel, Square de Meeûs 30, 1000 Bryssel, Belgien eller via e\-post till [representationen.bryssel\-ansokan@gov.se](mailto:representationen.bryssel-ansokan@gov.se).

Märk ansökan med diarienummer **UM2018/21636/BRYR**.

Närmare upplysningar om tjänsten kan lämnas av:
Åsa Pehrson: \+32 2 289 56 22

Frågor om anställningsvillkor besvaras av:
Simon Morrissey: \+32 2 289 56 84

Facklig representant (ST):
Jeanette Lund: \+32 2 289 57 15
