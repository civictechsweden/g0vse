# Program för statsbesöket från Italien

Den 13–15 november 2018 besöker Italiens president Sergio Mattarella Sverige på inbjudan av kungen. Han åtföljs av sin dotter Laura Mattarella.

Det tre dagar långa besöket äger rum i Stockholm, Lund och Malmö. Det kommer att fokusera på digitalisering och hållbarhet, Europasamarbetet och forskning samt kultur.

## Program för statsbesöket

### Tisdag 13 november

**Högtidlig välkomstceremoni**
Statsbesöket inleds när kungen och drottningen möter president Sergio Mattarella och Laura Mattarella vid Hovstallet för kortege till Kungliga slottet.
[Hovstallet](https://www.kungligaslotten.se/vara-besoksmal/hovstallet.html "Hovstallet")
Fotopool

Därefter följer en högtidlig välkomstceremoni på Inre borggården, vid vilken presidenten och kungen inspekterar Grenadjärkompaniet ur Livgardet och nationalsånger spelas.
[Kungliga slottet](https://www.kungligaslottet.se/vara-besoksmal/kungliga-slottet.html "Kungliga slottet")
Öppet för ackrediterad media

Presidenten och Laura Mattarella presenteras för representanter för riksdag och regering i rikssalen. Kungen och drottningen hälsar samtidigt på den italienska delegationen.
Fotopool

Kungen och presidenten ger därefter ett pressuttalande i Lovisa Ulrikas matsal.
Fototillfälle, reportrar välkomna

**Lunch**
Kungaparet bjuder presidenten och Laura Mattarella på lunch på Kungliga slottet. Kronprinsessparet och prinsparet deltar. Samtidigt ges en lunch på Utrikesdepartementet för representanter ur den italienska delegationen.

**Gustav III:s antikmuseum**
Efter lunch förevisas Gustav III:s antikmuseum för president Mattarella, Laura Mattarella och kungaparet. Det är ett av Europas äldsta publika museer, som öppnades redan 1794\. Flertalet av skulpturerna som visas i Kungliga slottets stengallerier köptes in av kung Gustav III under en resa till Italien i slutet av 1700\-talet (1783\-1784\). Museet ligger kvar på sin ursprungliga plats, i nordöstra flygeln vid Logården, och har kvar den ursprungliga inredningen.
[Gustav III:s antikmuseum](https://www.kungligaslotten.se/vara-besoksmal/kungliga-slottet/gustav-iiis-antikmuseum.html "Gustav III:s antikmuseum")
Fotopool

**Möte med talmannen**
På eftermiddagen träffar president Mattarella talman Andreas Norlén i riksdagen.
[Riksdagen](https://www.riksdagen.se/ "riksdagen")
Fototillfälle och fotopool

**Möte med statsministern**
Statsministern tar därefter emot presidenten i  Adelcrantzska huset för överläggningar.
[Adelcrantzska huset](https://www.sfv.se/sv/fastigheter/sverige/stockholms-lan-ab/regeringskvarteren/kvarteret_bjornen/adelcrantzka-palatset1/ "Adelcrantzska huset")
Fototillfälle och fotopool

**Galamiddag**
Statsbesökets första dag avslutas med att kungaparet ger en galamiddag på Kungliga slottet.
Fotopool

## Onsdag 14 november

**Epicenter Stockholm**
Onsdagens program inleds med ett besök på Epicenter, Stockholms digitala innovationshus, där president Mattarella, Laura Mattarella och kungaparet får en presentation av verksamheten. Epicenters grundare och vd, Patrick Mesterton, tar emot vid ankomst. Tillsammans med Chief Disruption Officer Hannes Sjöblad guidas gästerna runt till några av företagen som är verksamma på denna kreativa mötesarena för snabbväxande digitala företag och storföretag som vill samarbeta, utvecklas och stärka sina affärer. Medlemmar i Epicenter erbjuds allt från innovationslabb, evenemang, utbildningsprogram till smarta arbetsplatser.
[Epicenter](https://epicenterstockholm.com/ "Epicenter Stockholm")
Fototillfälle, reportrar välkomna

**Ericsson Studio Kista**
President Mattarella, Laura Mattarella och kungaparet besöker därefter Ericsson Studio i Kista. De tas emot av Ericssons ordförande Ronnie Leten, Vice President \& Head of Government \& Industry Relations of Ericsson, Ulf Pehrsson och Head of Global Customer Unit Telecom Italia \& Customer Unit Italy \& South\-East Europe, Federico Rigoni. Under besöket kommer olika användningsområden av 5G att presenteras, bland annat nyttan tekniken erbjuder inom fordonssektorn och virtuell verklighet. Det särskilda samarbetsprogrammet ”5G for Italy” kommer också att presenteras. Det syftar till att skapa ett öppet ekosystem för forskning och tillämpning av innovativa projekt som möjliggörs via 5G\-teknik. Ericsson har varit verksamt i Italien sedan 1918 och firar i år 100\-årsjubileum i landet.
[Ericsson Studio](https://www.ericsson.com/en/about-us/ericsson-studio "Ericsson Studio")
Fototillfälle, reportrar välkomna

**Lunch i Stockholms stadshus**
Stockholms stad ger en lunch med kommunfullmäktiges ordförande Cecilia Brinck och finansborgarrådet Anna König Jerlmyr som värdar. Vid lunchen deltar president Mattarella, Laura Mattarella, kungaparet, kronprinsessparet och prinsparet samt ett hundratal övriga gäster.
[Stockholms stadshus](http://www.stockholm.se/OmStockholm/Stadshuset/ "Stockholms stad")
Fotopool

**Nationalmuseum**
På eftermiddagen besöker president Mattarella och Laura Mattarella Nationalmuseum tillsammans med kungaparet. De tas emot av överintendent Susanna Pettersson och får en förevisning av delar av det nyinvigda museets samlingar. Nationalmuseum är Sveriges konst\- och designmuseum med uppgift att främja konsten, konstintresset och konstvetenskapen och särskilt levandegöra de äldre konstformerna och deras samband med den nutida konsten och samhällets utveckling.
[Nationalmuseum](https://www.nationalmuseum.se/ "Nationalmuseum")
Fotopool

**Mottagning italienska kulturinstitutet**
På kvällen ger president Mattarella och Laura Mattarella en mottagning för sina svenska värdar på italienska kulturinstitutet på Gärdet. Vid mottagningen deltar även kronprinsessparet och prinsparet. Kulturhuset firar i år 60 år och för att uppmärksamma detta kommer kungen och presidenten att avtäcka en särskild plakett. Kungaparet, kronprinsessparet och prinsparet får en introduktion till institutets historia och dess ikoniska designmöbler av direktören Maria Sica innan kvällens konsert med stråkensemblen Camerata Ducale Orchestra börjar.
[Italienska kulturinstitutet](https://iicstoccolma.esteri.it/IIC_Stoccolma/sv/ "Italienska kulturinstitutet")
Fotopool

## Torsdag 15 november

Statsbesökets tredje dag äger rum i Lund och Malmö.

**Ankomst Malmö Airport**
Presidenten och Laura Mattarella anländer tillsammans med kungaparet till Malmö Airport. De tas emot av landshövding Anneli Hulthén och Sten Ljunggren.

**European Spallation Source, ESS**
Det europeiska samarbetsprojektet European Spallation Source (ESS) står först på besöksprogrammet för dagen. Där tas presidenten, Laura Mattarella och kungaparet emot av ESS vd, professor John Womersley, som ger en presentation av verksamheten vid den flervetenskapliga forskningsanläggningen. ESS baseras på världens mest kraftfulla neutronkälla och erbjuder värdefulla forskningsmöjligheter och \-instrument för nydanande forskning inom en lång rad områden. Italien är ett av 13 medlemsländer i European Spallation Source ERIC, som tillsammans finansierar och driver forskningsanläggningen. I samband med statsbesöket invigs jonkällan, den första stora driftsättningen av maskinell utrustning på ESS. Jonkällan har utvecklats av det italienska forskningsinstitutet INFN\-LNS som en del av Italiens bidrag till ESS och är nödvändig för att fortsätta installera och driftsätta acceleratorn och övriga delar av forskningsanläggningen.
[European Spallation Source, ESS](https://europeanspallationsource.se/ "European Spallation Source, ESS")
Fototillfälle, reportrar är välkomna under delar av besöket

**Lunds universitet – anförande av president Mattarella**
Därefter fortsätter programmet med ett anförande av president Mattarella på Lunds universitet. Universitetets rektor, professor Torbjörn von Schantz, tar emot presidenten, Laura Mattarella och kungaparet vid ankomst.
[Lunds universitet](https://www.lu.se/start "Lunds universitet")
Fototillfälle, reportrar är välkomna

**Lunch – landshövdingens residens**
Landshövding Anneli Hulthén står värd för en lunch i residenset i Malmö.
Fototillfälle vid ankomst

**Avskedsceremoni Malmö Airport**
Statsbesöket avslutas när kungaparet tar farväl av sina gäster vid en avskedsceremoni på Malmö Airport.
Fototillfälle
