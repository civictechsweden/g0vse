# Ordförande och ledamöter till nya Rådet för evidensbaserad miljöanalys

Regeringen utser Lisbeth ”Lisa” Sennerby Forsse till ordförande för det nyinrättade Rådet för evidensbaserad miljöanalys. Regeringen har även utsett tre ledamöter till rådet.

Rådet för evidensbaserad miljöanalys inrättades den 1 januari 2018 och är ett särskilt beslutsorgan hos Forskningsrådet för miljö, areella näringar och samhällsbyggande, Formas. Verksamhetens syfte att utvärdera det vetenskapliga stödet för åtgärder inom miljöområdet. Rådets uppgift är att besluta om vilka utvärderingar, analyser och sammanställningar som ska göras och fastställa slutsatser från dem.

Regeringen utser Lisbeth "Lisa" Sennerby Forsse till rådets ordförande. Lisbeth är filosofie doktor i strukturell botanik, är tidigare rektor för Sveriges lantbruksuniversitet (SLU) och har även bland annat varit huvudsekreterare på Formas. Regeringen utser även tre ledamöter till rådet: Susanna Axelsson, generaldirektör för Statens beredning för medicinsk och social utvärdering; Björn Risinger, generaldirektör för Naturvårdsverket; och Kai Lindström, professor i ekologi och miljövetenskap vid Åbo akademi samt ordförande i Finlands akademis forskningsråd för biovetenskap och miljö.

Regeringen ser ett stort behov av att öka tillgängligheten till miljöforskningens resultat för att stödja arbetet med de svenska miljömålen. Det nya rådet för evidensbaserad miljöanalys kommer att bidra till Formas uppdrag om forskningens nyttiggörande.
