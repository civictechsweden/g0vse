# EU och FN hade givarkonferens för Syrien

När EU och FN tillsammans arrangerade den andra givarkonferensen för Syrien i Bryssel samlade deltagarna ihop totalt 4,4 miljarder dollar för 2018 och 3,4 miljarder dollar för 2019\-2020 till humanitärt bistånd. Konferensen uttryckte också stöd för det FN\-ledda arbetet med fredsprocessen. Kabinettssekreterare Annika Söder representerade Sverige på mötet.


## Fredsprocess och humanitärt stöd

På givarkonferensen för Syriens och dess grannländers framtid diskuterade deltagarna hur man tillsammans ska kunna stötta det FN\-ledda arbetet med att skapa fred i Syrien. I slutdeklarationen betonar alla deltagande länder att de stöttar FN:s arbete med fredsprocessen. De fördömer också att kemvapen används i kriget och understryker vikten av humanitär tillgång till landet. I slutdeklarationen konstaterar de deltagande länderna att det är civilbefolkningen som drabbats hårdast i kriget med ständiga brott mot internationell humanitär rätt och mänskliga rättigheter.

## Krig i åtta år

Bakgrunden till konferensen är att kriget i Syrien har hållit på i åtta år och det humanitära läget är allt sämre i landet och i flyktingläger i grannländerna Libanon, Jordanien och Turkiet. Över 13 miljoner syrier behöver nu humanitärt bistånd och mer än fem miljoner syriska flyktingar lever i exil.

## Deltagare från 57 länder

Det är andra året i rad EU och FN kallar samman till en gemensam konferens för att diskutera det fortsatta arbetet med att skapa fred i landet och för att öka det humanitära biståndet. Totalt var 57 länder representerade tillsammans med tio regionala organisationer och 19 FN\-organ.
