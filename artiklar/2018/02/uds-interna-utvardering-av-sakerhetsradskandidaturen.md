# UD:s interna utvärdering av säkerhetsrådskandidaturen

Arbetet med Sveriges kandidatur till FN:s säkerhetsråd har utvärderats grundligt. Riksdagen har gjort två utredningar genom utrikesutskottet och konstitutionsutskottet. Inga oegentligheter har framkommit avseende hur kandidaturarbetet bedrevs.


Utrikesdepartementet gjorde också en intern utvärdering. För det ändamålet anställdes ambassadör Anders Lidén. I enlighet med uppdragsbeskrivningen presenterades resultatet av utvärderingen, i form av slutsatser, för media och riksdagen samt publicerades på regeringens hemsida.

Anders Lidén gjorde utvärderingen i egenskap av anställd i UD. Det var därför uppdragsgivaren, i det här fallet chefen för FN\-enheten, som granskade och slutligen godkände samt diarieförde materialet. Handlingen som innehåller utvärderingens slutsatser är upprättad i UD och diarieförd av uppdragsgivaren. Ingen handling har inkommit till utrikesdepartementet med anledning av arbetet med utvärderingen.

Under utvärderingens gång har det funnits annat material, inklusive arbetsmaterial och tidigare versioner som har granskats inom departementet. Slutsatserna som har presenterats och diarieförts är, i enlighet med uppdragsgivarens ställningstagande, det slutliga resultatet av utvärderingen.

Eftersom ledamöter i utrikesutskottet har visat intresse för arbetsmaterialet kommer UD i närtid att bjuda in ledamöter i utrikesutskottet för att få en närmare redovisning av arbetsmaterialet, vilket också fanns tillgängligt för utrikesutskottets egen utredare.
