# Nordic Clean Energy Week ramar in ministermötena

Utöver officiella arrangemang i samband med ministermötena kommer det att ske många andra aktiviteter i Öresundsregionen på temat Nordic Clean Energy Week. Sveriges ambition är att det under veckan ska finnas en röd tråd mellan ministrarnas diskussioner och de sidoevenemang som äger rum.

Nordic Clean Energy Week äger rum bland annat kring Malmö Live i centrala Malmö. Även på andra ställen i regionen kommer det att arrangeras mötesplatser där aktörer kan vara med och bidra till veckan.

Prioriterade områden för den svenska delen av veckan är omställningen till en digital och hållbar energiförsörjning, hållbara lösningar för transportsektorn, hållbara städer, smart industri och grön finansiering.

Nordic Clean Energy Week arrangeras på den svenska sidan av Region Skåne och Malmö stad, med stöd av Miljö- och energidepartementet och Energimyndigheten.
