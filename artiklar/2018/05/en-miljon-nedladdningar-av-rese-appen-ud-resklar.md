# En miljon nedladdningar av rese-appen UD Resklar

Reseappen UD Resklar har nu laddats ner mer än en miljon gånger. Syftet med appen är att samla UD:s råd och reseinformation om världens länder från Sveriges ambassader, och underlätta för resande svenskar genom checklistan "Min resa".

– Det är väldigt glädjande att så många använder UD Resklar, eftersom appen kan bidra till att göra det lättare och tryggare att resa, säger Patric Nilsson, chef för UD:s presstjänst.

Reseinformationen i appen för olika länder uppdateras ständigt, minst en gång per månad, för att spegla aktuella händelser och rådande säkerhetsläge.

UD Resklar återger utlandsmyndigheternas reseinformation och ger resenärer information om situationen i landet och om UD avråder från resor till ett visst område. Appen innehåller även en checklista över vad man bör tänka på inför sin resa, som till exempel försäkring och giltighetstid på pass.

– Vår målsättning har alltid varit att få fler och fler att ladda ner UD:s reseapplikation. I dag används den både av äldre resenärer men även av den yngre målgruppen, säger Patric Nilsson.

När exempelvis unga back-packers ger sig ut på längre resor är det värdefullt att ha reseinformationen direkt i mobilen.

Appen är gratis att ladda ner från Appstore och Google play. Länkar till att ladda ner appen hittar du här:

[Ladda ner appen från Google play](https://play.google.com/store/apps/details?id=se.bazooka.android.resklar "UD Resklar")

[Information och nedladdning i iTunes på apple.com](https://itunes.apple.com/se/app/ud-resklar/id441456703?mt=8)
