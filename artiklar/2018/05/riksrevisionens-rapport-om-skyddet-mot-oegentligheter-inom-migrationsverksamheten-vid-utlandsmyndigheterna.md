# Riksrevisionens rapport om skyddet mot oegentligheter inom migrationsverksamheten vid utlandsmyndigheterna

Riksrevisionen har idag publicerat rapporten ”Skyddet mot oegentligheter inom migrationsverksamheten vid utlandsmyndigheterna”. UD välkomnar de rekommendationer som presenteras i rapporten. Som framgår av rapporten har UD redan vidtagit ett flertal åtgärder och sett över och stärkt rutinerna för migrationshanteringen på utlandsmyndigheterna.


Med ett ökat antal migrationsärenden och med nya typer av oegentligheter krävs att rutinerna för att hantera dessa frågor kontinuerligt ses över. Det är en insats som UD tar på största allvar.

UD har \- som Riksrevisionen också påpekar – ett fungerande rapporteringssystem och agerar på varje anmälan om påstådda oegentligheter. UD vidtar åtgärder i varje fall som kommer till departementets kännedom. Utlandsmyndigheterna har också varnat, bland annat på sina webbplatser, för agenter som verkar utanför utlandsmyndigheterna och som påstår sig kunna förmedla snabbare kötider mot betalning.

UD och Migrationsverket har ett nära samarbete kring utlandsmyndigheternas migrationsverksamhet och rutinerna har kontinuerligt skärpts när det har framkommit uppgifter om att det finns personer som är villiga att utnyttja andra människors utsatthet.

UD har infört ett internt regelverk i form av vägledningar för att förhindra oegentligheter och personalen utbildas i regelverksfrågor. Det finns också etiska riktlinjer inom organisationen. UD kräver även att utlandsmyndigheterna ska göra riskanalyser. Från departementets sida görs också kontroller och inspektioner av utlandsmyndigheternas verksamhet.

UD:s regeltillsynsfunktion, som leder och samordnar utredningar vid anmälningar om misstänkta oegentligheter, har stärkts. Precis som Riksrevisionen uppmärksammar i sin rapport har UD och utlandsmyndigheterna också en fungerande rutin för att dra lärdomar om påstådda och inträffade oegentligheter.

Det går aldrig att garantera att oegentligheter inte kan inträffa, men målet är givetvis att det inte ska förekomma några oegentligheter alls inom utrikesförvaltningen.

UD ser Riksrevisionens rekommendationer som ett stöd för att ytterligare förstärka skyddet mot oegentligheter inom migrationsverksamheten vid utlandsmyndigheterna. Rekommendationerna kommer nu att analyseras noga för att ytterligare förbättra detta skydd.

Riksrevisionens rapport: [Skyddet mot oegentligheter inom migrationsverksamheten vid utlandsmyndigheterna (RiR 2018:13\)](/contentassets/c2c6feb6063645acacc698693af5ca53/skyddet-mot-oegentligheter-inom-migrationsverksamheten-vid-utlandsmyndigheterna-rir-2018-13.pdf)
