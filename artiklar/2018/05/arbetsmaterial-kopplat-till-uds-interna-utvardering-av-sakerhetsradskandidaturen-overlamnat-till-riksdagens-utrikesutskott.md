# Arbetsmaterial kopplat till UD:s interna utvärdering av säkerhetsrådskandidaturen överlämnat till riksdagens utrikesutskott

Arbetet med Sveriges kandidatur till FN:s säkerhetsråd har utvärderats grundligt. Riksdagen har gjort två utredningar genom utrikesutskottet och konstitutionsutskottet. Inga oegentligheter har framkommit avseende hur kandidaturarbetet bedrevs.


Utrikesdepartementet gjorde också en intern utvärdering. För det ändamålet anställdes ambassadör Anders Lidén. I enlighet med uppdragsbeskrivningen presenterades resultatet av utvärderingen i form av slutsatser för riksdagen och media samt publicerades på regeringens hemsida i mars 2017\.

Under utvärderingens gång har det funnits arbetsmaterial såsom tidigare utkast som har granskats inom departementet. Anders Lidén gjorde utvärderingen i egenskap av anställd i UD. Efter faktagranskning utförd av olika delar av utrikesförvaltningen, var det uppdragsgivaren, chefen för FN\-enheten, som slutligen godkände samt diarieförde materialet. Handlingen som innehåller utvärderingens slutsatser är upprättad i UD och diarieförd av uppdragsgivaren. Slutsatserna som har presenterats och diarieförts är det slutliga resultatet av utvärderingen.

Eftersom ledamöter i utrikesutskottet har visat intresse för arbetsmaterial kopplat till UD:s interna utvärdering av kandidaturen till FN:s säkerhetsråd, gjordes detta tillgängligt vid en läsning och redovisning för ledamöterna 7 mars 2018\. Den 18 maj överlämnades detta arbetsmaterial till riksdagens utrikesutskott. Arbetsmaterialet blir i och med denna överlämning en allmän handling.
