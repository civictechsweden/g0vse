# Sverige öppnar sektionskansli i Asmara

Regeringskansliet har beslutat att öppna ett sektionskansli i Asmara, Eritrea.


Regeringskansliet har beslutat att den stockholmsbaserade ambassaden i Asmara får bedriva verksamhet i Asmara genom ett sektionskansli. Nuvarande honorärkonsulat omvandlas därmed successivt till ett sektionskansli, som är underordnat ambassaden.

Inrättandet av ett sektionskansli är baserat på ett beslut om att honorärkonsulat inte längre ska arbeta med uppehålls\- och arbetstillstånd utan att detta ska skötas av svensk utsänd personal.

Syftet är att öka intern styrning och kontroll inom migrationsområdet. Liknande förändringar görs på andra platser i världen, främst genom att flytta migrationsverksamhet vid honorärkonsulat till närliggande ambassader. Då den svenska ambassaden i Eritrea är baserad i Stockholm öppnas i stället ett sektionskansli. Inrättandet kommer inte innebära någon förändring i servicenivå, det kommer till exempel inte finnas möjlighet att lämna biometri utan personer hänvisas fortsatt till ambassader i regionen för den åtgärden.

Sektionskansliet har en utsänd tjänsteman och öppnandet är planerat till juni.
