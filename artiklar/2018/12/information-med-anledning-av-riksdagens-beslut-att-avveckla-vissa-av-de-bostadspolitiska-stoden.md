# Information med anledning av riksdagens beslut att avveckla vissa av de bostadspolitiska stöden

Riksdagen har, i samband med beslut om statens budget för 2019, beslutat att avveckla vissa av de bostadspolitiska stöden.


De stöd som omfattas är:

* investeringsstöd för anordnande av hyresbostäder och bostäder för studerande,
* stöd för renovering och energieffektivisering i vissa bostadsområden,
* stöd till utemiljöer i vissa bostadsområden,
* stöd för innovativt och hållbart byggande av bostäder och
* statsbidrag till kommuner för ökat bostadsbyggande.

Riksdagens beslut innebär att inga nya ansökningar om stöd kommer att beviljas efter den 31 december 2018\. (Se faktaruta nedan för mer information.)

Den som innan årsskiftet 2018/2019 har fått beslut om stöd kommer inte påverkas. Om åtgärderna utförs enligt villkoren i beslutet om stöd kommer pengarna betalas ut som planerat.

För ytterligare information hänvisas till de myndigheter som ansvarar för administrationen av stöden, det vill säga länsstyrelserna vad gäller:

* stöd för hyresbostäder och bostäder för studerande, och
* stöd för renovering och energieffektivisering,

och Boverket vad gäller:

* stöd till utemiljöer i vissa bostadsområden,
* stöd för innovativt och hållbart byggande av bostäder, och
* statsbidrag till kommuner för ökat bostadsbyggande.
