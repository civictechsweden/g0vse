# BBC följer upp succéprogram med svensk diplomat

För två år sedan när Nicola Clase arbetade som Sveriges ambassadör i London bad BBC World Service henne att göra ett program om det politiska spelet i Eurovision. Programmet ”The Swedish Ambassador’s Guide to Eurovision” blev en omedelbar succé och nominerades till AIB:s Awards best current affairs documentary. Lördagen den 3 mars var det dags igen för Clase att delta i BBC World Service – denna gång med fokus på den brittiska identiteten.

Det var i samband med att Nicola Clase lämnade ambassadörsuppdraget i London för att ta sig an rollen som ambassadör för flykting-och migrationsfrågor som BBC World Service frågade henne om hon var intresserad av att följa upp succén med ett nytt program – "The Swedish Ambassador's Guide to Britain." Det nya programmet skulle innehålla resor och möten med människor i hela Storbritannien i ett försök att fånga den brittiska identiteten.

– BBC World Service tyckte att det var spännande att anlita en svensk diplomat för att få ett lite annat perspektiv på Storbritannien. Som diplomat är en av våra viktigaste uppgifter att lyssna noggrant och agera med takt och finess. Vi förutsätts också nå ut till långt bredare kretsar än bara traditionella utrikespolitiska nätverk för att bättre kunna representera vårt land, berättar Nicola Clase.

I programmet träffar hon allt från bönder och brevbärare till politiker. Själv är hon mycket glad över att hon gav sig ut på sin resa genom Storbritannien som hon beskriver som mycket lärorik. Hon berättar att ett av de roligare mötena ägde rum i Englands mest normala stad Didcot. När hon frågade människor i stadens bingohall om de kände sig normala var det tydligt att så inte var fallet. Tvärtom var alla överens om att de inte kände sig normala.

– Begreppet normal är inget britter gärna kopplas ihop med. I Sverige är vi mer benägna att passa in och inte sticka ut.

Programmet sändes på BBC World Service – en radiostation som varje vecka når drygt 270 miljoner lyssnare. Dokumentären var under måndagen det mest populära programmet på BBC World Service.

– Att som svensk diplomat få chansen att delta i ett program med så många lyssnare är jätteroligt och värdefullt för svensk diplomati då budskapen kan nå väldigt många, säger Nicola Clase.

[Lyssna på The Swedish Ambassador's Guide to Britain](http://www.bbc.co.uk/programmes/w3cswn86)

[Lyssna på The Swedish Ambassador's Guide to Eurovision](http://www.bbc.co.uk/programmes/p03t0m9g)
