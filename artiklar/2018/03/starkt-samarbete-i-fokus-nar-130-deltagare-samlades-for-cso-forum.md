# Stärkt samarbete i fokus när 130 deltagare samlades för CSO Forum

CSO Forum 2018 hölls den 16 februari med närmare 130 deltagare från olika delar av civilsamhället, Regeringskansliet och svenska utlandsmyndigheter för att vidareutveckla samarbete, dialog och samverkan. Fokus låg på att stärka samarbetet mellan svenska CSO:er och utlandsmyndigheter i fält samt på att vidareutveckla det svenska påverkansarbetet inom det multilaterala systemet.


Ministern för internationellt utvecklingssamarbete och klimat, vice statsminister Isabella Lövin, inledde dagen med ett anförande om betydelsen av svenska CSO:ers nätverk och kunskaper för att få genomslag för svenska prioriteringar internationellt, både på policynivå och i fält. Statsrådet Lövin lyfte fram vikten av god samverkan mellan svenska aktörer i ett läge där demokratins och rättsstatens principer allt oftare utmanas i det internationella utvecklingslandskapet.

Förmiddagen bjöd vidare på presentationer om genomförande och mervärde av de gemensamma åtagandena i några av Sveriges samarbetsländer. Diskussionerna kretsade kring erfarenheter, former för dialog och samverkan, det krympande demokratiska utrymmet, samt utlandsmyndigheternas och svenska CSO:ers mervärde av ett samarbete i dialog med värdlandets offentliga institutioner, med nationella CSO:er och med näringsliv.

Diskussionerna tog sin utgångspunkt i ett antal fördjupningsstudier som inkommit från utlandsmyndigheterna och det svenska civilsamhället i bl.a. Afghanistan, Guatemala, Kambodja, Kenya, Burkina Faso och Tanzania.

En viktig punkt under dagen var också att välja en ny arbetsgrupp för 2018\. Beslut fattades om att inte revidera de gemensamma åtagandena under året, utan att fokusera på kontinuitet och genomförande.

Statssekreterare åt Isabella Lövin, Ulrika Modéer, deltog under eftermiddagen som handlade om Sveriges och svenska CSO:ers viktiga roll i det multilaterala påverkansarbetet. Här var fokus hur CSO:er ska kunna bidra till globala utvecklingssystemets normativa agenda och hur CSO\-aktörer och svenska ambassader också i fält kan samverka med och påverka multilaterala verksamheter och EU:s utvecklingssamarbete.
