# WikiGap ökar jämställdheten på internet

Hela världen hjälptes åt att fylla Wikipedia med artiklar om framstående kvinnor på internationella kvinnodagen. Kampanjen WikiGap har redan fått fäste i över femtio länder och förhoppningen är att den blir långlivad.


Den 8 mars genomförde Sveriges utrikesförvaltning en världsomspännande aktion för att öka jämställdheten på världens största nätbaserade uppslagsverk. FN\-skrapan i New York fylldes med skribenter, i Colombia omskrevs kvinnor i fredsprocesser och i Lusaka lyftes kvinnors roll i Zambias samhälle.

Det tanzaniska folket nominerade 150 framstående kvinnor som ännu inte fanns på Wikipedia. Efter den 8 mars ändrades det för många, men listan på kvinnor som saknas är fortfarande lång.

\- Det är tydligt att det inte är brist på kvinnor som gjort bra saker, det är bara bristande uppmärksamhet, säger Charlotte Compton på Sveriges ambassad i Tanzania.

I Stockholm anordnade Utrikesdepartementet en skrivstuga på temat kvinnor i teknikvärlden tillsammans med Kungliga Tekniska högskolan (KTH) och Wikimedia Sverige. Wikimedia Sverige är den svenska lokalavdelningen av Wikimedia Foundation; stiftelsen som bland annat driver Wikipedia. Det är en ideell förening som verkar för att göra kunskap tillgänglig och fri för alla. Utrikesminister Margot Wallström var på plats och lyfte WikiGap som ett tydligt exempel på hur en feministisk utrikespolitik kan se ut i praktiken.

\- Detta genomslag kommer direkt att bli verklighet för alla som använder internet, berättade hon för publiken i biblioteket på KTH.

Därefter tog KTH:s vicerektor Anna Wahl vid, följd av Sara Mörtsell och John Andersson från Wikimedia Sverige som berättade om sin verksamhet och Wikipedia.

\- Jag visste inte att det var så här enkelt och öppet för alla, säger Chiara Coletti, en av de skrivande volontärerna i Stockholm.

Över 2000 Wikipedia\-artiklar om kvinnor skapades eller förbättrades under satsningen den 8 mars, men WikiGap är långt ifrån ett avslutat kapitel. På många platser fortsätter skrivandet och förhoppningen är att WikiGap kommer leva vidare genom andra aktörer.

Utrikesdepartementet har tagit fram en manual för hur liknande skrivstugor kan anordnas som offentliggörs inom kort.

Underrepresentationen av kvinnor på Wikipedia är en utmaning som Wikimedia har identifierat och försökt förändra länge, men svenska UD engagerade sig för första gången i Indien 2017\. Då anordnade Sveriges ambassad i New Delhi en skrivstuga som kom att bli startskottet för WikiGap, efter att Feminism in India uppmärksammat att endast tre procent av indiska skribenter på Wikipedia var kvinnor.
