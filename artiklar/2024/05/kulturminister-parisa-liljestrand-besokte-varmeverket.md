# Kulturminister Parisa Liljestrand besökte Värmeverket

Den 16 maj besökte kulturminister Parisa Liljestrand Värmeverket i Bredäng. Värmeverket arrangerar utbildningar, evenemang och olika stödjande initiativ för att hjälpa kreatörer bygga hållbara karriärer, kulturellt kapital och att bli framgångsrika entreprenörer.


Under besöket fick kulturministern en rundvandring i lokalerna följt av en presentation om verksamheten.

– Det var väldigt intressant och givande att få lära sig mer om Värmeverkets arbete för att stötta unga kreatörer. Det är viktiga frågor för regeringen som vi också fokuserar på i den nya strategin för företag i kulturella och kreativa branscher där en av målsättningarna handlar om stöd, finansiering och att uppnå träffsäker rådgivning, säger kulturminister Parisa Liljestrand.

### **Kreativa och kulturella branscher**

De kulturella och kreativa branscherna har blivit en allt viktigare del av näringslivet och arbetsmarknaden i Sverige och omvärlden. De består av verksamheter som bygger på kulturella värden eller konstnärliga och andra kreativa uttryck. Branschernas främsta resurs är individer med kreativ yrkeskunskap och kulturell kompetens. Företag i de kulturella och kreativa branscherna har kulturskapande eller andra kreativa processer som sin affärsidé eller råvara.
Exempel på verksamheter och företeelser inom kulturella och kreativa branscher är bland annat arkitektur, bildkonst, dataspel, film, form och design, konsthantverk, kulturarv, kulturturism, litteratur, medier, mode, musik, scenkonst och olika digitala konstnärliga uttryck.
