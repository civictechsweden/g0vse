# Statsministern tog emot Österrikes president

Onsdagen den 22 maj tog statsminister Ulf Kristersson emot Österrikes president Alexander Van der Bellen.


Vid ett möte i Sagerska diskuterade statsministern och presidenten ländernas bilaterala samarbete med fokus på näringsliv, grön omställning och innovation. På dagordningen stod också diskussioner om det kommande valet till EU\-parlamentet och aktuella frågor i EU som den strategiska agendan.

Statsministern och presidenten pratade också om säkerhetspolitiska frågor, inklusive Rysslands anfallskrig mot Ukraina.

Den österrikiska presidentens besök i Sverige pågår under tre dagar. Han träffar även bland annat H.M. Konungen, talman Andreas Norlén samt representanter från det svenska näringslivet.
