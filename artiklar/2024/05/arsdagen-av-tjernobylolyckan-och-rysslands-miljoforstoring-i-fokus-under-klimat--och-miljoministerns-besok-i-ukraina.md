# Årsdagen av Tjernobylolyckan och Rysslands miljöförstöring i fokus under klimat- och miljöministerns besök i Ukraina

Klimat\- och miljöminister Romina Pourmokhtari har nyligen kommit tillbaka från en resa till Ukraina. Under resan träffade statsrådet sin ukrainska ministerkollega och gjorde bland annat ett fältbesök till ett skogsområde som har drabbats av omfattande miljöförstöring orsakade av ryska angrepp. Dessutom deltog hon i en ceremoni för att uppmärksamma 38\-årsdagen sedan Tjernobylolyckan.


På inbjudan av Ukrainas miljöminister Ruslan Strilets reste klimat\- och miljöminister Romina Pourmokhtari till Ukraina den 26–27 april. Fokus för resan var att på plats få se den omfattande miljöförstöring som sker till följd av Rysslands krigföring.

Det ukrainska miljöministeriet arrangerade ett fältbesök till förstaden Borodjanka, knappt fem mil nordväst om Kiev. Borodjanka drabbades hårt av de ryska anfallen i början av den fullskaliga invasionen, som inleddes den 24 februari 2022\. Stadens infrastruktur och civila bostadsområden besköts av ryska flygbombningar och artilleribeskjutningar.

Vid sidan av den omfattande förstörelsen av stadsmiljön fick klimat\- och miljöministern även se miljöskadorna på ett skogsbruk utanför Borodjanka, som också blivit kraftigt minerat.

– Miljöförstöringen av den ukrainska miljön och deras naturresurser är förödande. Enorma mängder minor har släppts över stora delar av landet som kommer att ta lång tid att röja. Det här är konsekvenser av Rysslands krigföring som får alldeles för lite uppmärksamhet, men där Sverige också har stora möjligheter att bidra med stöd, expertis och resurser genom våra myndigheter. Att återställa Ukrainas natur kommer att vara en viktig del av uppbyggnaden av landet, säger klimat\- och miljöminister Romina Pourmokhtari.

Klimat\- och miljöministern genomförde även ett besök till kärnkraftverket Tjernobyl norr om Kiev. Där deltog statsrådet i en ceremoni för att uppmärksamma 38\-årsdagen av den förödande olyckan som inträffade den 26 april 1986 och samtalade med ansvariga för verksamhetens säkerhetsarbete idag. Statsrådet fick även gå in i kraftverkshallen, innanför skyddssarkofagen. I början av kriget angreps området av Ryssland, vilket ledde till att utrustning förstördes och ett stort antal anställda som var verksamma vid kraftverket omkom.

Klimat\- och miljöministern besökte även kraftverket Trypilska, som totalförstördes i en rysk robotattack den 11 april 2024\. Besöket genomfördes tillsammans med det ukrainska energiministeriet. Med under besöket var också det svenska företaget Ingrid Capacity som arbetar för att utveckla storskaliga batterienergilager som ska kunna säkra Ukrainas kraftsystem.

– Svenska företag ligger i framkant och har stor potential att bidra till Ukrainas uppbyggnad, inte minst inom energisektorn. Ryssland ger sig systematiskt på kritisk ukrainsk infrastruktur, så som kraftverk för el\- och värmeproduktion. Regeringen bedriver genom Strålsäkerhetsmyndigheten ett aktivt arbete med Ukraina för att stärka deras säkerhet, säger klimat\- och miljöminister Romina Pourmokhtari.

Under dagarna i Kiev anordnades även ett bilateralt möte med miljöminister Ruslan Strilets och flera samtal med ukrainska parlamentariker, bland annat det liberala partiet Golos partiledare Kira Rudik som även är vice ordförande för den liberala partigruppen ALDE. Klimat\- och miljöministern medverkade även vid en frukost för kvinnor inom politik, näringsliv och civilsamhälle som anordnades av den internationella biståndsorganisationen National Democratic Institute (NDI).

– Vi behöver stödja och stärka det demokratiska Ukraina och dess civilsamhälle, som just nu visar en otrolig styrka och motståndskraft. Varje dag slåss ukrainarna inte bara för sin egen frihet, utan också för vår frihet i Europa och Sverige, säger klimat\- och miljöminister Romina Pourmokhtari.

I anslutning till klimat\- och miljöministerns resa beslutade regeringen att ge Sveriges meteorologiska och hydrologiska institut (SMHI) i uppdrag att överlåta ett dieselaggregat till Ukraina. Myndigheten för samhällsskydd och beredskap (MSB) har varit i kontakt med ett ukrainskt sjukhus som är i stort behov av stödet och kommer tillsammans med EU:s center för samordning av katastrofberedskap (ERCC) hantera transporten av aggregatet till Ukraina omgående.
