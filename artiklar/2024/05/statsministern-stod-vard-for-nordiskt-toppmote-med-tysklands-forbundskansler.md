# Statsministern stod värd för nordiskt toppmöte med Tysklands förbundskansler

Den 13 maj träffades regeringscheferna för de fem nordiska länderna och Tysklands förbundskansler Olaf Scholz i Stockholm inom ramen för ett nordiskt toppmöte.


Toppmötet inleddes med att de nordiska regeringscheferna diskuterade nordisk konkurrenskraft tillsammans med näringslivsrepresentanter från respektive land. Mötet avslutades med att länderna skrev under en gemensam deklaration för att underlätta nordisk konkurrenskraft, tillväxt och ökad säkerhet.

Senare under dagen anslöt Tysklands förbundskansler Olaf Scholz och ledarna besökte Ericsson i Kista. Efter en rundvandring höll de nordiska regeringscheferna och den tyske förbundskanslern överläggningar om säkerhetspolitiska frågor som hybridhot, civil beredskap och nya teknologier.

– Det är viktigt för Sverige och för Europa att växla upp arbetet med att säkra framtidens infrastruktur och se till att såväl forskarvärlden som näringslivet ges rätt förutsättningar. När det gäller hybridhot och frågor om vår civila motståndskraft sätter jag stort värde på dagens samtal som vittnar på en stor samsyn om våra gemensamma utmaningar och om vägen framåt, säger statsminister Ulf Kristersson.

I slutet av dagen hölls en gemensam pressträff med samtliga regeringschefer från Sverige, Danmark, Norge, Finland, Island och Tyskland. Under middagen på kvällen diskuterades det fortsatta stödet till Ukraina och Natorelaterade frågor.
