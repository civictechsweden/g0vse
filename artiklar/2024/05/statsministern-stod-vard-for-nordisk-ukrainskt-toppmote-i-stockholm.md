# Statsministern stod värd för nordisk-ukrainskt toppmöte i Stockholm

Statsminister Ulf Kristersson stod fredagen den 31 maj värd för ett nordisk-ukrainskt toppmöte i Stockholm. Deltog gjorde Ukrainas president Volodymyr Zelenskyj, Finlands president Alexander Stubb, Danmarks statsminister Mette Frederiksen, Norges statsminister Jonas Gahr Støre och Islands statsminister Bjarni Benediktsson.

Vid mötet undertecknade Sverige, Norge och Island bilaterala överenskommelser om säkerhetssamarbete med Ukraina. Därmed har samtliga länder i Norden nu undertecknat sådana överenskommelser.

– Ukraina ska räkna med ett fortsatt starkt stöd från de nordiska länderna. Ukrainas sak är vår, säger statsminister Ulf Kristersson.

Diskussionerna vid mötet handlade till stor del om de nordiska ländernas fortsatta militära och civila stöd till Ukraina. De nordiska ledarna hade även bilaterala möten med president Zelenskyj under dagen.

Under eftermiddagen hölls en arbetslunch i Sagerska om Sveriges militära stöd till Ukraina. Förutom statsminister Ulf Kristersson och president Zelenskyj deltog energi- och näringsminister Ebba Busch, arbetsmarknadsminister Johan Pehrson, finansminister Elisabeth Svantesson, Sveriges nationella säkerhetsrådgivare, ÖB samt representanter från svensk försvarsindustri.
