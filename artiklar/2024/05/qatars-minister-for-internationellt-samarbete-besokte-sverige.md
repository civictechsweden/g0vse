# Qatars minister för internationellt samarbete besökte Sverige

Qatars minister för internationellt samarbete, Lolwah Al-Khater, besökte Stockholm den 23–24 maj, på inbjudan av statssekreterare Diana Janse. I besöket ingick även möten med utrikesminister Tobias Billström och bistånds- och utrikeshandelsminister Johan Forssell. Syftet med besöket var bland annat att diskutera samarbete inom biståndsområdet, återuppbyggnaden av Ukraina och kriget i Gaza.

Qatar är liksom Sverige en stor biståndsgivare. Under besöket har samtal förts om hur Sverige och Qatar kan samarbeta inom biståndsområdet, bland annat för att mobilisera mer humanitärt bistånd från internationella givare.

Utöver dialog om biståndspolitiska frågor diskuterades även den senaste utvecklingen i Mellanöstern, kriget i Gaza och situationen i Afghanistan.

Qatar ger humanitärt stöd till Ukraina och har medlat för att föra tillbaka de ukrainska barn som Ryssland har deporterat under den ryska fullskaliga invasionen. Detta arbete välkomnas av Sverige. Det finns i dag ett stort behov av internationella givares stöd för uppbyggnaden av Ukraina och här kan både Sverige och Qatar spela viktiga roller.
