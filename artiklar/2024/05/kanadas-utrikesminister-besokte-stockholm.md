# Kanadas utrikesminister besökte Stockholm

Kanadas utrikesminister, Mélanie Joly, besökte Stockholm den 28-29 maj på inbjudan av utrikesminister Tobias Billström. Besöket ägde rum i ljuset av det svenska Natointrädet och förberedelser inför det kommande Natotoppmötet i Washington i juli.

Sverige och Kanada har sedan länge utmärkta relationer som nu fördjupas ytterligare med anledning av det svenska Natointrädet och det förändrade omvärldsläget.

På dagordningen för samtalen stod prioriterade frågor i Nato, vikten av fortsatt stöd till Ukraina, Arktis och utvecklingen i Mellanöstern. Ministrarna diskuterade också det planerade svenska militära bidraget till Natos framskjutna närvaro i Lettland under kanadensisk ledning.

Utrikesministrarna deltog även i ett gemensamt rundabordssamtal med säkerhetspolitiskt fokus på Utrikespolitiska institutet (UI).
