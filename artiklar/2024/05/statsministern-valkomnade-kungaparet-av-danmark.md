# Statsministern välkomnade kungaparet av Danmark

Måndagen den 6 maj tog statsminister Ulf Kristersson emot DD.MM. Konungen och Drottningen av Danmark i Rosenbad. Vid mötet diskuterade kungaparet och statsministern hur det viktiga samarbetet mellan länderna kan fortsätta att utvecklas.

Den 6–7 maj besöker det danska kungaparet Sverige, på inbjudan av H.M. Konungen. Det är Konung Frederik X:s första statsbesök efter trontillträdet i januari. Statsbesöket är ett tillfälle att fortsätta utveckla de mycket goda relationerna mellan Danmark och Sverige.

– Det förändrade säkerhetsläget i regionen och det svenska Nato-medlemskapet gör samarbetet med våra nordiska och baltiska grannar viktigare än någonsin. Danmark är en av Sveriges närmsta allierade i EU, säger statsminister Ulf Kristersson.

Sverige och Danmark har en god och långvarig relation. Det övergripande syftet med statsbesöket är att ytterligare stärka och vidareutveckla relationerna och samarbetet inom bland annat områdena utrikes-, säkerhets- och försvarspolitik samt innovation och forskning. Besöket ska även främja bland annat student- och forskningsutbyte, kultursamarbete och kreativa och kulturella branscher.
