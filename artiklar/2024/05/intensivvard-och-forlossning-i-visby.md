# Intensivvård och förlossning i Visby

Som en del av sin regionturné besökte sjukvårdsminister Acko Ankarberg Johansson Region Gotland och Visby den 29 maj. Besöket fokuserade på Visby lasarett med studiebesök på akuten, intensivvårdsavdelningen och förlossningen.


– Hälso\- och sjukvården i Region Gotland står inför särskilda utmaningar eftersom de verkar på en ö utan nära vårdgrannar. Det har varit inspirerande att få ta del av regionens arbete med att leverera kvalitativ vård med god tillgänglighet till sina patienter trots dessa utmaningar, säger sjukvårdsminister Acko Ankarberg Johansson.

Under förmiddagen besökte sjukvårdsministern Visby lasaretts akutmottagning, där verksamhetschef Pernilla Pettersson och enhetschef Josefine Tomtlund berättade om vad det innebär att växla upp på sommaren för att hantera många besökare samt bredden på kompetens som krävs.

Ministerns andra studiebesök var på intensivvårdsavdelningen. Även där fick ministern ta del av verksamhetens utmaningar kopplat till att verka på en ö, såsom till exempel transportmöjligheter, av verksamhetschef Pia Stöllman.

Besöket på förlossningsavdelningen leddes av verksamhetschef Åsa Hedqvist som berättade om förlossningsvårdens kvalitet, förutsättningar och utmaningar på ön.

Ministern träffade även ledningen i Region Gotland för en hälso\- och sjukvårdsdialog.
