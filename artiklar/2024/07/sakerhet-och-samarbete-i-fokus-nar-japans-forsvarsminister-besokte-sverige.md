# Säkerhet och samarbete i fokus när Japans försvarsminister besökte Sverige

Säkerhetsläget har på senare år försämrats i såväl det euroatlantiska som det indopacifiska området. Fördjupat samarbete för att möta utmaningarna stod på agendan när Japans försvarsminister Minoru Kihara mötte Sveriges försvarsminister Pål Jonson i Stockholm den 25 juli.

Rysslands fullskaliga invasion av Ukraina år 2022 försämrade kraftigt det säkerhetspolitiska läget i Europa. Som en följd av invasionen blev Sverige och Finland medlemmar i den euroatlantiska försvarsalliansen Nato. Samtidigt har Ryssland stärkt sina relationer med Kina och Nordkorea, vilket påverkar läget i hela det indopacifiska området.

– Säkerheten i den euroatlantiska och den indopacifiska regionen blir allt mer sammanlänkad. Försvarspolitiskt samarbete mellan Sverige och indopacifiska partnerländer, som Japan, är viktigt för att gemensamt möta utmaningar, säger försvarsminister Pål Jonson.

Jonson anlände tillsammans med Minoru Kihara till mötet på Sjöhistoriska museet i Stockholm i stridsbåt från Försvarsmakten. På mötet diskuterade ministrarna hur Sveriges och Japans försvarssamarbete kan fördjupas inom områden som försvarsinnovation, teknik och utveckling av rymd- samt undervattensförmågor.

Ministrarna diskuterade även stöd till Ukraina och det nära samarbete som Nato har med Japan, Sydkorea, Australien och Nya Zeeland (IP4).
