# Sjukvårdsministern uppmanar fortsatt regionerna att behålla vårdpersonal

Sommaren innebär alltid en extra ansträngning för vården och situationen är extra skör då personalstyrkan är mindre. Samtidigt finns andra stora problem inom sjukvården som långa vårdköer, tillgänglighetsbrist och utmaningar med kompetensförsörjningen.


Utöver den extra sköra perioden under sommaren har regionerna andra problem som funnits under längre tid. Det handlar om långa vårdköer, tillgänglighetsbrister och utmaningar med kompetensförsörjning, men också om hög inflation och vårdstrejken i våras.

### Viktigt att behålla klinisk vårdpersonal

Sjukvårdsminister Acko Ankarberg Johansson kommenterade under torsdagens sommarfika med regeringen det engångstillägg på sex miljarder kronor som regionerna fick tidigare i år, något som var välbehövligt just utifrån den höga inflationen. Hittills har ingen klinisk personal behövt sägas upp på grund av hög inflation, trots besked om varsel, enligt SKR:s uppgifter till sjukvårdsministern.

\- Vi vill att man gör allt man kan för att behålla vårdpersonalen. Det kan gälla löner och att förbättra arbetsmiljön så att personalen väljer att stanna i yrket. Det är därför mycket glädjande att man hittills valt att inte säga upp någon klinisk vårdpersonal. Men regionerna behöver fortsatt se över sin verksamhet och hitta fler åtgärder för att behålla vårdpersonalen, säger sjukvårdsminister Acko Ankarberg Johansson.

### Flera regeringsåtgärder på gång

Regeringen har vidtagit flera åtgärder för att adressera de långsiktiga problemen i sjukvården. Socialstyrelsen har fått i uppdrag att göra en nationell plan för att minska bristen på vårdplatser i hälso\- och sjukvården. Den överlämnades till regeringen tidigare i år. Även för förlossningsvården har Socialstyrelsen fått i uppdrag att ta fram en nationell plan. Utöver detta har regeringen föreslagit en stärkt vårdgaranti och ser nu över vilka statliga engångsinsatser som skulle kunna göras för att korta väntetiderna.
