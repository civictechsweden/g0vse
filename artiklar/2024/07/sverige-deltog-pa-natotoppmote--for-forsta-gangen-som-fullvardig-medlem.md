# Sverige deltog på Natotoppmöte – för första gången som fullvärdig medlem

Den 9–11 juli deltog statsminister Ulf Kristersson på Natos toppmöte i Washington tillsammans med utrikesminister Tobias Billström och försvarsminister Pål Jonson. Medlemsländerna enades bland annat om nytt stöd till Ukraina och åtgärder för att stärka alliansens förmåga till avskräckning och försvar. Under toppmötet uppmärksammades också försvarsalliansens 75\-årsjubileum.


– Efter 200 år av militär alliansfrihet har nu Sverige kommit hem till våra likasinnade i Nato. Skiftet innebär att vi försvarar oss tillsammans med andra. Mötet i Washington sände ett viktigt budskap om enighet och beslutsamhet. Den transatlantiska länken har bevarat freden i Natoländerna i 75 år, och ska så fortsätta, säger statsminister Ulf Kristersson.

Toppmötet i Washington D.C. samlade stats\- och regeringschefer från Natos samtliga 32 medlemsländer samt särskilt inbjudna ledare: Ukrainas president Volodymyr Zelenskyj, ledarna för Australien, Japan, Nya Zeeland och Sydkorea samt ordföranden för Europeiska rådet och EU:s höga representant för utrikes frågor.

Mötet kretsade runt tre huvudsakliga teman: avskräckning och försvar, långsiktigt stöd till Ukraina, och samarbetet med EU och globala partners till Nato.

## Avskräckning och försvar

Sedan 2014 har Natos allierade genomfört den största förstärkningen av det kollektiva försvaret på en hel generation – med fler styrkor, fler förmågor och större investeringar. Med Sverige och Finland som nya medlemmar har alliansens förmåga till avskräckning och försvar stärkts ännu mer.

Vid toppmötet i Washington ställde sig Natoländerna bakom ”NATO Industrial Capacity Expansion Pledge”, som syftar till att skala upp den försvarsindustriella produktionen, och sända en tydlig signal till industrin om det långsiktiga behovet.

## Långsiktigt stöd till Ukraina

Stödet till Ukraina är är en ödesfråga för säkerheten. Vid mötet kom de Nato\-allierade länderna överens om att lansera ett nytt initiativ för koordinering av militärt stöd och träning av ukrainska soldater. De allierade kom också överens om ett finansiellt löfte till Ukraina, 40 miljarder euro för det närmaste året och långsiktigt därefter.

Samtliga allierade är också överens om att Ukrainas framtid som medlem i Nato är en fråga om när, inte om.

## Samarbetet med EU och globala partners till Nato

Kriget i Ukraina har visat att säkerhet inte bara byggs regionalt, utan globalt. Det växande samarbetet mellan Ryssland och Kina gör det ännu viktigare för Natoländerna att samarbeta med likasinnade vänner i Asien.

Även samarbetet med EU är helt centralt för att möta gemensamma utmaningar i ett försämrat säkerhetspolitiskt omvärldsläge.
