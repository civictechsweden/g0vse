# Tydliga resultat ett halvår in i det svenska ordförandeskapet i N5 och NB8

Under 2024 är Sverige ansvarigt för de säkerhets\- och utrikespolitiska samarbetena N5, för nordiska länder, och NB8, för nordisk\-baltiska länder. Sverige har under ordförandeskapet valt att lyfta fram tre prioriteringar: att stärka det säkerhetspolitiska samarbetet i regionen, stå fast vid det orubbliga stödet för Ukrainas rätt till frihet, suveränitet och territoriell integritet, samt säkra fortsatt globalt stöd för Ukraina.


Formaten N5 och NB8 är informella och uppbyggda kring ett antal möten både på politisk och tjänstemannanivå. Samarbetena leds av utrikesministrarna som möts flera gånger under året, både fysiskt och digitalt. Sveriges tre prioriteringar ligger till grund för det löpande arbetet men samarbetenas informella karaktär möjliggör även för diskussioner och samarbeten om dagsaktuella frågor såsom utvecklingen i Belarus och Mellanöstern.

– Det nordiska och nordisk\-baltiska samarbetet är unikt och viktigare än någonsin. N5 och NB8 är utmärkta format för att diskutera och koordinera oss i aktuella utrikes\- och säkerhetspolitiska frågor och gemensamt arbeta för stöd till Ukraina, säger utrikesminister Billström.

Som en del i arbetet för att stärka det globala stödet för Ukraina samordnade Sverige de nordisk\-baltiska utrikesministrarnas deltagande i den säkerhetspolitiska konferensen Raisina Dialogue i Indien i februari. Vid konferensen lyfte NB8 fram behovet av världsomfattande stöd för Ukraina och den regelbaserade världsordningen. Deltagandet var första gången som utrikesministrar i NB8\-kretsen gjorde en gemensam resa utanför Europa.

Även vid det årliga NB8\-mötet på utrikesministernivå stod stödet till Ukraina i fokus och ministrarna presenterade en expertgrupp till stöd för Ukrainas tillträde till EU. Mötet ägde rum i Visby och var första gången som utrikesministrarna träffades i NB8\-format som allierade i Nato.

Inom N5 har utrikesministrarna träffats både digitalt och fysiskt under året. Under mötena har utrikesministrarna bland annat diskuterat de bilaterala överenskommelserna om säkerhetsåtagande med Ukraina som undertecknats under våren. Återkommande på agendan är också de tre prioriterade områdena men även aktuella frågor som situationen i Mellanöstern.

I mitten av juni stod utrikesministern värd för ett fysiskt möte i N5\-krets. I delar av programmet deltog H.K.H Kronprinsessan Victoria som har ett starkt engagemang för nordiska frågor. Under en mötessession deltog även generallöjtnant Michael R. Fenzel från den USA\-ledda insatsen USSC för ökat säkerhetssamarbete mellan Israel och Palestina. De nordiska länderna undersöker nu hur man bäst kan bidra tillsammans till insatsen.

Efter mötet publicerades ett gemensamt uttalande från de nordiska utrikesministrarna som uppmanar Israel att överföra palestinska skattemedel till Palestina och upprätthålla korrespondentbanksystemet mellan Israel och Västbanken, vilket är i linje med G7\-uttalandet nyligen.

Tillsammans med Finland, som det senaste året har varit ordförande för Östersjöstaternas råd (Council of the Baltic Seas States, CBSS) bjöd Sverige, som NB8\-ordförande, de nordisk\-baltiska utrikesministrarna och deras tyska och polska motparter till en informell middag i Borgå, Finland, för att diskutera fördjupat säkerhetspolitiskt samarbete kring Östersjön.

Under det resterande halvåret av svenskt ordförandeskap planeras fler möten och gemensamma resor på olika nivåer, bland annat ett utrikesministermöte i N5\-krets i samband med Nordiska rådets session i Reykjavik.
