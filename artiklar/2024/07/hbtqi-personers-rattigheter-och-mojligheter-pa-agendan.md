# Hbtqi-personers rättigheter och möjligheter på agendan

Alla ska ha rätt att vara den de är utan att riskera våld, trakasserier eller diskriminering. För regeringen är hbtqi-personers lika rättigheter och möjligheter en prioriterad fråga och just nu pågår ett aktivt arbete med att ta fram en ny handlingsplan. Regeringen genomför även en rad andra åtgärder inom området.

Regeringen arbetar med att ta fram en ny handlingsplan för hbtqi-personers lika rättigheter och möjligheter. Handlingsplanen syftar till att konsolidera, komplettera och kraftsamla arbetet 2024–2027.

[Pressmeddelande: Regeringen tar fram en ny handlingsplan för hbtqi-personers lika rättigheter och möjligheter](/pressmeddelanden/2024/02/regeringen-tar-fram-en-ny-handlingsplan-for-hbtqi-personers-lika-rattigheter-och-mojligheter/)

För att stärka hbtqi-personers lika rättigheter och möjligheter genomför regeringen en rad åtgärder.

## Våld, diskriminering och andra kränkningar

Den 20 juni fattade regeringen beslut om ett åtgärdsprogram för att förebygga och bekämpa mäns våld mot kvinnor, våld i nära relationer och hedersrelaterat våld och förtryck som i alla delar inkluderar hbtqi-personer.

[Informationsmaterial: Fri och trygg utan våld och förtryck: Åtgärdsprogram för att förebygga och bekämpa mäns våld mot kvinnor, våld i nära relationer och hedersrelaterat våld och förtryck](/informationsmaterial/2024/06/fri-och-trygg-utan-vald-och-fortryck/)

Åtgärdsprogrammet innehåller flera insatser som särskilt lyfter hbtqi-personers utsatthet, bland annat:

* Jämställdhetsmyndighetens uppdrag att kartlägga hbtqi-personers utsatthet och risk för utsatthet för våld i nära relationer. Myndigheten ska också göra en analys av behov av insatser riktade till såväl målgruppen som berörda yrkesgrupper. I uppdraget ingår även att ge förslag på framtida kunskapsutveckling.
* Myndigheten för ungdoms- och civilsamhällesfrågors (MUCF) uppdrag att genomföra en fördjupad analys av behovet av stödinsatser om hedersrelaterat våld och förtryck. Analysen ska också inkludera utsatthet för så kallande omvändelseförsök mot unga hbtqi-personer.
* Uppsala universitets (Nationellt centrum för kvinnofrid) uppdrag att införa ett för EU-harmoniserat telefonnummer för personer som har utsatts för mäns våld mot kvinnor, våld i nära relationer och hedersrelaterat förtryck, inklusive hbtqi-personer. Det innebär att utsatta kan nå en stödlinje genom att använda sig av ett och samma telefonnummer oavsett i vilken medlemsstat i EU de befinner sig.

## Unga hbtqi-personer

Myndigheten för ungdoms- och civilsamhällesfrågor (MUCF) ska stärka förutsättningarna att skapa och bibehålla fysiska och digitala mötesplatser för unga hbtqi-personer. I uppdraget ingår att uppdatera kartläggningen av dessa mötesplatser och att genomföra kompetensutvecklingsinsatser för olika aktörer på kommunal nivå.

[Pressmeddelande: MUCF får i uppdrag att stärka förutsättningarna för att skapa mötesplatser för unga hbtqi-personer](/pressmeddelanden/2023/06/mucf-far-i-uppdrag-att-starka-forutsattningarna-for-att-skapa-motesplatser-for-unga-hbtqi-personer/)

Myndigheten för ungdoms- och civilsamhällesfrågor har också i uppdrag att genomföra insatser för att främja en öppen och inkluderande miljö i skolan för unga hbtqi-personer. Uppdraget har bland annat resulterat i utbildningspaketet Öppna skolan som består av fyra webbaserade utbildningar som riktar sig till skolpersonal, elever och vårdnadshavare.

[Mer om uppdraget i Myndigheten för ungdoms- och civilsamhällesfrågors regleringsbrev (Ekonomistyrningsverkets hemsida)](https://www.esv.se/statsliggaren/regleringsbrev/?RBID=24148)

Jämställdhetsmyndigheten har fått i uppdrag att stödja arbetet för unga som har utsatts för våld i nära relationer. Myndigheten ska ta fram, sprida och tillgängliggöra stödmaterial till yrkesverksamma samt genomföra kompetenshöjande insatser. Myndigheten ska också lämna förslag till hur arbetet för att förebygga och upptäcka våld i ungas nära relationer kan förbättras. Utsatthet för våld i särskilt sårbara grupper ska beaktas, exempelvis unga hbtqi-personer.

[Fri och trygg utan våld och förtryck: Åtgärdsprogram för att förebygga och bekämpa mäns våld mot kvinnor, våld i nära relationer och hedersrelaterat våld och förtryck](/informationsmaterial/2024/06/fri-och-trygg-utan-vald-och-fortryck/)

## Hälsa och vård

Folkhälsomyndigheten har fått i uppdrag att sammanställa kunskapsläget och identifiera kunskapsluckor när det gäller jämlika förutsättningar till hälsa samt livsvillkor och levnadsvanor bland hbtqi-personer. Myndigheten ska bland annat undersöka de bakomliggande orsakerna till att förutsättningarna för hälsa är olika.

[Pressmeddelande: Uppdrag att sammanställa kunskap om jämlika livsvillkor och förutsättningar till hälsa för hbtqi-personer](/pressmeddelanden/2023/08/uppdrag-att-sammanstalla-kunskap-om-jamlika-livsvillkor-och-forutsattningar-till-halsa-for-hbtqi-personer/)

Socialstyrelsen har i uppdrag att stärka hbtqi-kompetensen inom vård och omsorg om äldre personer, där myndigheten ska ta fram och sprida kunskapshöjande material om hbtqi-frågor i samband med vård och omsorg om äldre personer.

[Mer om uppdraget i Socialstyrelsens regleringsbrev (Ekonomistyrningsverkets hemsida)](https://www.esv.se/statsliggaren/regleringsbrev/Index?rbId=24140)

Socialstyrelsen har också fått i uppdrag att genomföra en informationsinsats riktad till vård- och omsorgspersonal som i sitt arbete möter personer med könsdysfori. Syftet är att personer med könsdysfori ska få ett bättre bemötande i vården. Myndigheten ska även utveckla uppföljningen av transvården och föreslå en metod i syfte att långsiktigt kartlägga förskrivningen av pubertetshämmande och könskonträra läkemedel till personer med könsdysfori.

[Pressmeddelande: Vården ska bli mer inkluderande mot personer med könsdysfori](/pressmeddelanden/2023/11/varden-ska-bli-mer-inkluderande-mot-personer-med-konsdysfori/)
