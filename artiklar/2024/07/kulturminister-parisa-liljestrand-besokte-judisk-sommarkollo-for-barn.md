# Kulturminister Parisa Liljestrand besökte judiskt sommarkollo

Torsdagen den 4 juli besökte kulturminister Parisa Liljestrand ett sommarkollo för judiska barn i Stockholms skärgård.


Verksamheten har som syfte att stärka och fördjupa deltagarnas judiska identitet. Detta görs bland annat genom koshermathållning, uppmärksammande av shabbat och inslag av hebreiska ord i miljön.

– Under mitt besök blev det tydligt för mig vilken stor betydelse sommarverksamheten har för den judiska gemenskapen i Sverige. Verksamheten spelar en central roll i att stärka den judiska identiteten och att föra det judiska kulturarvet vidare till framtida generationer, säger kulturminister Parisa Liljestrand.

Under besöket fick kulturministern veta mer om verksamheten, gå en rundvandring på området och möta ledare och deltagare vid kollot. Vid besöket deltog även Judiska församlingen i Stockholm och Stockholms stad.
