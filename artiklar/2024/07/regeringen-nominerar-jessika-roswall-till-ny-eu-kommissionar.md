# Regeringen nominerar Jessika Roswall till ny EU-kommissionär

Regeringen har beslutat att nominera EU-minister Jessika Roswall till ny svensk EU-kommissionär för perioden 2024–2029.

– Jessika Roswall har lång erfarenhet av att jobba med EU-frågor, i riksdagens EU-nämnd och som Sveriges EU-minister. Hon har varit central i arbetet med det framgångsrika svenska ordförandeskapet i EU:s ministerråd under 2023 och har ett brett kontaktnät i EU, säger statsminister Ulf Kristersson.

– Jag är mycket hedrad och tacksam för förtroendet. EU står inför stora utmaningar, Rysslands anfallskrig mot Ukraina, klimatet, konkurrenskraften och kriminalitet. Jag är stolt över det arbete som den här regeringen gör i EU. Jag ser fram emot att ta arbetet vidare, säger EU-minister Jessika Roswall.

Nästa steg i processen är att EU:s ministerråd och den tillträdande kommissionsordföranden tillsammans fastställer en lista på kommissionärer till kommissionen, och därefter röstar parlamentet om att godkänna kommissionen som helhet.

Sveriges nuvarande EU-kommissionär är Ylva Johansson, hon har varit kommissionär sedan 2019.
