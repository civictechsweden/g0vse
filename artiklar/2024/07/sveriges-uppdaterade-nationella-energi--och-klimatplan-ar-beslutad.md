# Sveriges uppdaterade nationella energi- och klimatplan är beslutad

Sverige har nu lämnat in sin uppdaterade nationella energi\- och klimatplan för 2021–2030 till EU\-kommissionen. Rapporten har tagits fram i enlighet med EU:s förordning om styrningen av energiunionen och klimatåtgärder och är en uppdatering av den första svenska integrerade nationella planen som lämnades till EU\-kommissionen i januari 2020\.


Den uppdaterade nationella energi\- och klimatplanen baseras på underlag som Energimyndigheten haft i uppdrag att ta fram. Planen innehåller bland annat uppdateringar gällande regeringens klimathandlingsplan och energipolitiska inriktningsproposition. Den innehåller även en redogörelse för nya styrmedel och beslut, nya klimat\- och energiscenarier, samt kompletteringar vad gäller rapporteringar till följd av nya krav som ställs i rättsakter inom Fit for 55\-paketet.

Varje medlemsstat ska ta fram och meddela EU\-kommissionen en integrerad nationell energi\- och klimatplan som omfattar åren 2021–2030\. Vad som ska vara med föreskrivs av EU:s förordning 2018/1999/EU om styrningen av energiunionen och klimatåtgärder. Den första svenska planen meddelades till EU\-kommissionen i januari 2020\.

Varje medlemsstat ska också lämna in ett utkast på uppdaterad integrerad nationell energi\- och klimatplan senast den 30 juni 2023 och en slutligt uppdaterad plan senast den 30 juni 2024\. Däremellan bedömer EU\-kommissionen utkasten och har möjlighet att utfärda specifika rekommendationer till respektive medlemsstat. Sverige lämnade in sitt utkast på uppdaterad nationell energi\- och klimatplan i juli 2023 och har nu, tillsammans med ett fåtal andra medlemsstater, lämnat in den slutliga rapporteringen inom förordningens tidsram.
