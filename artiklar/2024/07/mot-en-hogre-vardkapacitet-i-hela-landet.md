# Mot en högre vårdkapacitet i hela landet

Att säkra att fler i Sverige får den vård de behöver i tid är en av regeringens viktigaste uppgifter på hälso\- och sjukvårdspolitikens område. Regeringen har genomgående arbetat med satsningar som ska öka vårdkapaciteten och i det arbetet spelar Socialstyrelsen en viktig roll.


– Vi har i dag svårt att klara av en semesterperiod och i botten är det för att vi har för låg vårdkapacitet. Regeringen arbetar mot högre vårdkapacitet för att kunna klara av svängningar, man ska inte behöva gå in i stabsläge för att det är jul och nyår. Om vi inte har rätt lägstanivå kommer vi inte att klara det vi i dag har fått lägga till, därför att den yttersta målbilden är krig, säger sjukvårdsminister Acko Ankarberg Johansson.

Sjukvårdsminister Acko Ankarberg Johansson bjöd i slutet av maj in till ett pressmöte tillsammans med Socialstyrelsens generaldirektör Olivia Wigzell med anledning av att arbetet för en högre vårdkapacitet nu intensifieras. Regeringen beslutade samtidigt om en rad nya uppdrag till Socialstyrelsen. Uppdragen tar sikte på en ökad tillgänglighet och vårdkapacitet inom hälso\- och sjukvården, både i fredstid och vid kris och krig.

Bland annat gav regeringen Socialstyrelsen i uppdrag att stärka vårdkapaciteten i hela landet. Myndigheten ska bland annat stödja regionerna med produktions\- och kapacitetsstyrning för att uppnå nationella riktvärden för vårdplatser och beläggningsgrad, och följa behovet av personalresurser och främja en hållbar personalförsörjning.

Ett annat uppdrag till myndigheten tar sikte på uppföljning av statens överenskommelse med Sveriges Kommuner och Regioner (SKR) om ökad tillgänglighet inom hälso\- och sjukvården. Överenskommelsen är central i regionernas och statens gemensamma arbete för en högre vårdkapacitet. 2024 års överenskommelse omfattar insatser inom sju områden, bland annat införandet av en nationell vårdförmedling samt insatser för bättre kompetensförsörjning och regionala handlingsplaner för ökad tillgänglighet.

## Högre vårdkapacitet för fredstid så väl som kris och krig

Hälso\- och sjukvården måste fungera i både fredstid och kris eller krig, och arbetet med att stärka krisberedskapen pågår sedan flera år. En mer motståndskraftig vård i vardagen skapar bättre förutsättningar för krisberedskap och för den beredskap som är nödvändig i händelse av krig. För att klara det behöver sjukvården en ökad kapacitet.

Socialstyrelsen får i uppdrag att ytterligare stödja detta arbete. Bland annat ska myndigheten stödja regionernas förmåga att öka vårdkapaciteten i fredstids krissituationer, höjd beredskap och ytterst krig.
 Myndigheten får också i uppdrag att etablera en nationell samverkansstruktur hälso\- och sjukvårdens försörjningsberedskap av sjukvårdsprodukter och den övriga utrustning som behövs för att god vård ska kunna ges. Det innefattar bland annat nödvändig försörjning av läkemedel och sjukvårdsmaterial.
