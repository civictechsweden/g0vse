# Viktiga inspel i strategiskt arbete för psykisk hälsa och suicidprevention

Statsminister Ulf Kristersson och socialminister Jakob Forssmed mötte den 15 februari ett trettiotal organisationer och fick ta del av deras erfarenheter på området psykisk hälsa och suicidprevention. Kunskap som konkret bidrar till den kommande tioåriga nationella strategin.


– Psykisk hälsa är bokstavligen talat en fråga om liv och död. Och psykisk ohälsa kommer i olika former \- det kan handla om att må dåligt, att må så dåligt att det påverkar hela livet, eller att må så dåligt att man tar sitt eget liv. Regeringen tar nu under Jakob Forssmeds ledning fram en ny nationell strategi för psykisk hälsa och suicidprevention. Att systematisk genomföra ”haverikommissioner” och dra lärdom varje gång någon begår självmord blir en viktig pusselbit. Jag vill tacka alla som kom idag och som deltar i det arbetet med viktiga erfarenheter och medskick, säger statsminister Ulf Kristersson.

Torsdagens hearing var en viktig del i processen att ta fram en ny nationell strategi för psykisk hälsa och suicidprevention. Diskussionerna på mötet utgick från det underlag som tagits fram av 26 myndigheter och som redovisades för regeringen den 1 september förra året. Sammanlagt deltog ett trettiotal organisationer från bland annat det civila samhället, trossamfunden och fackförbund. De har alla viktiga erfarenheter och medskick till regeringen inför det fortsatta arbetet med strategin.

–  Vården måste bli bättre och mer tillgänglig, men en viktig insikt är samtidigt att vi aldrig kommer att kunna behandla oss ur alla de utmaningar som vi har med psykisk ohälsa idag. Därför behövs gemensamma och långsiktiga ansträngningar från många. Vi behöver mobilisera hela samhället i arbetet för en bättre psykisk hälsa, säger socialminister Jakob Forssmed.

Psykisk ohälsa och suicid är stora folkhälsoutmaningar som har konsekvenser för både den enskilde, anhöriga och närstående och för samhället. Till exempel har andelen i befolkningen som upplever olika psykiska besvär ökat under en längre tid och hälften av alla som är sjukskrivna i Sverige är sjukskrivna för psykiska sjukdomar och syndrom. Årligen är det minst 1200 personer som dör i suicid – en allt för hög siffra.

För att möta utmaningarna och vända utvecklingen ser regeringen att det krävs kraftfulla åtgärder. Hittills har regeringen bland annat tillsatt en utredning om haverikommission vid suicid – en granskning som ska göras vid suicid och som ska identifiera eventuella brister i samhällets skyddsnät för att förhindra nya suicid. Regeringen gör också stora ekonomiska satsningar – över 2,2 miljarder kronor per år avsätts inom området under perioden 2024 \- 2026\.
