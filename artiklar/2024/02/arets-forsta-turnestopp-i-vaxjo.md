# Årets första turnéstopp i Växjö

Sjukvårdsminister Acko Ankarberg Johanssons regionturné fortsätter under 2024, och årets första besök gick till Region Kronoberg och Växjö. Tillsammans med representanter för regionstyrelsen besökte ministern Centrallasarettet och psykiatrin.

Regionbesöket i Växjö inleddes på Centrallasarettet där ministern fick en genomgång av verksamheten på Mikrobiologen. Det kliniskt mikrobiologiska laboratoriet vid Centrallasarettet förser Region Kronoberg och Region Blekinge med diagnostik och rådgivning inom bland annat virologi och immunologi. Laboratoriet är specialiserat inom området antibiotikaresistens och resistensbestämning och är sedan flera år svenskt och europeiskt referenslaboratorium för resistensbestämning.

Nästa verksamhetsbesök skedde på Sigfridsområdet, där bland annat vuxenpsykiatrin, rättspsykiatriska regionkliniken och rehabkliniken ligger. Ministern mötte där hälso- och sjukvårdsdirektören samt verksamhetschefen på psykiatrin som berättade om verksamhet ur ett brukarperspektiv. Med på båda besöken var också regionstyrelsens ordförande Mikael Johansson och regionstyrelsens första vice ordförande Anna Zelvin.

Regionbesöket avslutades sedvanligt med ett möte med regionstyrelsen för en gemensam dialog om utmaningar och möjligheter kopplat till hälso- och sjukvårdens förutsättningar.
