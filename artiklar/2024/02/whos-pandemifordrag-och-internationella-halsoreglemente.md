# Ett globalt pandemifördrag och internationella hälsoreglemente

Inom ramen för Världshälsoorganisationen WHO och genom beslut av WHO:s 194 medlemsländer förhandlar man nu fram ett globalt pandemifördrag. WHO:s medlemsländer har också gjort en översyn av det internationella hälsoreglementet, IHR. Syftet är att stärka den internationella beredskapen inför pandemier och andra hot mot hälsan.


## WHO:s roll i den globala hälsosäkerheten och gällande internationella regelverk

Det multilaterala samarbetet är helt centralt för bekämpningen av pandemier och andra stora hälsokriser eftersom de sprids över landsgränser och därför kräver gemensamma åtgärder. I denna process har WHO en central roll som den ledande och samordnande myndigheten vid hanteringen av globala utmaningar som rör hälsan. Med stöd av sin konstitution kan WHO på begäran också bistå medlemsländerna i hälsokriser.

WHO:s internationella hälsoreglemente (International Health Regulations, IHR, 2005\) är det viktigaste internationella avtalet och grunden för samarbetet. Det är ett legalt bindande ramverk vars syfte är att förebygga, bekämpa och hantera gränsöverskridande hälsohot. IHR omfattar samtliga allvarliga hälsohot, såväl kemiska, biologiska som radionukleära hot, oavsett om dessa sprids avsiktligt eller oavsiktligt. Genom IHR har avtalsparterna förbundit sig att vidta åtgärder för att stärka ländernas beredskap för att förebygga, identifiera och bekämpa olika hälsohot. Parterna ska också rapportera om hot som upptäcks.

I Sverige har IHR tidigare genomförts genom [en lag](https://www.riksdagen.se/sv/dokument-och-lagar/dokument/svensk-forfattningssamling/lag-20061570-om-skydd-mot-internationella-hot_sfs-2006-1570/) och [en förordning.](https://www.riksdagen.se/sv/dokument-och-lagar/dokument/svensk-forfattningssamling/forordning-2007156-om-skydd-mot-internationella_sfs-2007-156/)

## Målet är en starkare beredskap inför pandemihot

WHO:s medlemsländer har bedömt att man behöver stärka det internationella regelverket för att ha beredskap inför pandemier och andra hot mot hälsan. I december 2021 beslöt WHO:s generalförsamlings specialsession att tillsätta ett mellanstatligt förhandlingsorgan för att förbereda ett fördrag om beredskapen inför och hanteringen av pandemier, och de mellanstatliga avtalsförhandlingarna inleddes i februari 2022\. Syftet med det kommande pandemifördraget är att stärka förebyggandet av, beredskapen inför och hanteringen av pandemihot.

Parallellt med förhandlingarna om det nya pandemifördraget har WHO:s medlemsländer sedan november 2022 också förhandlat om ändringar i IHR med syftet att stärka vissa delar i det gällande avtalet.

WHO:s medlemsländer deltar i förhandlingarna av pandemifördraget, och detta gäller också Sverige. Sverige deltar i förhandlingarna som en del av Europeiska unionen, som bereder gemensamma ståndpunkter för förhandlingarna. Svenska ståndpunkter bereds med många andra departement och det sker också konsultationer med intressegrupper. Riksdagen hålls informerad om hur förhandlingarna går.

## Arbetet framåt med IHR och pandemifördraget

Vid WHO:s generalförsamling – WHA77 – den 1 juni 2024 avslutades förhandlingarna om IHR och ett paket med ändringsförslag kunde antas med samsyn, det vill säga utan omröstning.

Regeringen kommer analysera förhandlingsresultatet och ta ställning till ändringarna i IHR i vanlig ordning.

Vid WHA77 enades även WHO:s medlemsstater om att fortsätta förhandlingarna om ett pandemifördrag med målet att nå samsyn till Värdshälsoförsamlingens 78:e möte 2025, eller tidigare, i vilket fall en särskild session av WHA skulle sammankallas under 2024\.
