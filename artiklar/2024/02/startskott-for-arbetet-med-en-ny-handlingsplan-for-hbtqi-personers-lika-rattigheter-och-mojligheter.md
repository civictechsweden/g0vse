# Startskott för arbetet med en ny handlingsplan för hbtqi-personers lika rättigheter och möjligheter

Den 5 februari träffade jämställdhets- och biträdande arbetsmarknadsminister Paulina Brandberg och statssekreterare Martin Andreasson flera civilsamhällesorganisationer. Mötet blev starten för regeringens arbete med att ta fram en ny handlingsplan för hbtqi-personers lika rättigheter och möjligheter.

- Arbetet för att hbtqi-personer ska kunna leva ett liv där deras rättigheter och identitet fullt ut respekteras måste fortsätta. Dialogen med det civila samhället är en viktig del i detta, säger Paulina Brandberg.

Vid sakrådet deltog ett 10-tal representanter för civilsamhällesorganisationer som fick möjlighet att lämna förslag och komma med synpunkter när det gäller den kommande handlingsplanen. De lyfte bland annat att många av deras medlemmar upplevt en växande hotbild och en ökad diskriminering de senaste åren. Ytterligare frågor som lyftes var behovet att förkorta vårdköerna för transpersoner såväl som att det behövs tydligare riktlinjer till vårdinstanser och myndigheter om hur de bör bemöta transpersoner.

Ett annat medskick var behovet av att fylla de kunskapsluckor som finns i samhället, bland annat genom att uppdatera läromedel och undervisningsmaterial i skolorna, så att det på ett korrekt sätt skildrar hbtqi-personer situation och rättigheter. Även vikten av att utbilda exempelvis läkare, lärare och psykologer om hbtqi-personers situation lyftes.

Organisationerna betonade även utmaningar i civilsamhället förutsättningar genom att bland annat peka på vikten av tillgång till lokaler och en långsiktig finansiering. De lyfte också behovet av att få en ny, moderniserad könstillhörighetslag på plats så snart som möjligt. Flera organisationer lyfte också frågan om att förbjuda omvändelseförsök.

- Dialoger med civilsamhället, såsom detta sakråd, utgör ett viktigt underlag för regeringen. Vi kommer att ta med oss synpunkterna i det fortsatta arbetet med den nya handlingsplanen, säger Martin Andreasson.

Den nya handlingsplanen syftar till att konsolidera, komplettera och kraftsamla arbetet 2024–2027. Handlingsplanen kommer att fokusera på aktuella utmaningar och konkreta åtgärder.
