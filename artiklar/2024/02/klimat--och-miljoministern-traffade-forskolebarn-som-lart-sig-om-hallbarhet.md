# Klimat- och miljöministern träffade förskolebarn som lär sig om hållbarhet

Klimat- och miljöminister Romina Pourmokhtari har idag träffat engagerade förskolelärare och förskoleelever i åldrarna 1-3 år, som nyligen fått lära sig om miljö och hållbarhet. Under besöket fick klimat- och miljöministern bland annat se hur förskolan involverat barnen i arbetet med återvinning och sopsortering.

De minsta barnen på Pysslingens förskola Fryken i Farsta strand, Stockholm, har nyligen fått lära sig om miljö och hållbarhet. Syftet med ministerns besök var att samtala med förskolelärarna om hur de uppmärksammar miljöfrågorna i mötet med de yngre barnen, samt hur de uppmuntrar barnens stora engagemang kring återvinning och sopsortering.

– Jag blir verkligen glad över att förskolan Fryken har tagit detta initiativ och jag tycker att de är en förebild för hur skolor kan arbeta för att öka kunskaperna om hållbarhetsarbetet. Det är särskilt viktigt att lyfta tidigt, redan i förskolan, eftersom det är bra att lära sig göra rätt från start. Det är positivt att barn får lära sig att de själva kan påverka och göra skillnad, säger klimat- och miljöminister Romina Pourmokhtari.

Under besöket visade förskolebarnen upp sin återvinningsstation och berättade för klimat- och miljöministern om hur de brukar sortera soporna. De gav även ministern en uppvisning av den sång och dans de lärt sig till Sopsamlarmonstrens låt ”Sortera dina sopor”. Förskolelärarna passade på att berätta hur de arbetat med hållbarhetsfrågorna i undervisningen och om de hållbarhetsprojekt som förskolan är involverad i.

– Det var väldigt fint att se barnens starka engagemang och att de redan har så stor kunskap om miljöfrågorna. Jag är tacksam över att vi har så fantastiska förskolelärare som varje dag bidrar till att ge eleverna kunskap och bästa möjliga förutsättningar för att ta sig vidare i livet. Jag hoppas att barnen jag träffade idag tar med sig sina kunskaper och sin medvetenhet kring hållbarhetsfrågor genom hela livet, säger Romina Pourmokhtari.
