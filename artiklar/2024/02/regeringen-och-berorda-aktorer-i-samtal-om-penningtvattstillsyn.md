# Regeringen och berörda aktörer i samtal om penningtvättstillsyn

Den 14 februari bjöd justitieministern, finansmarknadsministern och civilministern in berörda myndigheter och organ till ett rundabordssamtal med syfte att diskutera hur penningtvättstillsynen kan stärkas.


Regeringen har gjort till en av sina viktigaste uppgifter att återupprätta tryggheten och trycka tillbaka den organiserade brottsligheten. Ett viktigt led i detta arbete är att strypa den kriminella ekonomin. Det finansiella systemet ska inte kunna användas för att tvätta kriminellas brottsvinster.

– Det var viktigt att samla de centrala aktörerna runt samma bord med fokus på konkreta åtgärder. Att strypa den kriminella ekonomin är nämligen helt avgörande för att trycka tillbaka den organiserade brottsligheten i Sverige. Vi måste därför gemensamt se till att täppa till varenda hål som gör det möjligt för kriminella att sopa igen spåren efter sig och dölja pengarnas ursprung, säger justitieminister Gunnar Strömmer.

I syfte att få en upp­daterad problem­bild och disku­tera åtgärder bjöd regeringen in före­trädare för myndigheter och självreglerande organ som utövar tillsyn över penningtvättslagen till ett samtal.

Rundabordssamtalet inleddes med att finanspolisen berättade om den aktuella lägesbilden för penningtvätt. Därefter fick de inbjudna deltagarna tillfälle att berätta om hur de ser att deras organisation kan stärka penningtvättstillsynen och vad respektive tillsynsorgan kan göra för att se till att verksamhetsutövarna, exempelvis banker, spelföretag, fastighetsmäklare och advokater, fullgör sitt ansvar.

– Möjligheten att tjäna pengar är den huvudsakliga drivkraften bakom organiserad brottslighet. Brottsvinster ska inte kunna tvättas vita för att användas i den legala ekonomin. Aktörerna som deltog på mötet har ansvaret för att motverka att deras verksamhet missbrukas av kriminella. Det innebär att de har en central roll i det brottsförebyggande arbetet och det är därför viktigt att ta del av deras erfarenheter, säger finansmarknadsminister Niklas Wykman.

– Kriminella organisationers verksamhet blir alltmer avancerad. Här behöver det offentliga agera tuffare och mer intensivt för att bekämpa den kriminella ekonomin. Det är viktigt att regeringen träffar berörda parter som tillsammans arbetar för ett gemensamt mål, att stoppa penningtvätten, säger civilminister Erik Slottner.

På mötet deltog representanter från Advokatsamfundet, Fastighetsmäklarinspektionen, Finansinspektionen, Länsstyrelsen i Skåne, Länsstyrelsen i Stockholm, Länsstyrelsen i Västra Götaland, Revisorsinspektionen och Spelinspektionen.
