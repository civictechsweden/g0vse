# EU överens om långsiktigt ekonomiskt stöd till Ukraina

Vid ett extrainsatt möte i Europeiska rådet under torsdagen den 1 februari enades EU:s 27 medlemsländer om ett flerårigt ekonomiskt stöd till Ukraina på 50 miljarder euro.

– Vi har äntligen nått en överenskommelse om ett flerårigt ekonomiskt stöd till Ukraina. EU visar enighet och ansvarstagande. Det är viktigt i denna svåra tid, säger statsminister Ulf Kristersson.

Den så kallade Ukrainafaciliteten innebär att sammanlagt 50 miljarder euro kommer betalas ut till Ukraina under åren 2024–2027. Faciliteten består av 17 miljarder euro i bidrag och 33 miljarder euro i lån.

Under mötet i Europeiska rådet diskuterade ledarna även den oroliga utvecklingen i Mellanöstern samt EU:s militära stöd till Ukraina.
