# Fullt fokus på fritidskortet när myndigheter och organisationer möttes

Fritidskortet är en historiskt stor satsning som ska ge barn och unga ökad tillgång till en aktiv och meningsfull fritid i gemenskap med andra. Arbetet med att få reformen på plats under nästa år pågår för fullt, och på fredagen den 2 februari 2024 höll socialminister Jakob Forssmed ett möte med ansvariga myndigheter och organisationer.

– Vi vet att det ekonomiska läget är svårt för många familjer, men barn och ungas möjligheter att delta i fritidsaktiviteter ska inte avgöras av plånbokens storlek. Att införa fritidskortet är en stor reform och nu tar vi ytterligare steg mot att realisera detta. Myndigheter och organisationer håller samtidigt ett högt tempo i de delar av arbetet som de ansvarar för, säger socialminister Jakob Forssmed.

Fredagens möte samlade åtta myndigheter och organisationer med centrala roller för genomförandet av fritidskortet. Syftet med mötet var dels att presentera det arbete som genomförts under 2023 och ge en lägesrapport, dels att lyfta och reflektera över angelägna perspektiv i arbetet under 2024.

Socialminister Jakob Forssmed och medarbetare på Socialdepartementet berättade bland annat om det pågående författningsarbetet som görs inom ramen för fritidskortssatsningen. Den digitala tjänsten för fritidskortet behöver vara användarvänlig och robust med enkla system för barn och ungdomar, föräldrar och utförare, samtidigt som ett ändamålsenligt kontrollsystem med god kontrollnivå över statliga medel säkerställs. Eftersom fritidskortet är en stor och helt ny reform krävs ny lagstiftning. Departementets arbete ska säkerställa att de nödvändiga rättsliga, tekniska, administrativa, ekonomiska och övriga förutsättningar som krävs för att införa fritidskortet finns på plats inför lanseringen.

Regeringen har sedan tidigare gett uppdrag till E-hälsomyndigheten, Folkhälsomyndigheten, Försäkringskassan, Myndigheten för ungdoms- och civilsamhällesfrågor och Statens kulturråd att förbereda och införa ett fritidskort för barn och unga. Arbetet framåt innebär bland annat att E-hälsomyndigheten fortsätter med uppdraget med den digitala tjänsten för fritidskortet, och Försäkringskassan med uppdraget att upprätta och förbereda förvaltning av ett register över godkända utförare av fritidsaktiviteter som kan omfattas av fritidskortet.
