# Första internationella ministerkonferensen på temat våld mot barn

Varje år utsätts hälften av världens barn för olika former av våld. Den 7–8 november arrangeras därför en global ministerkonferens på temat i Colombias huvudstad Bogotá. Sverige är medarrangör till konferensen tillsammans med Colombia, Världshälsoorganisationen, UNICEF och FN:s särskilda representant för våld mot barn.


Att utrota våld mot barn är ett av delmålen inom agenda 2030\. Det är nu sex år tills dessa mål ska vara uppfyllda. Syftet med konferensen är att lyfta denna fråga på den globala agendan och accelerera arbetet. På konferensen samlas ministrar från hela världen för att diskutera hur länder kan ta gemensamma krafttag, men också för att dela med sig av goda exempel, och formulera nya och ambitiösa mål för att tillsammans stoppa våldet mot världens barn.

–Alla barn har rätt till ett liv fritt från alla former av våld. Dessvärre är verkligheten för en stor del barn och unga en annan. Jag tror och hoppas att denna konferens kan bli en katalysator för att lyfta våld mot barn högt upp på den politiska agendan. Jag ser också framför mig att vi tar med oss konkreta framgångsfaktorer hem både från konferensen och planerade studiebesök på plats i Colombia när det gäller våra aktuella samhällsutmaningar i Sverige – till exempel hur vi kan skydda barn från våld online, stärka barn\- och ungdomsvården, och motverka rekryteringen av barn och unga till gängkriminalitet, säger socialtjänstminister Camilla Waltersson Grönvall.

Ämnen som kommer att diskuteras på konferensen är bland annat: kroppslig bestraffning, näthat och våld online, hälsa, utbildning, föräldrastöd, rekrytering till kriminella gäng och sexuellt våld.

Se hela programmet och läs mer om konferensen: [”Global Ministerial Conference on ending violence against children”.](https://endviolenceagainstchildrenconference.org/)
