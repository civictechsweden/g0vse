# Transpersoners situation i arbetslivet

Den 23 oktober stod jämställdhets\- och arbetslivsminister Paulina Brandberg värd för en nordisk konferens om transpersoners situation i arbetslivet. Konferensen som arrangerades inom ramen för det svenska ordförandeskapet i Nordiska ministerrådet samlade nyckelaktörer från Norden i syfte att utbyta erfarenheter och kunskap inom området.


– Alla människor ska ha goda arbetsvillkor och möjlighet till utveckling i arbetet oavsett sexuell läggning, könsidentitet eller könsuttryck. Det är en angelägen fråga för mig och regeringen. Denna nordiska konferens skapar möjligheter för oss att lära av varandra i syfte att främja transpersoners lika rättigheter i arbetslivet, säger Paulina Brandberg, jämställdhets\- och arbetslivsminister.

När det gäller transpersoners situation på arbetsmarknaden finns en påtaglig brist på kunskapsunderlag. De få studier som finns, indikerar att transpersoner har lägre sysselsättning och ofta lägre arbetsinkomster än befolkningen i stort. Transpersoner och bisexuella verkar också vara mer utsatta för diskriminering och trakasserier än homosexuella och heterosexuella cispersoner.

På uppdrag av Nordiska ministerrådet har NIKK (Nordisk information för kunskap om kön) tagit fram en kunskapsöversikt över transpersoners livsvillkor i Norden med fokus på arbetslivet. Den publicerades våren 2024 och konferensen byggde vidare på den översikten.

Myndigheten för arbetsmiljökunskap (Mynak) var en av fler myndigheter som deltog på konferensen och presenterade en guide riktad till arbetsplatser. Guiden visar hur en organisation kan skapa en arbetsmiljö där alla känner sig inkluderade och respekterade, oavsett sexuell läggning eller könsidentitet.

På konferensen deltog en bredd av nordiska aktörer från Danmark, Finland, Island, Norge och Sverige såsom departement, forskare, fackliga organisationer, myndigheter samt representanter för civilsamhället.
