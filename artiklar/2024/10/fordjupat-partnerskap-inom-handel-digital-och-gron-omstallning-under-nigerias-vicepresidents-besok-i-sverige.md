# Fördjupat partnerskap inom handel, digital och grön omställning under Nigerias vicepresidents besök i Sverige

Den 17–18 oktober besökte Nigerias vicepresident Kashim Shettima Sverige för att fördjupa samarbetet inom handel och investeringar, regional säkerhet och globala frågor. Utrikesminister Maria Malmer Stenergard stod värd för besöket, som är ett viktigt steg för att stärka banden mellan länderna, inte minst genom att utforska nya möjligheter för affärs- och innovationssamarbeten.

– Nigeria genomgår en omfattande grön och digital omställning med stora möjligheter för svenska företag att bidra. Nigeria är en stormakt globalt och regionalt, med en snabbt växande befolkning. Det var värdefullt att få möjlighet att diskutera ett fördjupat samarbete inom handel med vicepresident Shettima, som dessutom visade imponerande kunskaper om svensk historia, sade utrikesminister Maria Malmer Stenergard.

Nigeria är en central handelspartner för Sverige i Afrika söder om Sahara och förväntas bli världens tredje folkrikaste land år 2050. Särskilt intresse riktas mot sektorer som energi, informations- och kommunikationsteknologi, miljöteknik, stadsplanering och infrastruktur – områden där Sverige har ett starkt erbjudande. I dagsläget är omkring 40 svenska företag verksamma i Nigeria, med lösningar inom allt från 5G-teknologi och hållbara transporter till förnybar energi. Detta samarbete banar väg för ytterligare svenska investeringar och partnerskap i landet.

– Nigeria som föregångare i en IT-driven ekonomi inom olika sektorer är en teknikhubb i regionen. Här finns en mängd nystartade företag, teknikutvecklings- och innovationscenter som visar upp en snabbt växande industri. Det är en möjlighet som svenska företag inte får missa, sade Handels- och biståndsminister Benjamin Dousa.

Under sitt besök i Sverige träffade vicepresident Shettima, tillsammans med sin delegation, flera svenska företag och andra nyckelaktörer. Delegationen inkluderade guvernören för delstaten Plateau, Caleb Manasseh Mutfwang, Nigerias utrikesminister Yusuf Tuggar, och telekom-, digitaliserings- och innovationsminister Bosun Tijani.

Vicepresidenten togs även emot av Kronprinsessan och mötte statsminister Ulf Kristersson, där frågor om fördjupat utbyte och gemensamma globala utmaningar stod på agendan. Vicepresident Shettima träffade även vice statsminister Ebba Busch för att diskutera handelsutbyte. Under en lunch med utrikesminister Maria Malmer Stenergard stod handel och investeringar, regional säkerhet och globala frågor på dagordningen. Handels- och biståndsminister Benjamin Dousa hade ett separat möte med Nigerias telekom- digitaliserings- och innovationsminister Bosun Tijani.
