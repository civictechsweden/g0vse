# EU-minister Jessica Rosencrantz i panelsamtal med Finlands EU-minister

EU-minister Jessica Rosencrantz deltog torsdagen den 10 oktober i ett panelsamtal med Finlands EU-minister Joakim Strand. Evenemanget arrangerades mot bakgrund av att både Sverige och Finland varit medlemmar i EU i 30 år.

Samtalet kretsade kring för länderna viktiga frågor som konkurrenskraft, säkerhet och stödet till Ukraina, grön omställning, frihandel samt Sverige och Finlands initiativ för att stärka rättsstatens principer. Ministrarna lyfte också ämnen som kopplingen mellan EU- och nationell politik och EU:s framtid.

– Sveriges och Finlands samarbete är starkare än någonsin tidigare. Grunden i vårt EU-samarbete är att vi tycker väldigt lika i många frågor. Tillsammans får vi ökat genomslag i frågor som konkurrenskraft, skogsbrukets roll i den gröna omställningen och att medlemsländer lever upp till rättsstatens principer, säger EU-minister Jessica Rosencrantz.

I september möttes svenska och finska ministrar i Stockholm för ett historiskt regeringsmöte. I samband med det presenterades en gemensam deklaration om ländernas fördjupade samarbete. I den framgår att Sverige och Finland kommer att samarbeta ännu mer strukturerat i EU-frågor och genomföra EU-konsultationer varje halvår.
