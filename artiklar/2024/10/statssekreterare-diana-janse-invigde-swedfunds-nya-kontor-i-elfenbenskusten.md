# Statssekreterare Diana Janse invigde Swedfunds nya kontor i Elfenbenskusten

Den 9–11 oktober reste statssekreterare Diana Janse till Elfenbenkusten för att inviga Swedfunds nya regionala kontor i Abidjan.

Statssekreterare Diana Janse ledde en handelsdelegation bestående av svenska företag och myndigheter, inklusive Sida. Besöket är ytterligare ett konkret exempel på regeringens arbete med att koppla samman handel och bistånd och nyttja svenska företags mervärde.

Resans höjdpunkt var invigningen av Swedfunds regionala kontor i Abidjan. Det blir det statliga bolagets andra kontor på den afrikanska kontinenten, efter Nairobi, och innebär en ökad närvaro för Sverige i Västafrika.

– Som en av Afrikas ledande ekonomier är jag övertygad om att Elfenbenskusten kommer att utgöra en utmärkt utgångpunkt för att stärka Swedfunds arbete och närvaro i Västafrika, säger statssekreterare Diana Janse.

Sverige är sedan flera år engagerat i långsiktiga satsningar på hållbara lösningar för stadstrafiken i Abidjan. Den svenska handelsdelegationen var därför inriktad på i första hand transportsektorn, grön omställning och transportlösningar, i Abidjan och andra ivorianska städer.
