# Statsministern stod värd för symposium om antisemitism

För regeringen är bekämpandet av antisemitism och främjandet av judiskt liv i Sverige prioriterade frågor. Den 30 september stod statsminister Ulf Kristersson värd för ett symposium om antisemitismen i Sverige. En mängd representanter från bland annat regeringen, akademin och skolväsendet, myndigheter och det judiska civilsamhället liksom andra experter samlades för en lägesbeskrivning och samtal om åtgärder mot antisemitism.

I statsministerns inledningsanförande betonade han att samhällets samlade kraft behövs för att arbetet mot antisemitism ska ge effekt.

–Judisk kultur är en del av svensk kultur. Judisk historia är en del av vår gemensamma historia. Och den judiska framtiden är en del av Sveriges framtid. Vi har ett ansvar att vårda både historien och framtiden. Det är vår gemensamma förpliktelse, sa statsminister Ulf Kristersson.

Christer Mattsson, föreståndare för Segerstedtinstitutet vid Göteborgs universitet, redogjorde för aktuell forskning inom området med utgångspunkt i rapporten Antisemitismen i Sverige efter den 7 oktober från Segerstedtinstitutet.

Under panelsamtalen diskuterades hur förutsättningarna för judiskt liv i Sverige har påverkats av konflikterna i Mellanöstern. Det handlade bland annat om samtalet i medier och sociala medier. Även frågan om hur arbetet mot antisemitism ser ut i skola, i civilsamhälle och myndigheter behandlades liksom behovet av åtgärder framöver.

–Alla judar i Sverige ska kunna leva i trygghet och vara öppna med sin identitet. Men så ser inte verkligheten ut. Regeringen är tydlig – rasism och antisemitism har ingen plats i vårt samhälle och måste motarbetas i alla lägen. Sverige ska vara ett land där den judiska minoriteten och kulturen har en självklar plats och utrymme att utvecklas även i framtiden, säger kulturminister Parisa Liljestrand.
