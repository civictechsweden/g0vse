# Läslovet: när Sverige förenas i läsning

Under vecka 44 är det läslov i Sverige. Det är en vecka som främjar läsning bland barn och unga genom en mängd olika läsfrämjande aktiviteter och evenemang över hela landet. Läslovet är en chans för barn att dyka in i böckernas värld och hitta nycklarna till läsglädje.

– Läsfrämjande och läsförståelse är en högt prioriterad fråga för regeringen – Sverige ska vara ett läsande land. Att Sverige haft en läsande befolkning har varit en styrka för vårt land. Den förmågan har vi inte råd att förlora. Därför är jag stolt över att vi genomför en rad insatser för att stärka barns och ungas läsning, säger kulturminister Parisa Liljestrand.

Här följer en genomgång av några av regeringens satsningar på området.

## Läslistor med svensk och internationell skönlitteratur

Skolverket och Kulturrådet fick under 2024 i uppdrag att ta fram läslistor med skönlitteratur som ska vara ett stöd för förskollärare och lärare. Insatsen kompletteras nu med en del som avser hur arbetet med böckerna kan bedrivas och även hur böckerna på läslistorna ska finnas att tillgå. Skolverket och Kulturrådet föreslås få 1,5 miljoner kronor vardera 2025 och 3 miljoner kronor vardera 2026 och 2027.

## Satsning på folkbibliotekens arbete med läsfrämjande

Biblioteken finns nära medborgarna och har en viktig roll att spela för att göra läsningen och litteraturen tillgänglig för fler. Regeringen avsätter därför 40 miljoner kronor årligen 2024–2026 för insatser på folkbibliotekens läsfrämjande arbete för barn och unga, som är ett prioriterat område för regeringen.

## Fortsatt satsning på Bokstart

Regeringen avsätter även fortsatt medel för Bokstart. Bokstart är en nationell satsning som vänder sig till föräldrar och vuxna i små barns (0–3 år) närhet, med syfte att tidigt stimulera språkutveckling. Satsningen bygger på samverkan mellan folkbibliotek, barnhälsovård och förskola som alla har ett uppdrag att arbeta med små barns språkutveckling.

## Ett läsande land – Kraftsamling för Sverige som bildnings- och kunskapsnation

Kulturminister Parisa Liljestrand och skolminister Lotta Edholm har samlat ett råd av representanter för civilsamhället, akademin och näringslivet för att bidra till målet att Sverige ska vara ett läsande land. Rådet har samlats två gånger i år och avser att fortsatt samlas två till tre gånger per år under mandatperioden.

Samtidigt föreslår regeringen flera satsningar på skolans område för att stärka elevernas läsförmåga. Det handlar bland annat om en storsatsning på bemannade skolbibliotek och medel för att köpa in böcker.
