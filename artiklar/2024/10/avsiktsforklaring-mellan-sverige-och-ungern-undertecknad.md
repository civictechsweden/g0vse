# Avsiktsförklaring mellan Sverige och Ungern undertecknad

Försvarsminister Pål Jonson och Ungerns försvarsminister Kristóf Szalay-Bobrovniczky undertecknade LOI.

Den 16 oktober undertecknade de båda ministrarna ett s.k. Letter of Intent (LOI), dvs. en bilateral avsiktsförklaring, om utökat samarbete på försvarsområdet mellan Sverige och Ungern.

Bakgrunden är att Sverige och Ungern kommit överens den 23 februari 2024 i Budapest att ingå en avsiktsförklaring för utökat försvars- och Gripensamarbete mellan länderna.

I avsiktsförklaringen tas särskilt upp att en arbetsgrupp kommer tillsättas i syfte att diskutera och identifiera samarbetsmöjligheter på försvarsmaterielområdet. Arbetsgruppen kommer bestå av representanter från Försvarets materielverk (FMV), Saab AB och Ungerns försvarsministerium.

– Jag ser fram emot att få ta del av arbetsgruppens konkreta resultat i framtiden, säger försvarsminister Pål Jonson.
