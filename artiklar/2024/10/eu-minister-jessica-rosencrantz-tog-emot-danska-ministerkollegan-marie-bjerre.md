# EU-minister Jessica Rosencrantz tog emot danska ministerkollegan Marie Bjerre

Jessica Rosencrantz träffade onsdagen 23 oktober sin danska ministerkollega Marie Bjerre. På agendan stod utbyte av erfarenheter inför Danmarks kommande ordförandeskap och diskussioner om aktuella EU-frågor.

I juli 2025 tar Danmark över EU-ordförandeskapet. Vid mötet berättade Jessica Rosencrantz om Sveriges erfarenheter från att leda ministerrådet våren 2023, både kring det praktiska och det politiska. Under ordförandeskapet lyckades Sverige framgångsrikt bibehålla EU:s enade stöd till Ukraina, ta vidare lagstiftningsarbetet med Fit for 55 och förhandla asyl- och migrationspakten. EU-ministrarna diskuterade också flera aktuella frågor på EU-agendan.

– Jag och min danska kollega hade ett bra möte med fokus på hur vi kan arbeta för att möta EU:s stora utmaningar. Det handlar bland annat om behovet av ett fortsatt starkt stöd till Ukraina, EU:s utvidgning, migration, konkurrenskraftsagendan och skärpta krav på att medlemsländer lever upp till rättsstatens principer. Det här är frågor där Sverige och Danmark står nära varandra och där det finns stor potential i stärkt samarbete, säger Jessica Rosencrantz.
