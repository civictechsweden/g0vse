# Sveriges särskilda sändebud för Ukrainas uppbyggnad deltog vid internationella givarplattformens möte

Ukrainas ekonomiska situation, reformarbetet för landets EU\-närmande och den omfattande ryska förstörelsen av energiinfrastrukturen stod på agendan när den internationella givarplattformen för Ukraina samlades i Rom den 9 oktober för ett styrkommittémöte. Ulrik Tideström, Sveriges särskilda sändebud för Ukrainas uppbyggnad, deltog på mötet.


– Det starka och omfattande svenska stödet gör skillnad. De ukrainska ministrarna uttryckte stor tacksamhet för det och för det svenska folkets solidaritet med Ukraina.  Jag är stolt över vårt stöd och att Sverige ingår i kärnan av den internationella stödkretsen för Ukraina, säger särskilda sändebudet Ulrik Tideström.

Under mötet presenterade det näringslivsråd som är knutet till givarplattformen sina första rekommendationer för styrkommittén. Sverige representeras i näringslivsrådet av Business Swedens vd Jan Larsson.

– Förslagen från näringslivsrådet är operativa och stärker internationella, europeiska och svenska företags möjligheter att investera i Ukraina och delta i uppbyggnaden av landet, säger Ulrik Tideström.

Vid mötet deltog Ukrainas premiärminister Denys Sjmyhal, finansminister Sergii Martjenko, vice premiärminister för uppbyggnad Oleksii Kuleba, energiminister Herman Halusjtjenko, vice ekonomiminister Oleksii Sobolev och chefen för myndigheten för uppbyggnad Serhiy Sukhomlyn.

En gemensam deklaration som beskriver styrkommitténs diskussioner publicerades i samband med mötet:

[Joint Communiqué, the Ukraine Donor Platform, October 9, 2024 (pdf)](https://ukrainedonorplatform.com/wp-content/uploads/2024/10/11th-Steering-Committee-Meeting-Joint-Communique-FINAL.pdf)
