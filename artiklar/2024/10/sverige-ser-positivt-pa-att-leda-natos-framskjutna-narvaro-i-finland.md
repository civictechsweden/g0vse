# Sverige ser positivt på att leda Natos framskjutna närvaro i Finland

Sverige och Finland annonserade på måndagen den 16 september att Sverige har som ambition att leda Natos framskjutna närvaro i Finland, en så kallad Forward Land Forces. Inledningsvis kan det svenska bidraget komma att bestå av stabsofficerare till ett högkvarter som kommer stå för planeringen av verksamheten.


Vid Natos toppmöte i Washington den 9–11 juli kom de allierade länderna överens om att en framskjuten Natonärvaro ska etableras i Finland, skräddarsydd för finska och nordiska förhållanden och behov. Finland har sedan dess lämnat förslag på att Sverige ska leda denna Nato Forward Land Forces i rollen som ramverksnation.

Den 16 september, i samband med det gemensamma regeringsmötet som Sveriges och Finlands regeringar höll, framhöll försvarsminister Pål Jonson att regeringen ser positivt på att leda Natos framskjutna närvaro i Finland. Inledningsvis kan det komma att handla om att placera svenska stabsofficerare i Finland. Ambitionen är att verksamheten ska kunna påbörjas under 2026\.

Plats och behovet av personal för Forward Land Forces Finland är under planering och därmed inte fastställt.

Natos framskjutna närvaro i Finland bygger vidare på det fördjupade försvarssamarbetet mellan Sverige och Finland. Det är också en del av Sveriges och Finlands Natointegrering och kommer att bidra till Natos avskräckningsförmåga och försvaret av Natos norra flank, Norden och Östersjöregionen.

Arbetet med att ta fram ett koncept för närvaron inom ramen för Natos processer kommer nu att inledas. Beslut i ärendet planeras att fattas vid senare tillfällen. Riksdagens partier kommer att hållas informerade.
