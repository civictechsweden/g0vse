# Regeringen gör stora satsningar på läsning och böcker i skolan

Att elever kan läsa och förstå vad de läser är grunden för deras lärande i alla skolämnen och på sikt för möjligheterna att klara av en utbildning och etablera sig på arbetsmarknaden. Under vecka 44 är det läslov i Sverige, ett tillfälle då läsningen kan få extra stor plats på bibliotek, fritidshem, förskolor, fritidsgårdar, idrottsföreningar och hemma i läsfåtöljen.


– Regeringen vill återupprätta en stark kunskapsskola där fokus i de tidigare årskurserna ligger på grundläggande färdigheter som att läsa, skriva och räkna. De bästa förutsättningarna för att utveckla dessa färdigheter får man i analoga miljöer och med analoga verktyg. Därför är det viktigt att eleverna får arbeta med papper och penna och inte minst att de har tillgång till riktiga läroböcker, säger utbildningsminister Johan Pehrson.

– Skolbibliotekarier är viktiga för att väcka barns läslust, men också för att stärka deras läsförmåga. Därför storsatsar regeringen på bemannade skolbibliotek och avsätter medel för inköp av skönlitteratur, säger skolminister Lotta Edholm.

Här följer en genomgång av några av regeringens pågående och genomförda satsningar på läsning inom utbildningsområdet.

## Elever ska ha tillgång till bemannade skolbibliotek

Skolbibliotekarier och välutrustade skolbibliotek spelar en viktig roll för att främja både läsintresset och läsförmågan. Trots det ser tillgången till bemannade skolbibliotek väldigt olika ut. Regeringen har i en proposition till riksdagen föreslagit förtydliganden i skollagen för att elever ska få tillgång till bemannade skolbibliotek. Lagändringarna föreslås träda i kraft den 1 juli 2025\.

Det är också viktigt att den officiella biblioteksstatistiken ger en samlad bild över hur tillgången till bemannade skolbibliotek ser ut i landet. Skolverket och Kungl. biblioteket har därför fått i uppdrag att utveckla den officiella biblioteksstatistiken för att stärka statistikens användbarhet, öka svarsfrekvensen bland skolbiblioteken och verka för att skolbibliotek ger jämförbara svar. Skolverket ska även presentera en nationell lägesbeskrivning om skolbibliotek.

## Elever ska ha tillgång till läroböcker

Sveriges elever behöver få fler läroböcker och regeringen gör satsningar i syfte att sträva mot principen om en lärobok per elev och ämne. Fysiska böcker är viktiga för elevers lärande, men ändå är det många skolor som inte har tillräckligt med ändamålsenliga läroböcker. Regeringen har därför inrättat ett statsbidrag som gör det möjligt för skolhuvudmän att söka statsbidrag för att bland annat köpa läroböcker till förskoleklassen, grundskolan, anpassade grundskolan, specialskolan och sameskolan. Det går även att söka statsbidrag för lärarhandledningar. Totalt avsattes 685 miljoner kronor för 2023 och 658 miljoner kronor för 2024\. Från och med 2025 beräknas drygt en halv miljard kronor per år.

1 juli 2024 trädde förtydliganden i skollagen i kraft som innebär att elever ska ha tillgång till läroböcker, andra läromedel och andra lärverktyg.

## Läslistor med svensk och internationell skönlitteratur

För att alla elever ska ha möjlighet att läsa både svensk och internationell skönlitteratur har regeringen föreslagit att det ska tas fram läslistor med sådan litteratur. Läslistorna kan fungera som ett stöd för lärare när de ska välja litteratur för sin undervisning. Regeringen har också föreslagit att Skolverket och Kulturrådet ska ta fram insatser för hur arbetet med böckerna som finns på listorna kan bedrivas och att myndigheterna ska verka för att böckerna på listorna ska finnas att tillgå.

## Inköp av böcker

För att väcka läslusten behövs tillgång till bra böcker, såväl skönlitteratur som facklitteratur. Regeringen satsar därför sedan 2024 på att förskolor och skolor ska få möjlighet att köpa in mer litteratur.

## Kraftsamling för ett läsande land

Skolminister Lotta Edholm samlar tillsammans med kulturminister Parisa Liljestrand ett råd av representanter för civilsamhället, akademin och näringslivet för att bidra till att förverkliga regeringens mål om att Sverige ska vara ett läsande land. Två möten har hittills ägt rum under 2024\.

## Förstärkt bidrag till Svenska barnboksinstitutet

Regeringen vill stärka kunskapen och forskningen om barns och ungas läsande och förstärkte därför Svenska barnboksinstitutets verksamhet med 6 miljoner kronor 2024\.
