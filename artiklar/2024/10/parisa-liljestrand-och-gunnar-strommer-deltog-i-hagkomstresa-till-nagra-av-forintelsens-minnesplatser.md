# Parisa Liljestrand och Gunnar Strömmer deltog i hågkomstresa till några av Förintelsens minnesplatser

Den 17\-18 oktober deltog kulturminister Parisa Liljestrand och justitieminister Gunnar Strömmer i ett tvådagarsbesök till några av Förintelsens minnesplatser i Polen. Ministrarna fick följa med på en resa som anordnades av Svenska kommittén mot antisemitism (SKMA) för skolelever i årskurs 9 från sex skolor från olika områden i Göteborg. Resan innefattade bland annat besök vid koncentrations\- och förintelselägret Auschwitz\-Birkenau.


Elevernas hågkomstresa finansierades av det årliga statsbidraget för hågkomstresor. För 2024 har regeringen totalt avsatt 7 miljoner kronor för utbildningsinsatser och hågkomstresor. I januari 2024 beslutade regeringen om en förstärkning av medlen till utbildningsinsatser om hågkomstresor till Förintelsens minnesplatser. Förstärkningen om 1 miljon är öronmärkt för hågkomstresor och utbildningsinsatser för skolor i områden med socioekonomiska utmaningar. Förstärkningen syftar till att möjliggöra för fler elever och lärare att delta i en hågkomstresa och nå skolor och elever som annars i lägre utsträckning deltar i hågkomstresor.

– Jag är otroligt tacksam att jag fick möjlighet att följa med på SKMA:s hågkomstresa. Att delta i en sådan här resa är en stor och omskakande upplevelse som jag alltid kommer att bära med mig. Alla har en skyldighet att hålla minnet av Förintelsen levande. Om vi ska lyckas trycka tillbaka antisemitismen krävs både kunskap och förståelse.  Att motverka antisemitism, förbättra förutsättningarna för judiskt liv i Sverige och att värna frihet och öppenhet kommer därför alltid att vara prioriterade frågor av regeringen, säger kulturminister Parisa Liljestrand.

Inför hågkomstresan fick eleverna delta i ett tvådagarsseminarium med workshops, diskussioner och föreläsningar om det judiska livet i framför allt Polen och om Förintelsen och dess olika faser och den nazistiska politiken. Eleverna fick också en föreläsning om antisemitismens rötter.

– Jag vill rikta ett stort tack till alla eldsjälar i SKMA och alla fantastiska elever och lärare som lät oss bli en del av deras hågkomstresa. Intrycken efter resan är många och starka. Att få se koncentrations\- och förintelselägren berörde mig på djupet, men också att möta tomheten i mindre samhällen där man idag bara ser spår av det som en gång var ett rikt judiskt liv. Minnet om vad som hände under Förintelsen får aldrig falla i glömska, och dessa hågkomstresor är omistliga för att hålla minnet vid liv, säger justitieminister Gunnar Strömmer.

### Hågkomstresor till Förintelsens minnesplatser

Under hågkomstresorna besöks Förintelsens minnesplatser tillsammans med specialutbildade guider. Resorna syftar till att öka kunskapen om Nazitysklands förbrytelser mot judar, romer och andra grupper. Genom arbetsuppgifter och samtal under resorna ges eleverna nya insikter och möjligheter till reflektion kring Förintelsens olika aktörer, offer, förövare, hjältar och åskådare. Eleverna ges också möjlighet att fundera över sina egna värderingar, hur de ser på sig själv och andra och hur de förhåller sig till principen om alla människors lika värde.

Efter hågkomstresan deltar eleverna i ett endagsseminarium där fokus ligger på samtida antisemitism och andra fördomsmönster, sociala medier, konspirationsteorier och hur algoritmer fungerar. Längre fram erbjuds alla elever en till utbildning med fördjupning kring antisemitism, islamofobi, afrofobi och antiziganism.

De medföljande lärarna får parallellt med elevernas diskussioner ytterligare fördjupande information. Samtliga lärare deltar också i ett tvådagarsseminarium med experter inom framför allt antisemitism och Förintelsen. Lärarna erbjuds också en fördjupning med studieresa till nya platser i Polen. De får även litteratur i samband med utbildningen och erbjuds att ingå i ett nätverk av lärare som med jämna mellanrum får inbjudan till nya seminarier och fortbildningar.
