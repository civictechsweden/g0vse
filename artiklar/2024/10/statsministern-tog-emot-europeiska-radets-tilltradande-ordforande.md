# Statsministern tog emot Europeiska rådets tillträdande ordförande

I början av december tillträder António Costa som Europeiska rådets ordförande. Den 8 oktober välkomnades han till Stockholm av statsminister Ulf Kristersson. Under en arbetslunch diskuterade de arbetsmetoder och frågor som kommer vara högt upp på EU\-dagordningen framöver.


\- Vi pratade bland annat om Sveriges fyra huvudsakliga prioriteringar i EU framöver. Det handlar om att stödja Ukraina, stärka unionens konkurrenskraft, ambitiösa och effektiva klimatåtgärder och kampen mot den organiserade brottsligheten. Jag underströk också att Sverige kommer fortsätta vara en konstruktiv och aktiv aktör inom EU, säger statsminister Ulf Kristersson.

António Costa tillträder posten som ordförande för Europeiska rådet i början av december. Han efterträder Charles Michel, som varit ordförande sedan 2019\.

\- António Costa är mycket erfaren och kompetent. Jag är övertygad om att han kommer axla rollen på ett förtjänstfullt sätt, säger Ulf Kristersson.
