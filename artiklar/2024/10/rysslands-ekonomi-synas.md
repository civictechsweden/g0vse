# Rysslands ekonomi synas

Rysslands fullskaliga krig mot Ukraina fortsätter med oförminskad intensitet och långtgående konsekvenser för civila. Samtidigt sprider Ryssland propaganda för att försöka framställa den ryska ekonomin som mer välfungerande än vad den är. Som ett led i att motverka Rysslands propaganda gav regeringen i somras i uppdrag till Konjunkturinstitutet att analysera den ekonomiska utvecklingen i Ryssland. I samband med att rapportens slutsatser presenterades stod finansminister Elisabeth Svantesson under onsdagen värd för ett seminarium.


– Ryssland sprider propaganda i försök att framställa rysk ekonomi som stark och motståndskraftig för att på så sätt ge sken av att sanktionerna är verkningslösa och därmed undergräva uthålligheten i stödet för Ukraina. Det är därmed viktigt att nyansera bilden av rysk ekonomi och titta under huven på officiella siffror, säger finansminister Elisabeth Svantesson.

På seminariet deltog Torbjörn Becker, chef för Östekonomiska institutet (SITE) vid Handelshögskolan i Stockholm, för att presentera den rapport som SITE författat med anledning av regeringens uppdrag till Konjunkturinstitutet. I rapporten uppmärksammas att en av de största utmaningarna med att analysera rysk ekonomi är bristen på tillförlitlig data, eftersom den ryska ekonomiska rapporteringen har blivit sammanflätad med krigspropaganda. Den ryska regeringen har slutat publicera stora delar av tidigare tillgängliga data, och de siffror som finns tillgängliga används för att ge en mer positiv bild.

Rapporten belyser också att den ryska regeringens finansiella reserver, som har använts för att finansiera krigsutgifterna, snabbt håller på att ta slut och kan vara uttömda inom ett år. När dessa reserver är förbrukade kommer centralbanken att utsättas för tryck att sänka sin styrränta, eller till och med börja trycka mer pengar, vilket kan leda till en hög inflation och en försvagad rubel.

– Det är tydligt att rysk ekonomi inte fungerar så väl som Putin vill få det att verka. Resurser töms ut till krigsindustrin och ekonomin är överhettad. Man kan se att det finns stora frågetecken kring officiella siffror. Vi måste fortsätta att aktivt motverka Putins propaganda, onsdagens diskussion är en viktig del i det arbetet, säger Elisabeth Svantesson.

Medverkade på seminariet gjorde även Vladimir Milov, rysk oppositionspolitiker och nationalekonom, och Emil Wannheden, analytiker Totalförsvarets forskningsinstitut (FOI).
