# Regeringens undertecknande av brev gällande stöd för FN:s generalsekreterares mandat

Regeringen skrev i går, den 10 oktober, under ett brev tillsammans med våra nordiska grannländer och ett stort antal andra länder. Brevet markerar vårt principiella stöd för FN:s generalsekreterare att kunna verka i samtliga FN:s medlemsstater. Det sker i ljuset av att Israels utrikesminister förklarat generalsekreteraren persona non grata.


FN och generalsekreteraren behöver beredas full möjlighet att verka och uppfylla sitt mandat i alla länder, inklusive att medla vid konflikter och bistå med humanitärt stöd. Regeringen ser många brister i FN\-systemets förmåga att lösa vår tids stora konflikter, men Sverige står upp för FN:s mandat och generalsekreterarinstitutionens viktiga funktion, och möjlighet att verka också i andra svåra konflikter och kriser, såsom Ukraina, Sudan och Myanmar.

Brevet skrevs under av omkring hundra andra länder samt en majoritet av EU:s medlemsstater. Regeringen vill samtidigt markera att flera av signatärerna på viktiga punkter skiljer sig väsentligen från de universella demokratiska värderingar som FN\-stadgan vilar på. Flera av dem bryter mot mänskliga rättigheter, brister i demokrati och står till skillnad från Sverige inte heller upp för Israels rätt att försvara sig mot de terrororganisationer och andra aktörer som hotar landets existens. Sveriges signatur innebär inte ett legitimerande av medsignatärerna, utan markerar vårt stöd för FN och för den regelbaserade världsordningen.

Den svenska regeringen fortsätter att tydligt stå upp för Israels självklara rätt att försvara sig i enlighet med internationell rätt och kräver ett omedelbart och villkorslöst frigivande av kvarvarande personer som hålls gisslan i Gaza.
