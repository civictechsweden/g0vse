# Ukraina och migration i fokus på EU-toppmöte i Bryssel

Statsminister Ulf Kristersson deltog på ett EU-toppmöte i Bryssel den 17 oktober. På dagordningen stod bland annat Ukraina, Mellanöstern och migration. Under mötet lyfte statsministern bland annat att EU bör terrorklassa det iranska revolutionsgardet.

I diskussionen om Rysslands fullskaliga invasion av Ukraina deltog president Volodymyr Zelenskyj som redogjorde för innehållet i den fredsplan som landet har tagit fram. Ledarna diskuterade även EU:s fortsatta stöd till Ukraina och nya sanktioner mot Ryssland.

- Den ukrainska motståndsviljan fortsätter att imponera och inspirera, och Ukraina har vårt fulla stöd i sin kamp för frihet, säger statsminister Ulf Kristersson.

På dagordningen stod också diskussioner om åtgärder för att minska den irreguljära migrationen till EU och öka effektiviteten i återvändandet, liksom genomförandet av asyl- och migrationspakten. Ledarna pratade också om hur Ryssland och Belarus använder migranter som instrument i sin hybridkrigföring.

På EU-toppmötet diskuterades också den militära upptrappningen i Mellanöstern. Rådet uppmanar alla parter till återhållsamhet och understryker att den internationella humanitära rätten måste följas.

Statsminister Ulf Kristersson lyfte under mötet att EU bör terrorklassa det iranska revolutionsgardet mot bakgrund av organisationens agerande i Mellanöstern och i flera europeiska länder.

Även EU:s konkurrenskraft och utvecklingen i Georgien, Moldavien, Sudan, Venezuela diskuterades på mötet. EU-ledarna pratade också om de kommande mötena COP29 och COP16.

## Första toppmötet mellan EU och GCC

Dagen före EU-toppmötet deltog statsminister Ulf Kristersson i det första toppmötet mellan EU och Gulfstaternas samarbetsråd, GCC. På mötet diskuterades Ukraina, situationen i Mellanöstern, handel och närmare samarbete mellan de två organisationerna. Efter mötet publicerades ett gemensamt uttalande (se länk under genvägar).
