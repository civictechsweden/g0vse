# Miljörådet antog rådslutssatser inför COP16 för biologisk mångfald och COP29 för klimat

EU:s klimat- och miljöministrar antog den 14 oktober rådslutsatser inför de FN-möten om biologisk mångfald (COP16) och klimatförändringar (COP29) som äger rum i höst. I båda fallen lyfts vikten av högre ambitioner.

Klimat- och miljöministrarna antog rådslutsatser inför 29:e partsmötet inom klimatkonventionen, COP29. Mötet äger rum i Baku i Azerbajdzjan den 11–22 november.

Rådet vill se ett ambitiöst och balanserat resultat där 1,5-gradersmålet fortfarande är inom räckhåll. Rådet fastslog också att COP29 bör enas om ett nytt globalt mål för klimatfinansiering (NCQG) som ersätter det nuvarande målet om 100 miljarder USD per år. Målet bör vara realistiskt, omfatta olika finansiella flöden och bygga på en bredare grupp av bidragsgivare än idag.

Miljörådet antog också rådslutsatser inför partsmötet för FN:s konvention om biologisk mångfald (COP16) och dess två protokoll, Cartagenaprotokollet och Nagoyaprotokollet. Partsmötet äger rum i Colombia 21 oktober-1 november. Mötet är det första sedan det nya Kunming- Montreal-ramverket antogs 2022 och fokus ligger på utestående frågor som är viktiga för genomförandet, till exempel beslut om ett transparent uppföljningssystem av de globala målen.

Miljörådet diskuterade också processen för att ta fram ett globalt bindande avtal om plastföroreningar, inför det femte och sista förhandlingsmötet som äger rum i Sydkorea i slutet av november. Ministrarna enades om vikten av att avtalet blir både ambitiöst och genomförbart.

Ministrarna diskuterade också EU:s kemikaliestrategi från 2021. De flesta av strategins förslag har genomförts eller presenterats av kommissionen. Sverige saknar dock den mest centrala åtgärden, dvs revideringen av kemikalieförordningen Reach. Den nuvarande förordningen är 20 år gammal och behöver uppdateras enligt dagens kunskap.
