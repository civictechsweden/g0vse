# Statsministern besökte Bofors och gymnasieskola i Örebro

Onsdagen den 2 oktober besökte statsminister Ulf Kristersson Karlskoga och Örebro. Statsministern fick bland annat en presentation av BAE Systems Bofors produktionsanläggning i Karlskoga där företaget tillverkar artillerisystemet Archer.

Artillerisystemet Archer är ett av de vapensystem som Sverige har donerat till Ukraina sedan Ryssland inledde sin fullskaliga invasion av landet 2022\. Vid besöket fick statsministern också en presentation av företagets nya luftvärnssystem, Tridon, som tagits fram för att skydda mot luftburna hot som exempelvis drönare.

Senare på dagen besökte statsministern Virginska gymnasiet i Örebro och träffade bland annat elever som studerar på NIU, nationell godkänd idrottsutbildning, som är ett gymnasieprogram där studier kombineras med elitsatsning på idrott.

Statsministern träffade också företagare i Örebro för att prata om företagsklimatet i Sverige och om regeringens arbete för att underlätta för små\- och medelstora företag att växa.
