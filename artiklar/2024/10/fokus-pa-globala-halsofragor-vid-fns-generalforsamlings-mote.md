# Fokus på globala hälsofrågor vid FN:s generalförsamlings möte

Den 24 – 26 september deltog sjukvårdsminister Acko Ankarberg Johansson vid FN:s generalförsamlings 79:e session i New York. Ministern representerade Sverige bland annat vid ett högnivåmöte om antimikrobiell resistens och en panel om livmoderhalscancer.


Sjukvårdsminister Acko Ankarberg Johansson deltog den 26 september vid ett högnivåmöte i FN:s generalförsamling om antimikrobiell resistens (AMR). AMR innebär i korthet att smittämnen (bakterier, virus, parasiter och svampar) utvecklar en motståndskraft mot antibiotikabehandling.

– Sveriges framstående arbete med antimikrobiell resistens gör att vi har mycket att bidra med i det globala arbetet. FN:s generalförsamling är därför ett väldigt viktigt forum att delta i och lyfta fram svenska erfarenheter, säger sjukvårdsminister Acko Ankarberg Johansson.

Mötet var det andra i sitt slag, det första hölls år 2016\. Vid mötet hölls det ceremoniella antagandet av en politisk deklaration med globala åtaganden i arbetet mot antimikrobiell resistens. Sverige var ett av de mer aktiva länderna i EU under förhandlingarna kring deklarationen och många av Sveriges prioriterade frågor finns med på något sätt i den politiska deklarationen.

Med på högnivåmötet deltog också Sveriges ambassadör för arbetet mot antimikrobiell resistens Malin Grape

## Svenskt sidomöte betonar samarbete mot AMR över landsgränserna

Dagen innan högnivåmötet, den 25 september, inledningstalade sjukvårdsministern på sidomötet Fostering Cross\-Country Solidarity to Address Antimicrobial Resistance in the WHO European Region and Beyond. Evenemanget anordnades av Folkhälsomyndigheten tillsammans med WHO Europe. Avstamp för diskussionerna under evenemanget var färdplanen för att motverka antimikrobiell resistens, som WHO Europes medlemmar enades om i slutet av 2023\. Vid mötet diskuterade deltagarna bland annat hur stöd från WHO och samarbete med andra länder kan se ut i praktiken.

Förutom sjukvårdsminister Acko Ankarberg Johansson deltog också Stella Kyriakides, EU\-kommissionär för hälsa och livsmedelssäkerhet och Hans Kluge, WHO Europes regiondirektör.

I samband med sidomötet hade sjukvårdsministern en bilateral med Ukrainas förste vice hälsominister dr Serhii Dubrov. Under mötet underströk Acko Ankarberg Johansson Sveriges stöd till Ukrainas hälso\- och sjukvård med anledning av Rysslands fullskaliga invasion som pågår sedan februari 2022\.

## Panelsamtal om åtgärder mot livmoderhalscancer

Den amerikanska tidskriften Foreign Policy anordnade den 25 september ett direktsänt panelsamtal om livmoderhalscancer som orsakas av humant papillomvirus (HPV), där sjukvårdsministern deltog. Infektion med HPV orsakar cirka 98 procent av alla fall av livmoderhalscancer. Tack vare vaccination och screening mot HPV finns i dag möjligheten att helt utrota HPV och livmoderhalscancer.
