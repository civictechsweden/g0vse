# Myndigheters arbete med jämställdhetsintegrering ger resultat

Regeringen har träffat ett femtiotal myndighetschefer för att följa upp det över tioåriga arbetet med jämställdhetsintegrering i statliga myndigheter. Fokus för mötet var både att ta del av resultat av arbetet och att ha dialog kring inriktningen framåt.

- Jag är tacksam för den stora uppslutningen. Myndigheternas jämställdhetsarbete är ett viktigt område för regeringen. Vi ser också att jämställdhetsfrågorna har stor betydelse, både i samhället i stort och i människors vardag, säger Paulina Brandberg, jämställdhets- och arbetslivsminister.

På mötet om jämställdhetsintegrering i statliga myndigheter den 2 oktober deltog flera statsråd: jämställdhets- och arbetslivsminister Paulina Brandberg, justitieminister Gunnar Strömmer, skolminister Lotta Edholm och sjukvårdsminister Acko Ankarberg Johansson samt försvarsminister Pål Jonson med en videohälsning.

Särskilt fokus låg på områden som är prioriterade av regeringen: Den organiserade brottsligheten och mäns våld mot kvinnor, jämställdhet och totalförsvar, jämställd utbildning och hur vi uppnår mer jämställd hälsa. Erfarenhetsbyte om resultat, utmaningar och framåtblick var centrala punkter för diskussionerna inom respektive område. Flera myndigheter delade med sig av resultatet av sitt arbete inom dessa områden.

### Organiserade brottsligheten och mäns våld mot kvinnor

- Den organiserade brottsligheten och mäns våld mot kvinnor är två stora samhällsproblem som behöver bekämpas med hela samhällets samlade kraft. Flickor och kvinnors roll i kriminella nätverk och mäns ekonomiska våld mot kvinnor är två frågor som behöver belysas och diskuteras mer om vi med precision ska kunna trycka tillbaka den här brottsligheten, säger justitieminister Gunnar Strömmer.

Polismyndigheten beskriver hur kvinnors roll i den organiserade brottsligheten ökar kraftigt. Kvinnor och flickor dras många gånger in successivt och utnyttjas ofta. Polisen arbetar med att öka och sprida kunskap om detta, tidigare fånga upp kvinnor i den organiserade brottsligheten och öka kvaliteten i orosanmälningar. Mäns våld mot kvinnor är högt prioriterad inom polisen. Här är kunskapsspridning och utbildning inom myndigheten centralt, det går bland annat att föra över arbetsmetoder som används mot organiserad brottslighet till att bekämpa mäns våld mot kvinnor. Många av de män som har dödat en kvinna har ofta inte tidigare haft kontakt med polisen men med hälso- och sjukvården och socialtjänsten. Samverkan för att få tillgång till information mellan verksamheter går framåt men behöver öka för att minska risken för brott.

Kronofogdemyndigheten presenterade sina resultat inom området ekonomiskt våld och hur de arbetar med internutbildningar för att stödja medarbetare när de till exempel gör hembesök. Här handlar det bland annat om tydliga rutiner för vad man ska vara vaksam på och hur man kan hjälpa personer vidare i samhället.

### Jämställdhet och totalförsvar

- För att kunna stärka Sveriges säkerhet behövs stöd från hela samhället. Vi behöver en bred palett av kompetenser för att fylla alla positioner i totalförsvaret. Jämställdhetsarbetet gör totalförsvaret starkare och ett aktivt jämställdhetsarbete är centralt för att fler kvinnor ska söka sig till dessa arbetsplatser och stanna över tid, säger försvarsminister Pål Jonson i en hälsning via film till mötesdeltagarna.

Försvarsmakten beskrev att jämställdhetsarbetet är viktigt för hela samhället. För att kunna hålla ett bra totalförsvar behövs de bäst lämpade kvinnorna och männen. En jämställd försvarsmakt handlar också om att arbeta inom flera områden, i allt från utbildningar till anpassad utrustning, för att kvinnor ska stanna i Försvarsmakten.

Myndigheten för psykologiskt försvar visade hur den ökade förekomsten av könsbaserad informationspåverkan drabbar kvinnor särskilt hårt. Här handlar det om ett narrativ som ökar risken för självcensur och att kvinnor i mindre grad deltar i offentliga sammanhang.

Myndigheten för samhällsskydd och beredskap beskrev hur de utvecklar verksamheten och utrustning så att den anpassas även för kvinnor. Myndigheten menar även att jämställdhetsintegrering är en viktig del i arbetet med planering av den civila beredskapen.

### Jämställd utbildning

- Skolan är central för att öka jämställdheten i samhället. Tyvärr vet vi dock att skolan idag är en plats som ofta upplevs som otrygg och där sexuella trakasserier är mycket vanliga. Det viktiga nu är att vi ökar tryggheten genom att lärare får större befogenheter och att vi stärker arbetet mot hedersförtrycket. Självklart ska pojkar och flickor ha samma rättigheter och villkor även i skolan, säger Lotta Edholm, skolminister.

Skolinspektionen ser i sina inspektioner att det i skolor saknas analyser om könsskillnader utifrån de stödinsatser man ger elever. Upplevelsen av otrygghet och sexistiskt språkbruk är en annan iakttagelse. Myndigheten nämner också svagheter i att bryta könsbundna yrkesval, det här är ett arbete som behöver stärkas i tidiga åldrar.

Skolverket har identifierat att kompetensen för att nå jämställdhetsuppdraget bör stärkas i skolväsendet och att kunskapen om hedersvåld, värdegrund och trakasserier måste fortsätta öka. Jämställdhetsarbetet är en viktig del i skolans arbete, men samtidigt är det komplext att nå hela skolväsendet. De könsbundna yrkesvalen är fortsatt viktiga att jobba vidare med, och även Skolverket nämner tidiga insatser för att minska framtida könsbundna yrkesval, som ett utvecklingsområde.

### Jämställd hälsa

- Vi ser stora regionala skillnader vad gäller vilken vård man får och brister vad gäller jämställd vård. Hälso- och sjukvårdens hjälp når inte alltid ut även om kunskapen finns. Det behöver vi komma till rätta med. Med bättre kunskaper om hur vården ser ut kan vi få en mer jämlik vård i hela landet och en mer jämställd vård. Vi kan uppmärksamma flickors och kvinnors hälsa mycket mer till exempel inom förlossningsvården men även vad gäller andra sjukdomar som drabbar dem mer, säger sjukvårdsminister Acko Ankarberg Johansson.

Jämställd hälsa är en viktig del i Inspektionen för vård och omsorgs uppdrag. Myndigheten nämner särskilt tillsyn av mödravården och förlossningsvården på landets förlossningskliniker samt tillsyn av socialtjänstens och hälso- och sjukvårdens arbete mot mäns våld mot kvinnor, våld i nära relationer och hedersrelaterat våld och förtryck. Här har man bland annat konstaterat att det finns brister i regelefterlevnad, handläggning och samverkan mellan huvudmän. Inspektionerna är ett viktigt led i att förbättra vården och stärka jämställdhetsarbetet, myndigheten återkopplar bristerna för att de ska kunna åtgärdas och förbättras.
