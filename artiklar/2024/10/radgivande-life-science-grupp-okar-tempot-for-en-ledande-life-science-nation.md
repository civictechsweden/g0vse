# Rådgivande life science-grupp ökar tempot för en ledande life science-nation

Life science-sektorn har en betydande roll för svensk konkurrenskraft och att utveckla Sverige vidare som en ledande kunskaps- och forskningsnation. Den 11 juni bjöds den rådgivande gruppen för life science tillsammans med fyra myndigheter in av statsråden Busch, Forssmed och Persson, för att diskutera life science-områdets viktigaste frågor. Även statssekreterarna Modig, Nilsson och Noreback deltog.

Den rådgivande gruppen för life science ska ha en rådgivande roll och består av experter och företrädare för bland annat hälso- och sjukvård, lärosäten, näringsliv och patienter. Vid mötet diskuterades vilka frågor som är av särskild vikt för life science i Sverige.

### Det stora teknikskiftet är här

Att fortsätta att utveckla och implementera precisionsmedicin, utveckla strukturerna för hälsodata med hänsyn till integritet och med möjlighet till sekundäranvändning, samt stärka kompetensförsörjning och talangattraktion lyftes av flertalet ledamöter som viktigt i det fortsatta arbetet. Många aktörer lyfte den specifika frågan om behovet av fler och bättre kliniska prövningar.

– Vi står inför ett stort teknikskifte. Banbrytande teknik såsom AI och kvant, men också banbrytande forskning som ger ökad kunskap och förståelse för de biologiska processer och möjlighet att modifiera gener och celler. Det gör att branschens arbetssätt och framtida utvecklingsmöjligheter omdefinieras. En nära dialog med sektorn är avgörande för att få fart och göra rätt saker. Den rådgivande gruppen är en ingång för information men är också ambassadörer för sektorn och de som implementerar målsättningarna i kommande strategi, säger energi- och näringsminister Ebba Busch.

Vikten av samverkansforskning och på att bli bättre på att arbeta tillsammans, aktörsgemensamt – nordiskt och internationellt framhölls. Även hur viktigt samarbetet mellan till exempelvis lärosäten och hälso- och sjukvården är lyftes fram. Vilket i sin tur kan få fler att stanna inom vården. Hälsodataområdet lyftes som ett viktigt samarbets- och utvecklingsområde, både avseende nationell struktur, integritet och sekundäranvändning.

– Vårt arbete syftar till att göra livet lite lättare att leva. Men vi står inför betydande hälsoutmaningar som kräver uthållighet. Jag vill betona fyra områden där vi ser att vi behöver kraftsamla – prevention, nationell infrastruktur för hälsodata, kliniska prövningar, samt att integrera forskning och utveckling i vården så att den kommer patienterna till del. Vi måste ha en multidisciplinär ansats för att överbrygga klyftan från forskning och innovation till användning, säger socialminister Jacob Forssmed.

Behovet av kompetensförsörjning lyftes av flera ledamöter. Flera framväxande områden, så som precisionsmedicin, väcker behov av nya kompetenser. Och det blir viktigt att vi kan sålla fram, utveckla och behålla morgondagens forskningsledare.

– Teknikskiftet som sker påverkar alla sektorer och life science inte minst. Regeringens strategi för life science behöver därmed hantera utmaningar på både kort och lång sikt. Det gäller strategiska och strukturella förändringar men också mer konkreta lösningar med kortare tidshorisont. En sådan fråga är kompetensförsörjning. Vi behöver också skapa bättre möjligheter för att den fria forskningen kommer snabbare till användning så att vi kan skapa starka företag och en mer jämlik och effektiv sjukvård för patienter. Staten har också en viktig roll att tillgängliggöra och utveckla forskningsinfrastruktur för life science-området och tillsammans med andra aktörer skapa nödvändiga förutsättningar för angelägen forskning och utveckling, säger utbildningsminister Mats Persson

### Arbetet med den nationella strategin för life science

Till hösten fortsätter arbetet med att genomföra life science-strategin. Syftet med gruppen är att utbyta kunskap och förmedla en aktuell bild av utvecklingen inom området samt bidra till implementeringen av den nationella strategin för life science som nu uppdateras. Ledamöterna företräder organisationer som alla har mandat och möjlighet att stärka förutsättningarna för svensk life science och har systemförståelse och intresse för att bidra till utvecklingen av området.
