# Palliativ vård och forskning om simning i Vansbro

Sjukvårdsministern har nu genomfört sitt tionde regionbesök, denna gång till Region Dalarna. Där fick ministern bland annat besöka Vansbro vårdcentral och ta del av Palliativa teamet Västerdalarnas verksamhet.


– Det har varit lärorikt och inspirerande att ta del av Region Dalarnas arbete med en god och nära vård, centrerad kring primärvård. Särskilt att höra mer om mötet med patienter i arbetet med suicidprevention och palliativ vård, säger sjukvårdsminister Acko Ankarberg Johansson.

På Vansbro vårdcentral presenterade verksamhetschefen hur de samverkar mellan kommun och region för en god och nära vård samt hur de arbetar med suicidprevention.

I samband med Vansbrosimningen bedrivs sedan 2017 en forskningsstudie med målet att öka säkerheten vid simning i öppet vatten. Maria Hårdstedt, läkare och disputerad forskare i Region Dalarna, berättade mer om tillståndet lungödem och vad forskningsresultaten hittills har visat.

Palliativa teamet Västerdalarna presenterade därefter sin verksamhet där de vårdar patienter i livets slutskede i hemmet, oberoende av diagnos och ålder. I teamet finns sjuksköterskor, läkare, kurator, sjukgymnast och arbetsterapeut.

Under eftermiddagen fick ministern en genomgång av hur regionen arbetar med läkemedelsförsörjning av Maria Gradén, apotekare och verksamhetschef på Region Dalarna.

Vid varje regionbesök genomförs också ett dialogmöte med regionens ledning där man diskuterar aktuella frågor inom hälso\- och sjukvården i regionen. Efter verksamhetsbesöken träffade sjukvårdsministern region\- och hälso\- och sjukvårdsledningen för att informera om regeringens satsningar och utmaningar framöver. Ministern fick också ta del av vilka frågor som Region Dalarna ser som de viktigaste framöver. Deltagare var bland andra regionstyrelsens ordförande Elin Norén, regionråd Birgitta Sacrédeus och regionråd Sofia Jarl samt regiondirektör Karin Gunnars Hellgren och hälso\- och sjukvårdsdirektör Åsa Dedering.
