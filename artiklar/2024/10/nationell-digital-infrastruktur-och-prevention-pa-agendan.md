# Nationell digital infrastruktur och prevention på agendan

Den 17 september bjöd socialminister Forssmed tillsammans med statssekreterare och politiskt sakkunniga från Klimat- och näringslivsdepartementet, Socialdepartementet och Utbildningsdepartementet in regeringens rådgivande grupp för life science för att diskutera områdena nationell digital infrastruktur och prevention.

Det är andra gången den rådgivande gruppen inom life science samlas med syfte att förmedla kunskap och ge en aktuell bild av utvecklingen inom området. Ledamöterna består av experter och företrädare för aktörer inom hela life science-sektorn som har systemförståelse, intresse att bidra samt mandat och möjlighet att förändra förutsättningarna för svensk life science.

– Tillsammans har vi möjlighet att vara med och forma framtidens hälso- och sjukvård i Sverige och samtidigt bidra till ett konkurrenskraftigt Sverige inom life science-området. Men för att lyckas med det måste vi våga ta modiga beslut, baserat på vetenskaplig evidens, med en stark etisk kompass och med patienten i centrum. Det är genom samverkan och era initiativ som vi gemensamt stärker Sveriges position inom life science, säger socialminister Jakob Forssmed.

### Tillgången till data – för tillgänglig och likvärdig vård

Statssekreterare Petra Noreback redogjorde inledningsvis för bland annat regeringens satsningar inom området nationell digital infrastruktur. Även Tomas Werngren, nationell samordnare för digital infrastruktur i hälso- och sjukvården, deltog. Regeringen arbetar intensivt med att utveckla den digitala infrastrukturen inom flera områden; att skapa rättsliga förutsättningar, utvecklingen av infrastrukturen och förankring.

I de diskussioner som följde uttryckte flera ledamöter ett starkt behov av att värna den sekundära användningen av data och att alla lösningar gällande infrastruktur behöver ta både den primära och sekundära användningen i beaktande.

Dessutom uttrycktes att det finns ett antal regulatoriska hinder som behöver identifieras och hanteras framöver. Flera aktörer lyfte också frågan om tillgången till data för både privata och offentliga aktörer.

### Prevention – en investering för hela samhället

Även inom detta område presenterade ss Noreback området och regeringens satsningar. Förebyggande insatser är avgörande för att klara av de utmaningar Sverige står inför inom hälsoområdet, som klimatförändringar, pandemier och antimikrobiell resistens.

Vid den påföljande diskussionen lyftes även inom detta område vikten av att ha bra hälsodata som grund för forskning och utveckling men även beslutsfattande.

En annan fråga som fler ledamöter kommenterade var vacciner som en viktig komponent i det preventiva arbetet. Frågan om skolans betydelse nämndes också i detta sammanhang.

– Genom att utnyttja våra olika roller och hitta lösningar tillsammans, bidrar vi konkret till Sveriges framsteg, säger socialminister Jakob Forssmed avslutningsvis.

### Nästa steg

Nästa möte i regeringens rådgivande grupp äger rum i december.
