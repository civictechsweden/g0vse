# Hos Myrorna ser de avfall som en råvara

Några som spelar en viktig roll i att minska vårt textilavfall är Myrorna, Sveriges äldsta butikskedja för second hand-varor. Torsdagen den 23 oktober besökte klimat- och miljöminister Romina Pourmokhtari Myrorna i Norsborg för att se hur de arbetar och diskutera hållbar konsumtion.

Omställningen från det linjära till det cirkulära är ett prioriterat område för regeringen. Genom att ställa om minskar vi resursanvändningen och därmed vår klimat- och miljöpåverkan.  Cirkulär ekonomi är ett avgörande verktyg för såväl ökad resurseffektivitet som ökad svensk konkurrenskraft och minskade utsläpp av både föroreningar och växthusgaser.

- Jag tycker verkligen att dessa frågor inte får den uppmärksamhet de förtjänar. Det finns en felaktig bild av vad cirkulär ekonomi innebär och tyvärr också en okunskap om potentialen för näringsliv och industri att förändra i sina produktionsled och värdekedjor för att gå i rätt riktning. Vi måste sluta se textilavfall som avfall och i stället se det som en produkt. Sen måste det vara lika enkelt att lämna föremål för återanvändning som att lämna avfall, säger klimat- och miljöminister Romina Pourmokhtari

På Myrorna samlar de in och förlänger livslängden på nästan 30 ton kläder och inredning varje dag. De är Sveriges äldsta butikskedja för second hand-varor med insamling i över 120 kommuner och ett trettiotal butiker i hela landet.

Under besöket fick klimat- och miljöminister Romina Pourmokhtari en rundvandring i verksamheten där personalen visade upp hur de arbetar med sortering, insamling och logistik. Statsrådet fick också ta del av det ett forskningsprojekt som Myrorna ingår i tillsammans med Wargön Innovation och RISE där de utforskar hur AI och Machine Learning kan stötta vid sortering av textilier second hand i syfte att bidra till en ökad resursanvändning.

Med under besöket fanns bland annat Caroline Andermatt, VD för Myrorna. Caroline är även vice ordförande i Delegationen för cirkulär ekonomi som är ett rådgivande organ till regeringen som ska bidra till näringslivets omställning till en cirkulär ekonomi.
