# Kulturministern i möte om den fortsatta försoningsprocessen med tornedalingar, kväner och lantalaiset

Tisdag den 1 oktober mötte kulturminister Parisa Liljestrand ungdomsorganisationen Met Nuoret, Meänmaa, Svenska Tornedalingars riksförbund – Tornionlaaksolaiset och Tornedalsteatern för att föra dialog om den fortsatta försoningsprocessen.

Kulturministern inledde med att berätta om satsningarna på minoritetspolitiken i budgetpropositionen för 2025. Regeringen har bland annat valt att avsätta medel för försoningsprocessen och föreslår att det tillförs 3,5 miljoner kronor under 2025 och beräknar därefter årligen avsätta 5 miljoner kronor 2026–2027.

Vid mötet hade deltagarna även möjlighet att dela med sig av synpunkter och reflektioner på Sannings- och försoningskommissionens förslag om former för erkännande av de historiska kränkningar som begåtts, förutsättningarna och formerna för en offentlig ursäkt samt prioriterade insatser under 2025.

– Dialogen om vägen framåt är en viktig del i det fortsatta arbetet med försoningsprocessen och regeringen är därför mån om en fortsatt nära dialog med minoriteten, sa kulturminister Parisa Liljestrand.

Minoritetspolitiken utgår från Sveriges internationella åtaganden. Tornedalingar utgör en av Sveriges fem nationella minoriteter.

## Sannings- och försoningskommissionen

Sannings- och försoningskommissionen för tornedalingar, kväner och lantalaiset tillsattes 2020 och har bland annat genomfört intervjuer, arkivstudier och sammanställt forskning för att utreda den assimileringspolitik som bedrevs av svenska staten under 1800- och 1900-talen. Slutbetänkandet Som om vi aldrig funnits – exkludering och assimilering av tornedalingar, kväner och lantalaiset (SOU 2023:68) lämnades över till kulturminister Parisa Liljestrand den 15 november 2023 i Pajala.
