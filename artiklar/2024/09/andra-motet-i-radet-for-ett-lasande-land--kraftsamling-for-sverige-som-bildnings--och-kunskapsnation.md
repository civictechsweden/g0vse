# Andra mötet i rådet för Ett läsande land – Kraftsamling för Sverige som bildnings- och kunskapsnation

Kulturminister Parisa Liljestrand och skolminister Lotta Edholm har samlat ett råd av representanter för civilsamhället, akademin och näringslivet för att bidra till målet att Sverige ska vara ett läsande land. Rådets andra möte ägde rum 4 september 2024.

Under mötet diskuterade deltagarna idéer och insatser som kan bidra till att Sverige ska bli ett läsande land. Både enskilda insatser och möjliga samarbeten mellan rådets aktörer diskuterades.

– Läs- och skrivförmåga öppnar dörrar till utbildning, till att äga språket och ta plats i samhället. Det är samtidigt en förutsättning för att Sverige ska fortsätta vara ett framgångsrikt och konkurrenskraftigt land. Jag vill rikta ett varmt tack till deltagarna som under mötet lyfte många goda idéer om vad vi konkret kan göra i våra olika roller och utifrån olika plattformar för att främja läsande och skrivande. Jag ser fram emot att följa det fortsatta arbetet, säger kulturminister Parisa Liljestrand.

– Vi har en läskris i Sverige. Läsning är grunden till allt lärande och därför är det mycket oroande att läsförståelsen bland tioåringar sjunker, framför allt bland de resurssvaga eleverna. Regeringen gör omfattande satsningar på bland annat läroböcker, skönlitteratur, bemannade skolbibliotek och mindre skärmtid. Men det behövs också insatser utanför skolans värld och därför har vi tagit initiativ till den här kraftsamlingen, säger skolminister Lotta Edholm.

## Om rådet

Rådets huvudsyfte är att samla representanter för civilsamhället, akademin och näringslivet, som genom att mobilisera egna resurser, strukturer och nätverk kan genomföra aktiviteter och insatser som främjar läsande och skrivande i hela befolkningen. Rådet ska även utbyta kunskap och erfarenheter om läsfrämjande som stöd till regeringens arbete. Första mötet ägde rum 12 mars 2024.

Rådet består av:

Ahmed Abdirahman, vd, ledamot och grundare The Global Village

Julia Agha, vd Alkompis

Stefan Bergh, Riksidrottsförbundet

Mia Brunell Livfors, Axel Johnson AB

Emelie Bonnier, Wallenbergstiftelserna

Dilsa Demirbag-Sten, generalsekreterare Berättarministeriet

Linda Fälth, professor i pedagogik

Peter Gärdenfors, professor i kognitionsvetenskap

Patrik Hadenius, språkvetare, utredare och f.d. förlagschef

Sven Hagströmer, ordförande, grundare Avanza

Joel Hellermark, grundare och vd Sana

Martin Ingvar, professor i neurofysiologi och integrativ medicin, KI

Sofia Norén, Legilexi

Kristina Stenvinkel, Erling-Perssons stiftelse

Elisabet Reslegård, Läsrörelsen

Eva-Lis Sirén, ordförande Lärarstiftelsen

Lars Strannegård, rektor Handelshögskolan
