# Sverige och Finlands regeringar genomförde historiskt regeringsmöte i Stockholm

Den 16 september tog Sveriges regering emot Finlands regering för att hålla ett gemensamt regeringsmöte. Under dagen antog de en deklaration om förstärkt samarbete mellan länderna, och ländernas ministrar gjorde nära 20 verksamhetsbesök och aktiviteter i Stockholmsområdet.


Det gemensamma regeringsmötet var blott det andra mellan Sverige och Finland någonsin, och det första länderna emellan på svensk mark. Mötet varade i två timmar och resulterade bland annat i signeringen av en gemensam deklaration om förstärkt samarbete mellan länderna.

Statsminister Ulf Kristersson, som inför mötet beskrivit Finland som Sveriges närmaste samarbetspartner, bjöd sedan in till en pressträff i Rosenbad tillsammans med Finlands statsminister Petteri Orpo för att berätta mer om deklarationen och det stärkta samarbetet.

Deklarationen berör bland annat arbetet för ett säkert, grönt och fritt Norden, vikten av ett fortsatt starkt stöd till Ukraina, samarbetet för att stärka konkurrenskraften på nationell och EU\-nivå och ett fördjupat samarbete inom brottsbekämpning. Dessutom behandlas ambitionen att attrahera högkvalificerad internationell arbetskraft, ett stärkt samarbete inom forskning, utveckling och innovation, gemensamma insatser för barns och ungas hälsa och det fortsatta arbetet med samarbete inom kultur och internationell turism.

Under eftermiddagen gjorde de svenska och finländska ministrarna ett stort antal besök och aktiviteter runt om i Stockholmstrakten. Besöken gick bland annat till en yrkeshögskola, en brandstation, Baltic Sea Science Center på Skansen, Värtaverkets biokraftvärmeverk, Stockholms hamnar, en familjecentral och en skola i Rinkeby, Försäkringskassans huvudkontor samt Kungl. Vetenskapsakademien.

Dessutom åkte statsminister Ulf Kristersson, Finlands statsminister Petteri Orpo, energi\- och näringsminister Ebba Busch samt Finlands näringsminister Wille Rydman till Storgatan för att diskutera hur man gemensamt kan stärka Sveriges, Finlands och EU:s konkurrenskraft vid ett näringslivsseminarium arrangerat av Svenskt Näringsliv och deras finländska motsvarighet EK.

Dagen avslutades med mingel i Sagerska huset och middag i Sven\-Harrys konstmuseum med tillhörande konstvisning.
