# Höstplanering på Patientrådets möte

Den 12 september stod sjukvårdsminister Acko Ankarberg Johansson värd för årets fjärde möte i Patientrådet, ett forum för dialog mellan regeringen och civilsamhällesorganisationer i Sverige som företräder patienters och deras närståendes intressen. På agendan stod bland annat planering för höstens resterande möten.

– Patientrådet är ett väldigt viktigt forum för mig som sjukvårdsminister och för regeringen. Genom regelbundna dialoger med de som vården finns till för – patienterna – kan vi skapa en bättre och mer hållbar hälso- och sjukvård, säger sjukvårdsminister Acko Ankarberg Johansson.

På dagordningen till höstens första möte inom Patientrådet stod bland annat planering för kommande möten där deltagarna diskuterade förslag på möjliga ämnen och diskussionspunkter. På mötet berättade sjukvårdsministern om regeringens syn på området cancerrehabilitering och om Socialstyrelsens kartläggning av cancerrehabiliteringen. Till mötet inbjöds också den särskilda utredaren Anna Nergårdh som berättade om utredningen om en ny och stärkt vårdgaranti.

Patientrådet inom Regeringskansliet inrättades 2018 och är ett forum för dialog mellan regeringen och civilsamhällesorganisationer i Sverige som företräder patienters och deras närståendes intressen. Dessa organisationer är viktiga aktörer i regeringens arbete med att utveckla hälso- och sjukvården eftersom de bidrar med angelägen kunskap och erfarenhet utifrån ett patientperspektiv. Till Patientrådet förordnas ledamöter från ett tiotal patient- och närståendeorganisationer.
