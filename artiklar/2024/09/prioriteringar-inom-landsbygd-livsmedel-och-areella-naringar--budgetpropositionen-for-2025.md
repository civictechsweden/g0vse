# Prioriteringar inom landsbygd, livsmedel och areella näringar – Budgetpropositionen för 2025

Regeringen lämnar flera förslag inom politikområdet landsbygd, livsmedel och areella näringar i budgetpropositionen för 2025\. Här beskrivs några av förslagen. Förslagen bygger på en överenskommelse mellan regeringen och Sverigedemokraterna.


## Satsningar för att stärka Sveriges livsmedelsproduktion och konkurrenskraft

Regeringen föreslår en förstärkt budget för den strategiska planen för den gemensamma jordbrukspolitiken och för genomförandet av livsmedelsstrategin samt att skatten på jordbruksdiesel ska ligga på EU:s miniminivå även under 2025\.

[Pressmeddelande: Satsningar för att stärka Sveriges livsmedelsproduktion och konkurrenskraft](/pressmeddelanden/2024/09/satsningar-for-att-starka-sveriges-livsmedelsproduktion-och-konkurrenskraft/)

## Regeringen vill säkra tillgången till djursjukvård i hela landet

Regeringen föreslår att 30 miljoner kronor tillförs Sveriges lantbruksuniversitet (SLU) för att stabilisera driften av Universitetsdjursjukhuset. Regeringen föreslår även en förstärkning till Jordbruksverket på 30 miljoner kronor för att säkerställa tillgången till veterinär dygnet runt i hela landet.

[Pressmeddelande: Regeringen vill säkra tillgången till djursjukvård i hela landet](/pressmeddelanden/2024/09/regeringen-vill-sakra-tillgangen-till-djursjukvard-i-hela-landet/)

## Regeringen vill stärka försörjningsförmågan av livsmedel och dricksvatten

Regeringen föreslår att 213 miljoner kronor tillförs myndigheternas fortsatta arbete med uppbyggnaden av en livsmedelsberedskap 2025\. Utöver det avser regeringen att tillföra 392 miljoner kronor under 2026 och 716 miljoner kronor under 2027\. De tillförda medlen ska bland annat användas till investeringsprogram som syftar till att bygga upp en robust livsmedelsberedskap.

## Satsning på arbete inom Riksskogstaxeringen

Mot bakgrund av beslutad och föreslagen EU\-lagstiftning föreslår regeringen en satsning på Sveriges lantbruksuniversitets arbete inom Riksskogstaxeringen med 7 miljoner kronor. Den reviderade LULUCF\-förordningen medför bland annat behov av att närmare kunna följa förändringar i skogens upptag och utsläpp av växthusgaser. Vidare har EU\-kommissionen föreslagit ett ramverk för skogsövervakning med stort fokus på fjärranalys. Sveriges lantbruksuniversitet har stor kompetens inom landbaserad miljö\- och resursövervakning som bör bidra till EU\-arbetet både under förhandling och eventuellt genomförande. Satsningen möjliggör även ett ökat utbyte mellan Sverige och europeiska övervakningsaktörer.

## Ökad beredskap för nya växtskadegörare till följd av klimatförändringar

Regeringen föreslår att Statens veterinärmedicinska anstalt (SVA) tilldelas 3 miljoner kronor 2025, 10 miljoner kronor 2026 och 16 miljoner kronor 2027 för att påbörja inrättandet av ett referenslaboratorium för diagnos av växtskadegörare. Syftet med referenslaboratoriet är att snabbt och kostnadseffektivt identifiera växtskadegörare som kan hota svensk växtodling, trädgårdsnäring och skogsbruk.

[Pressmeddelande: Ökad beredskap för nya växtskadegörare till följd av klimatförändringar](/pressmeddelanden/2024/09/okad-beredskap-for-nya-vaxtskadegorare-till-foljd-av-klimatforandringar/ "Pressmeddelande: ")

## Förstärkning till forskning och innovation inom areella näringar, landsbygd och livsmedel

Regeringen föreslår att Forskningsrådet för miljö, areella näringar och samhällsbyggande (Formas) tillförs 54 miljoner kronor 2025\. Vidare föreslår regeringen att Formas tillförs 90 miljoner kronor 2026, 147 miljoner kronor 2027 och sedan 229 miljoner kronor årligen i en permanent ökning från och med 2028\. Satsningen görs på forskningsanslag kopplade till areella näringar, landsbygd och livsmedel. Mer information om inriktningen på satsningen kommer samlat i den forsknings\- och innovationspolitiska propositionen som kommer att presenteras under hösten 2024\.

Formas har en central roll i förverkligandet av regeringens forsknings\- och innovationspolitik. Denna satsning omfattar forskning och innovation inom areella näringar, landsbygd och livsmedel, vilket är grundläggande för att stärka konkurrenskraft, bidra till en hållbar samhällsutveckling i hela landet samt bidra till att öka hela Sveriges resiliens och minska sårbarheten. I genomförandet är det viktigt med samverkan mellan stat och näringsliv, inte minst i det innovationsfrämjande arbetet.

## Regeringen förstärker Skogsstyrelsens förvaltningsanslag

Regeringen föreslår ökade medel till Skogsstyrelsen med 45 miljoner kronor för år 2025\. Medlen är kopplade till utökade arbetsuppgifter för implementering av ny EU\-lagstiftning samt handläggning och utredning av ärenden på grund av rättsutvecklingen inom skogsvårdslagens och miljöbalkens tillämpning för skogsbruksåtgärder.

## Medel för genomförande av den gemensamma jordbrukspolitiken

Jordbruksverket föreslås tillföras 50 miljoner kronor under 2025 för att bland annat skapa förutsättningar att uppfylla EU:s krav för genomförandet av den gemensamma jordbrukspolitiken.
