# Marcus Wandt och astronautkollegorna från Axiom-3 på Sverigebesök

I januari blev Marcus Wandt den tredje svensken i rymden. I dagarna var han, tillsammans med kollegorna Michael López\-Alegría, Alper Gezeravcı och Walter Villadei, på Sverigebesök.


Den svenska regeringen vill flytta fram positionerna på rymdområdet. Efter intensivt samarbete under våren 2023 mellan Utbildningsdepartementet och aktörer i både offentlig och privat sektor blev Marcus Wandt tidigare i år den tredje svensken i rymden, som en del av besättningen på Axiom\-3 som åkte upp till den Internationella rymdstationen (ISS).

– Rymden blir allt viktigare, såväl vetenskapligt och ekonomiskt som geopolitiskt. Sverige har unika förmågor som kommer bli allt värdefullare när rymdens betydelse fortsätter öka. Sverige är ett litet land men med en ambitiös agenda, säger utbildningsminister Mats Persson.

Under sitt besök i Sverige träffade astronauterna statsminister Ulf Kristersson och utbildningsminister Mats Persson i Sagerska huset. Dessutom deltog de i ett samtal på Utbildningsdepartementet om rymdfärden och Sverige och Europa som rymdaktörer.
