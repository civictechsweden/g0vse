# Samverkan för nära vård i Region Kalmar län

Sjukvårdsminister Acko Ankarberg Johansson fortsatte sin regionturné igen efter sommaren. Höstens första besök gick till Kalmar och Region Kalmar län, där ministern bland annat fick del av hur regionen arbetar med omställningen till god och nära vård.

– Nu drar vi igång regionturnén igen. Varje regionbesök har varit lärorikt och är betydelsefullt för mig, och besöket i Kalmar var inget undantag. Regionens arbete med omställningen till god och nära vård och med den viktiga kapacitetsfrågan var inspirerande, säger sjukvårdsminister Acko Ankarberg Johansson.

Omställningen till en god och nära vård innebär att hälso- och sjukvården ska ställas om så att primärvården är navet i vården och samspelar med annan hälso- och sjukvård och med socialtjänsten. Målet med omställningen är bland annat att patienten får en god, nära och samordnad vård som stärker hälsan.

I Region Kalmar län fick ministern en presentation av regionens innovativa arbete med omställningen. En central del i detta är bland annat det nya ersättningssystemet för vårdval i regionens primärvård som beslutades om för ett år drygt sedan och som syftar till att stödja utvecklingen till nära vård. Ministern fick också höra om flera goda exempel på samarbete mellan regionen och kommunerna i länet, arbete som bidrar till att stärka såväl personcentreringen som vårdkapaciteten.

Vid ett besök på Ortopeden i Kalmar fick ministern också en presentation av klinikens verksamhet och arbetet med att minska väntetiderna för patienterna. Bland annat diskuterades utmaningar och möjligheter till samarbeten mellan olika sjukhus såväl inom den egna regionen som med närliggande regioner, och även vikten av fungerande uppföljning och rehabilitering efter operationen.

Till varje regionbesök genomförs också ett dialogmöte med regionens ledning där man diskuterar aktuella frågor inom hälso- och sjukvården i regionen. Efter studiebesöken träffade sjukvårdsministern region- och hälso- och sjukvårdsledningen för att informera om regeringens satsningar och utmaningar framöver, samt att själv bli informerad om de frågor som regionen tycker är viktiga att föra fram.

Deltagare under dagen var bland andra regionstyrelsens ordförande Angelica Katsanidou, hälso- och sjukvårdsdirektör Johan Rosenqvist och regiondirektör Ingeborg Eriksson.
