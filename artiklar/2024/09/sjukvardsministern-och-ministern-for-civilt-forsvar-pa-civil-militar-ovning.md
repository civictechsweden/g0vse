# Sjukvårdsministern och ministern för civilt försvar på civil-militär övning

Sjukvårdsminister Acko Ankarberg Johansson och Carl-Oskar Bohlin, minister för civilt försvar, besökte den 11 september övningen CAMO24 på Ledningsregementet i Enköping. Övningen genomfördes i nära samarbete mellan Nato och EU.

Försvarsmakten har varit värd för övningen och representanter från 16 nationer deltog, bland annat från Generaldirektoratet för europeiskt civilskydd och humanitära biståndsinsatser (DG ECHO) och generalläkare från ett antal Natoländer.

Övningen utgick från scenariot att norra flanken av Europa (Baltikum) har den största hotbilden mot sig, näst efter Ukraina. Övningen syftade till att undersöka förmågan för Sverige att agera transitland med två hubbar, en större i Mälardalen, samt en mindre i norra Sverige. Flödet av drabbade kommer att vara ca 200–250 patienter i veckan, detta utifrån erfarenheterna från Polen under kriget i Ukraina. Patienter ska sedan tas om hand, stabiliseras och föras vidare till olika sjukhus i Sverige, samt föras vidare till andra länder. Varje land ansvarar för sina egna medborgare.

Övningen syftade till fördjupad samordning mellan EU, Nato och medlemsstaterna kring patientflödeshantering, civil-militär samverkan samt interoperabilitet.

Parallellt med CAMO24 genomförde Myndigheten för samhällsskydd och beredskap (MSB), Socialstyrelsen och Försvarsmakten även Nationell Seminarieövning 2024 (NSÖ 24). NSÖ 24 var ett komplement till Natoövningen och användes för att stärka en del av den nationella totalförsvarsförmågan och bidra till Natoanpassning av det civila beredskapssystemet. Målgruppen för den nationella seminarieövningen var aktörer med ett särskilt ansvar i en patientflödeshantering såsom transport, logistik, hälso- och sjukvård, och gränspassage. Varje deltagare förväntades kunna representera sin roll i totalförsvaret med uppgift att analysera och bereda de händelser som övningen genererar.

Övningens utkomster ska identifiera utvecklingsområden i den svenska totalförsvarsförmågan att hantera patientflöden från andra Natoländer under krigstillstånd, enligt Natos artikel 5. Det görs genom att analysera behov samt identifiera uppgifter och ansvarsfördelning som behöver tydliggöras. Erfarenheterna från seminarieövningen ska användas för att ge underlag till pågående utveckling av totalförsvarets förmåga och pågående Natoanpassning.

- Övningarna har redan gett oss värdefulla insikter i regeringens arbete med att stärka hälso- och sjukvårdens beredskap. Det är uppenbart för mig som ansvarig minister att den nationella styrningen behöver stärkas för att ge bättre förutsättningar för hälso- och sjukvården vid kris och krig, säger sjukvårdsminister Acko Ankarberg Johansson.

- Det svenska samhällets motståndskraft är en del i Natos samlade avskräckning och försvar. Därför är det glädjande att se att vi nu övar med våra allierade parallellt med att vi övar på nationell nivå. De båda övningarna i hantering av masskadeutfall och patientflöden visade på vikten av ett starkt totalförsvar med ett nära civilt och militärt samarbete. Övningarna tydliggjorde även styrkan i ett gott samarbete mellan EU och Nato, säger Carl-Oskar Bohlin, minister för civilt försvar.
