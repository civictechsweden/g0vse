# Organiserade brottsligheten i fokus när Nordiska ministerrådet för justitiefrågor möttes

Den 19–20 september träffades ministrar från de nordiska länderna för att diskutera frågor kopplat till organiserad brottslighet i Norden. Justitieminister Gunnar Strömmer var värd för mötet som ägde rum inom ramen för Sveriges ordförandeskap i Nordiska ministerrådet. Vid mötet deltog ministrar och statssekreterare från de nordiska länderna samt Färöarna, Grönland och Åland.

Under 2024 är Sverige ordförande i det Nordiska ministerrådet. Den 19–20 september stod justitieminister Gunnar Strömmer värd för det årliga mötet mellan justitieministrarna.

Det övergripande temat för årets möte var organiserad brottslighet. Bland annat diskuterades bekämpning av den kriminella ekonomin och organiserad brottslighet i hamnar, kriminella gruppers påverkan på rättsliga myndigheter samt organiserad kriminalitet och människohandel på arbetsmarknaden. Vid ministermötet beslutades också om ett samarbetsprogram för justitiesektorns arbete för åren 2025–2030.

– Det är viktigt att diskutera frågor koppade till organiserad brottslighet mellan våra nordiska länder. Brottsligheten är gränsöverskridande och vi behöver dela lägesbild och stärka samverkan mellan våra regeringar och myndigheter. Samarbetsprogrammet är ett värdefullt politiskt verktyg för det framtida arbetet när det gäller att möta gemensamma problem som har samband med organiserad brottslighet, säger justitieminister Gunnar Strömmer.

### Arbetslunch med representanter från digitala plattformar

Efter mötet hölls en arbetslunch där representanter från de digitala plattformarna Google, Meta, TikTok och Snapchat var inbjudna för att diskutera åtgärder för att motverka on-line rekryteringen av barn och unga till kriminella nätverk.

### Rundabordssamtal om antisemitism och hatbrott

Dagen avslutades med ett rundabordssamtal om hur antisemitism och hatbrott mot judar kan förebyggas och bekämpas i Norden. I samtalet deltog ordföranden för World Jewish Congress, Ronald S. Lauder samt ledaren för Judiska Centralrådet i Sverige Aron Verständig. Statssekreterargruppen Samling för judiskt liv deltog också som åhörare.

–  Att bekämpa antisemitism är en högt prioriterad fråga för regeringen och vi vill därför lyfta denna fråga också i det nordiska sammanhanget, säger justitieminister Gunnar Strömmer.

Vi mötet deltog ministrar från de nordiska länderna samt Åland, Färöarna och Grönland samt generalsekreteraren för Nordiska ministerrådet.
