# Kraftiga åtgärder mot den kriminella ekonomin i höstbudgeten

Regeringen går fram med flera åtgärder i den kommande höstbudgeten för att stärka arbetet mot den kriminella ekonomin. Paketet, som omfattar tre huvudsakliga områden, innebär tillskott på närmare en miljard kronor årligen under de kommande tre åren.


Det första området handlar om skärpta regler för att motverka felaktiga utbetalningar från de offentliga systemen. Regeringen kommer bland annat införa begränsningar för så kallade nystartsjobb för att motverka att anställningsformen missbrukas. Sedan 1 juli i år har Försäkringskassan fått nya möjligheter att använda inkomstuppgifter från arbetsgivardeklarationer för att kontrollera flera förmåner, bland annat föräldrapenning och sjukpenning. Myndigheten tillförs nu ytterligare medel för att kunna genomföra fler kontroller. I budgeten aviserar också regeringen en ny lagstiftning mot missbruk och fusk med statliga stöd riktat till företag och andra juridiska personer. Medel avsätts till Ekobrottsmyndigheten från och med 2026 för att handlägga den nya brottstypen.

Det andra området handlar om tillskott till myndigheter som arbetar med att förebygga, upptäcka och stoppa den kriminella ekonomin. Skatteverket, Kronofogdemyndigheten, Tullverket och Försäkringskassan får sammanlagt drygt 650 miljoner kronor i ökade anslag från och med nästa år för att stärka sitt arbete mot den kriminella ekonomin. Pengarna ska bland annat användas till att anställa fler medarbetare, investera i ny utrustning och utveckla IT\-system.

Det tredje området handlar om att motverka penningtvätt och företagsbrottslighet. I budgeten får bland annat Bolagsverket och Finansinspektionen ökade anslag. Även Polismyndigheten, Ekobrottsmyndigheten och Skatteverket ges mer resurser för att stärka samarbetet mot penningtvätt och bedrägerier inom ramen för ett finansiellt underrättelsecentrum som föreslås inrättas.

Förslaget bygger på en överenskommelse mellan regeringen och Sverigedemokraterna.
