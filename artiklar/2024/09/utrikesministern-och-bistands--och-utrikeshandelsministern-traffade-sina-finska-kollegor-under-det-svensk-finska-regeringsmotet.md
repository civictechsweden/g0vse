# Utrikesminister Maria Malmer Stenergard och bistånds- och utrikeshandelsminister Benjamin Dousa träffade sina finska kollegor under det svensk-finska regeringsmötet

Den 16 september tog Sveriges regering emot den finska regeringen för att hålla ett gemensamt regeringsmöte. Mötet syftade till att ytterligare stärka det djupa samarbetet mellan länderna. Det blev även ett tillfälle för de två nytillträdda statsråden på Utrikesdepartementet att välkomna sina finska kollegor för första gången. Stödet till Ukraina och stöd till innovativa scaleup-företag stod i fokus.

## Utrikesministrarna lyfte stödet till Ukraina

Sveriges utrikesminister, Maria Malmer Stenergard, och hennes finska motsvarighet, Elina Valtonen, deltog under regeringsbesöket i ett panelsamtal om det svensk-finska samarbetet för stödet till Ukraina.

– Stödet till Ukraina är min främsta prioritet som utrikesminister och det är särskilt viktigt att vi, tillsammans med Finland, diskuterar hur vi bäst kan fortsätta stödja Ukraina, sa Maria Malmer Stenergard under panelsamtalet. Finlands utrikesminister, Elina Valtonen, framhävde även hon värdet av det svensk-finska samarbetet och uttryckte att hon såg emot att fördjupa det gemensamma arbetet ytterligare.

Panelsamtalet modererades av Maud Holma von Heijne, generalsekreterare på Folk och Försvar. Deltagande var även Torbjörn Becker, vd för Stockholm Institute of Transition Economics, och Katarina Areskoug, tidigare chef för EU-kommissionen i Sverige tillika svensk representant i den nordisk-baltiska högnivågruppen.

Efter panelsamtalet presenterade medgrundaren för organisationen Operation Aid, Elly Reinolds, den verksamhet som organisationen bedriver i Ukraina. Operation Aid tillhandahåller bland annat sjukvård nära fronten och aktiviteter för krigsdrabbade barn. I år har Sverige bidragit med fem miljoner kronor till organisationens projekt ”Active Kids”, som syftar till att stärka barn och ungdomar och ge dem en möjlighet att återhämta sig, samt mildra psykisk ohälsa.

## Bistånds- och utrikeshandelsministern diskuterade stöd till scaleup-företag

I anslutning till regeringsmötet hölls även ett seminarium om stöd till svenska och finska scaleup-företag, med fokus på finansiering och internationalisering. Bistånds- och utrikeshandelsminister Benjamin Dousa och hans finska kollega Ville Tavio stod som värdar. Tillsammans med företag, investerare och organisationer diskuterade de hur Sverige och Finland kan skapa bästa möjliga förutsättningar för scaleup-företag att växa.

– Det är uppenbart att det finns ett enormt engagemang bland alla som var representerade här i dag. Tillsammans kan vi göra skillnad. Scaleup-företag är innovativa och kunskapsintensiva bolag som kan ha inverkan på samhället och hela branscher om de ges rätt förutsättningar. Det var inspirerande att lyssna till den lösningsorienterade diskussionen som också utmynnade i en rad konkreta förslag, sa Benjamin Dousa.

Seminariet arrangerades av Utrikesdepartementet tillsammans med Business Sweden och Swedish Incubators and Science Parks (SISP), på den kreativ mötesarena för växande bolag, Epicenter.
