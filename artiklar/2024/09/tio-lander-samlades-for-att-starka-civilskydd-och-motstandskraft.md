# Tio länder samlades för att stärka civilskydd och motståndskraft

Den 6 september genomfördes Regional Civil Protection Forum i Vilnius, Litauen. I samband med forumet antogs ett gemensamt uttalande. Sverige representerades av Johan Berggren, statssekreterare hos ministern för civilt försvar Carl-Oskar Bohlin.

I forumet deltog ministrar och högnivårepresentanter med ansvar för civilskydd i Danmark, Estland, Finland, Island, Lettland, Litauen, Norge, Polen, Sverige och Ukraina. Syftet var att dela erfarenheter och lärdomar för att bättre kunna möta gemensamma hot med fokus på tre områden: Informations- och varningssystem och beredskap, utveckling av skyddsrum samt gränsöverskridande massevakuering.

Forumet avslutades med ett gemensamt uttalande från de tio länderna om åtgärder för att stärka civilskydd och motståndskraft. I det gemensamma uttalandet betonades vikten av att stärka åtgärder inom räddningstjänstområdet, behovet av att fortsätta utveckla en samordnad europeisk krisberedskap, öka motståndskraften, inklusive allmänhetens medvetenhet och beredskap, stärkt civil-militär samverkan och ökad ambition med riskbedömningar på EU-nivå för att bättre förstå hot och säkerställa effektivare civilskyddsåtgärder. I uttalandet uttrycker länderna också sin fortsatta beslutsamhet att stödja Ukraina så länge som detta behövs.
