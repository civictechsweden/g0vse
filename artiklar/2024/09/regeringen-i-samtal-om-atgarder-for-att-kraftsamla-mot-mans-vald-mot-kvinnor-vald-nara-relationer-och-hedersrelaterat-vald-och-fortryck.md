# Regeringen i samtal om åtgärder för att kraftsamla mot mäns våld mot kvinnor, våld nära relationer och hedersrelaterat våld och förtryck

Stärkt samverkan för att bättre hjälpa våldsdrabbade stod högt på dagordningen när jämställdhets- och arbetslivsminister Paulina Brandberg, justitieminister Gunnar Strömmer och socialtjänstminister Camilla Waltersson Grönvall träffade företrädare för myndigheter och civilsamhällesorganisationer.

Temat för mötet den 11 september var förebyggande åtgärder och samverkan mellan rättsväsende, vård och omsorg avseende mäns våld mot kvinnor, våld i nära relationer och hedersrelaterat våld och förtryck.

- Tillsammans kan vi hjälpas åt att identifiera viktiga pusselbitar och konkreta åtgärder för att förebygga och bekämpa mäns våld mot kvinnor, våld i nära relationer och hedersrelaterat våld och förtryck. Arbetet med att motverka våldet och förtrycket måste ske med full kraft, från flera håll i samhället, säger Paulina Brandberg, jämställdhets- och arbetslivsminister.

På mötet tillsammans med statsråden deltog sjutton representanter för civilsamhällesorganisationer, myndigheter, regioner och Sveriges Kommuner och Regioner. Under mötet gav varje mötesdeltagare sina inspel om bland annat möjligheter och svårigheter i det pågående arbetet och om behov av åtgärder utifrån mötets fokus på samverkan mellan rättsväsende, vård och omsorg avseende mäns våld mot kvinnor, våld i nära relationer och hedersrelaterat våld och förtryck.

Flera deltagare beskrev, utifrån sina olika erfarenheter, hur god samverkan mellan olika aktörer har betydelse men att samarbetet behöver förbättras för att man med full kraft ska kunna samlas kring det stöd som finns i samhället och hjälpa personer som utsatts för mäns våld mot kvinnor, våld i nära relationer och hedersrelaterat våld och förtryck, inklusive barn som själva är utsatta eller anhöriga.

### Förslag till bättre samverkan

För att stärka samverkan lyftes bland annat vikten av likartade rutiner hos berörda aktörer vad gäller att fråga om våld oavsett var i landet man befinner sig, en tydligare styrning, och en långsiktighet i omhändertagandet.

Flera deltagare lyfte även en diskussion om vad det kan innebära att i mötet med våldsutsatta eller våldsutövare bryta sekretess, för att bättre kunna samverka mellan olika samhällsaktörer, och om vilka konsekvenser det kan få. Olika aspekter togs upp, såsom dilemmat mellan förtroendeskapande och att bryta sekretess men också utifrån aspekten att information och kunskap behöver nå de som möter individerna - med tillgång till information kan samhället snabbare hjälpa drabbade samt även utreda våldsutövare.

- Att på det här sättet få möjlighet till utbyte och att ta del av myndigheters och civilsamhällesorganisationers erfarenheter är värdefullt för regeringens fortsatta arbete med att bekämpa våld och förtryck. Vi ser att inte minst stärkt samverkan har stor betydelse för att hjälpa drabbade, säger Paulina Brandberg.

### Kraftsamling mot mäns våld mot kvinnor

Mötet den 11 september var det första i en mötesserie under en tolvmånadersperiod. Regeringen kommer att bjuda in till fler möten utifrån olika teman för att kraftsamla mot mäns våld mot kvinnor, våld i nära relationer och hedersrelaterat våld och förtryck. Nästa möte är planerat till december med tema hedersrelaterat våld och förtryck.

Mötesserien initierades efter ett rundabordssamtal som regeringen anordnade den 5 april om mäns våld mot kvinnor, våld i nära relationer och hedersrelaterat våld och förtryck, med anledning av att det då hade rapporterats om flera fall på kort tid där män anhållits misstänkta för mord på kvinnor de hade en eller hade haft en relation till.

### Åtgärder för att förebygga och bekämpa

Med samma kraft som regeringen bekämpar den organiserade brottsligheten bekämpas våldet mot kvinnor och våld i nära relationer, som fortsätter att skörda liv. I juni presenterade regeringen 132 insatser i ett omfattande åtgärdsprogram: ”Fri och trygg utan våld och förtryck - åtgärdsprogram för att förebygga och bekämpa mäns våld mot kvinnor, våld i nära relationer, hedersrelaterat våld och förtryck samt prostitution och människohandel.”
