# Förebyggande av demens i Norden: Evidensbaserade åtgärder över hela livsförloppet

I samarbete med Nordens välfärdscenter genomförde regeringen den 4 september konferensen “Preventing Dementia in the Nordics: Evidence-based measures across the life course”.

Arrangemanget ingick inom det svenska ordförandeskapet i Nordiska ministerrådet 2024, där temat för hälso- och socialområdet är ”Ett hälsosamt liv i trygghet”.

Utöver H.M. Drottningen och äldre- och socialförsäkringsminister Anna Tenje, deltog en rad namnkunniga forskare och akademiker från de nordiska och baltiska länderna.

– Demens är en av våra största folksjukdomar och den är dessutom det snabbast växande folkhälsoproblemet. Konferensen visar att det ändå finns goda skäl till hoppfullhet. För även om demens ännu inte kan botas, så kan det motas. Vi fick höra såväl personliga berättelser som presentationer av forskningsläget och redogörelser för praktiska exempel från verksamheter runt om i Norden. Det finns många goda exempel i våra olika länder och regioner. Konferensen gav mig både inspiration och en känsla av optimism, sa äldre- och socialförsäkringsminister Anna Tenje.
