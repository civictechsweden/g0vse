# EU-ministern deltog i panelsamtal med Finlands Europaminister

Den 16 september höll Sverige och Finland ett gemensamt regeringsmöte i Stockholm. I samband med det arrangerades ett panelsamtal med Sveriges EU-minister Jessica Rosencrantz och Finlands Europaminister Joakim Strand.

Under samtalet diskuterade ministrarna ländernas EU-prioriteringar. De presenterade också ett fördjupat svensk-finskt samarbete, bland annat för att skydda och främja EU:s grundläggande värden, demokrati och rättsstatsprincipen.

– EU-politik är svensk inrikespolitik. Och i EU kan Sverige inte agera ensamt utan behöver bygga allianser för att få bra genomslag. Finland är vår närmaste samarbetspartner även i Bryssel, säger EU-minister Jessica Rosencrantz.

I samband med att regeringarna möttes i Stockholm presenterades en gemensam deklaration om ländernas fördjupade samarbete. I den framgår att Sverige och Finland kommer att samarbeta ännu mer strukturerat i EU-frågor och genomföra EU-konsultationer varje halvår.
