# Prioriteringar inom bostäder och samhällsplanering – Budgetpropositionen för 2025

Regeringen lämnar flera förslag inom politikområdet bostäder och samhällsplanering i budgetpropositionen för 2025\. Förslagen bygger på en överenskommelse mellan regeringen och Sverigedemokraterna.


## Regeringen vill satsa på att underlätta bostadsbyggande

Den ökade inflyttningen till expanderande kommuner som under en längre tid haft en låg eller stagnerande befolkningstillväxt ökar deras behov av bostäder. Regeringen föreslår i budgetpropositionen att 140 miljoner kronor avsätts för att stödja den gröna omställningen och bostadspolitisk utveckling i norra Sverige under 2025\. Regeringen föreslår också i budgetpropositionen att 10 miljoner kronor avsätts till att subventionera kreditgarantiavgifter för att underlätta bostadsbyggande i etablerings\- och omställningskommuner i hela landet.

[Pressmeddelande: Regeringen vill satsa på att underlätta bostadsbyggande](/pressmeddelanden/2024/09/regeringen-vill-satsa-pa-att-underlatta-bostadsbyggande/ "Pressmeddelande: Regeringen vill satsa på att underlätta bostadsbyggande")

## Regeringen vill främja småhusbyggande

Regeringen vill främja byggandet av småhus för att bostadsutbudet bättre ska motsvara människors preferenser. En väg till att öka byggandet går genom standardisering, förenkling och effektivisering. I Sverige finns det idag ingen möjlighet att få ett hus typgodkänt för uppförande i hela landet. Regeringen ger därför Boverket i uppdrag att utreda frågan om nationellt typgodkännande. För att ytterligare förenkla processen ska Boverket även undersöka förutsättningarna för att, under vissa förutsättningar, bygglovsbefria uppförande av dessa småhus.

## Medel till Lantmäteriet för att utöka utbudet i den nationella geodataplattformen

Regeringen arbetar för att förenkla och effektivisera byggprocessen. Ett led i det arbetet är att digitalisera samhällsbyggnadsprocessen. Inom ramen för regeringens arbete med en digital samhällsbyggnadsprocess har Lantmäteriet etablerat en nationell geodataplattform (NGP). För det fortsatta arbetet med att etablera en digitalt obruten samhällsbyggnadsprocess föreslår regeringen att Lantmäteriets anslag ökas med 10 miljoner kronor 2025, 15 miljoner kronor 2026 och 20 miljoner kronor per år under perioden 2027–2030\.

## Ett register för alla bostadsrätter

Ett stort antal bostadsrätter överlåts och pantsätts varje år. Att information rörande bostadsrätter inte finns samlad och tillgänglig medför problem vid bland annat överlåtelser, hanteringen av panträtter och kreditgivning. Regeringen föreslår att Lantmäteriets anslag ökar med 10 miljoner kronor 2025 samt 30 miljoner kronor per år under perioden 2026–2030 för att myndigheten ska kunna arbeta med utveckling och uppbyggnad av ett register över alla bostadsrätter. Detta för att stärka bostadsmarknadens funktionssätt genom att samla och tillgängliggöra information om bostadsrätter.

## Satsning för att minska byggfel

Byggfel uppskattas innebära kostnader om 80–110 miljarder koronor per år. Det motsvarar ungefär en fjärdedel av samtliga ny\- och ombyggnadsinvesteringar i bostäder och lokaler. Dessa kostnader belastar både offentliga och privata beställare av byggnader och ökar byggkostnaderna. Att kostnaderna för byggfel är så höga och relativt oförändrade över tid tyder på att byggaktörer har problem med att på egen hand komma till rätta med byggfelen. Representanter från byggbranschen har uttryckt ett behov av en opartisk aktör som för dialog om sektorsövergripande frågor och ser till helheten i branschen. Regeringen föreslår att Boverket tilldelas 10 miljoner kronor för att systematiskt arbeta med att motverka byggfel. Som ett komplement föreslår regeringen att Boverket tilldelas 2 miljoner kronor per år från och med 2026 för förstärkt kontroll under byggprocessen.

## Ökade resurser till Boverket och Riksantikvarieämbetet för kompetenssatsning

För att regeringens ambitioner om ökad effektivitet i planering och byggande ska kunna förverkligas är det avgörande att kommunerna har tillgång till rätt kompetens och god vägledning inom detta område. Kommande ändringar av bygglovsregelverket och Boverkets nya byggregler kan innebära stora förändringar i kommunernas arbetssätt. Det är därför viktigt att kommunerna har rätt kunskap och verktyg för genomförandet. För att underlätta implementeringen av kommande ändringar föreslår regeringen att Boverket tilldelas 10 miljoner kronor årligen och Riksantikvarieämbetet 5 miljoner kronor årligen från 2025 fram till 2030\. De ökade resurserna ska användas till informationsinsatser och kompetensutveckling riktade till kommunerna.
