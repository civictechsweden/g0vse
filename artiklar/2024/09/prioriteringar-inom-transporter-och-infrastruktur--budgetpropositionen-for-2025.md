# Prioriteringar inom transporter och infrastruktur – Budgetpropositionen för 2025

Regeringen lämnar flera förslag inom politikområdet transporter och infrastruktur i budgetpropositionen för 2025\. Förslagen bygger på en överenskommelse mellan regeringen och Sverigedemokraterna.


## Historiska satsningar på infrastruktur

Regeringen kommer att lägga fram historiskt stora satsningar på infrastruktur i den kommande nationella planen för transportinfrastruktur. Infrastrukturpropositionen kommer innebära att satsningarna på infrastrukturramen ökar med 200 miljarder kronor jämfört med den tidigare planperioden – totalt 1 171 miljarder kronor. Drift och underhåll av vägar utökas med 1 500 miljoner kronor 2025 och anslagsposten Bidrag för drift av enskild väg utökas med 50 miljoner kronor 2025\.

[Pressmeddelande: Framtidsinvesteringar och tillväxtreformer för ett rikare och tryggare Sverige](/pressmeddelanden/2024/09/framtidsinvesteringar-och-tillvaxtreformer-for-ett-rikare-och-tryggare-sverige/ "Pressmeddelande: Framtidsinvesteringar och tillväxtreformer för ett rikare och tryggare Sverige")

## Slopad stämpelskatt och bättre regler för in\- och uthyrning av obemannade skepp

En fungerande sjöfart är avgörande för svensk utrikeshandel och varuförsörjning. Regeringen föreslår därför flera satsningar på sjöfart i den nyligen presenterade budgetpropositionen. För att stärka svensk sjöfarts konkurrenskraft föreslår regeringen slopad stämpelskatt vid inteckning i skepp och ändrade regler för in\- och uthyrning av obemannade skepp, så kallad bareboat charter. Förslagen kan också bidra till fler svenskregistrerade fartyg. Det kan i sin tur underlätta planeringen för att tillgodose statens behov av fartyg i händelse av krig eller krigsfara.

[Pressmeddelande: Slopad stämpelskatt och bättre regler för in\- och uthyrning av obemannade skepp ska underlätta för rederierna](/pressmeddelanden/2024/09/slopad-stampelskatt-och-battre-regler-for-in--och-uthyrning-av-obemannade-skepp-ska-underlatta-for-rederierna/ "Pressmeddelande: Slopad stämpelskatt och bättre regler för in- och uthyrning av obemannade skepp ska underlätta för rederierna")

## Paket för ett effektivare godstransportsystem

Regeringen föreslår en satsning inom ramen för det strategiska arbetet med godstransporter på 10 miljoner kronor 2025 samt 4 miljoner kronor per år under perioden 2026–2028\. Syftet är att stärka förutsättningarna för ett effektivt godstransportsystem som främjar jobb och tillväxt i hela landet. Efter att riksdagen tagit ställning till budgeten kommer regeringen att återkomma i frågan om prioriterade åtgärder och förändringar för ett mer intermodalt, hållbart, robust och konkurrenskraftigt transportsystem.

## Omfattande satsningar för att stärka det civila försvaret

Regeringen anser att satsningarna för att utveckla och stärka det civila försvaret måste fortsätta att öka. Regeringen avser tillföra ytterligare medel för att stärka det civila försvaret på bred front. Totalt tilldelas det civila försvaret cirka 8,5 miljarder kronor under 2025 varav cirka 1,1 miljarder kronor avses för transporter och infrastruktur. Regeringen föreslår bland annat medel till Trafikverket för att stärka skyddet av den statliga transportinfrastrukturen, inklusive väganläggningar och bangårdar samt andra samhällsviktiga anläggningar som flygplatser. Luftfartsverket föreslås få medel för förstärkt reparationsberedskap och Sjöfartsverket för att den samhällskritiska verksamheten ska kunna upprätthållas i 90\-dagar.

[Pressmeddelande: Omfattande satsningar för att stärka det civila försvaret](/pressmeddelanden/2024/09/omfattande-satsningar-for-att-starka-det-civila-forsvaret/ "Pressmeddelande: Omfattande satsningar för att stärka det civila försvaret")
