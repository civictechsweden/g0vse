# Arbetsgruppen Samling för judiskt liv möttes i Uppsala

Det femte mötet i arbetsgruppen Samling för judiskt liv hölls i Uppsala den 20 september. Temat under mötet var den ökande antisemitismen med extra fokus på sociala medier och hur det påverkar judisk skolungdom i Sverige.

Representanter för Judiska ungdomsförbundet deltog på mötet och gav en lägesbild av antisemitismen i skolan och i sociala medier. Läget är allvarligt och många judiska ungdomar möter antisemitism i olika former, särskilt i sociala medier. Bilden förstärktes av företrädare från World Jewish Congress i Norden och Judiska Centralrådet.

–Att judiska skolungdomar i Sverige känner obehag inför att gå till skolan och utsätts för trakasserier i skolan eller i sociala medier är helt oacceptabelt. Samhällets gemensamma krafter behövs för att vi ska kunna vända denna negativa utveckling. Därför är det oerhört värdefullt att vi har denna arbetsgrupp, säger statsministerns statssekreterare Johan Stuart.

Efter mötet med arbetsgruppen fick deltagarna möjlighet att vara med som åhörare under ett informellt rundabordssamtal med Ronald S. Lauder, ordförande för World Jewish Congress, Aron Verständig, ordförande för Judiska Centralrådet, samt regeringsföreträdare och representanter från Nordiska ministerrådet, om hur antisemitiska hatbrott kan bekämpas i Norden. Mötet var arrangerat av Justitiedepartementet som en del av Sveriges ordförandeskap i Nordiska ministerrådet.

## Samling för judiskt liv

Satsningen Samling för judiskt liv presenterades av regeringen i januari 2023 och är en interdepartemental arbetsgrupp med uppgift att samverka och föra dialog om förebyggande åtgärder och insatser som stärker förutsättningarna för judiskt liv och som förebygger och motverkar antisemitism i Sverige. Regeringens arbete mot antisemitism är prioriterat och fokuserar på tre områden: utbildning, att öka tryggheten för judar i Sverige och främja judiskt liv i Sverige.

Arbetsgruppen leds av statsministerns statssekreterare Johan Stuart och tillsammans med honom ingår åtta statssekreterare från sex departement i arbetsgruppen. Tre civilsamhällsorganisationer; Judiska Centralrådet, Judiska Ungdomsförbundet och Svenska Kommittén mot Antisemitism ingår i arbetsgruppen liksom representanter för relevanta myndigheter, organisationer och andra experter.
