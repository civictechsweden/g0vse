# Svenskt-finskt ministerbesök hos läsglada elever i Rinkeby

Den 16 september besökte kulturminister Parisa Liljestrand och skolminister Lotta Edholm Rinkeby i Stockholm tillsammans med Finlands undervisningsminister Anders Adlercreutz. Besöket skedde i anslutning till det gemensamma svensk-finska regeringsmötet tidigare samma dag.

På plats i Rinkeby fick ministrarna tillfälle att träffa en klass med elever i årskurs 4 i Askebyskolan och prata om läsning. Både eleverna och de besökande statsråden berättade om sina favoritböcker och vad de brukar gilla att läsa. Eleverna är med i en tävling som heter Den stora läsutmaningen. Den syftar till att skapa läsglädje, bidra till vardagsläsning och att öka läsmängden för barn. Initiativet till tävlingen har tagits av flera svenska bokförlag tillsammans och pågår från mitten av september till början av december.

–Sverige ska vara ett läsande land. Att läsa och att äga språket är en grund för att vara en aktiv och informerad medborgare i en demokrati. Det är också en förutsättning för att vårt land ska fortsätta att vara en kunskapsnation som står sig i internationell konkurrens och som även framöver utmärks av hög kreativitet och innovationsförmåga, säger kulturminister Parisa Liljestrand.

– En god läsförmåga ger elever möjlighet att navigera i världen, skaffa sig nödvändig kunskap och information, men också att känna läsningens glädje – en möjlighet att upptäcka nya världar och förstå både andra människor och sig själv. Därför var det extra roligt att lyssna på barnens läsberättelser, säger skolminister Lotta Edholm.
