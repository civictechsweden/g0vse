# Barns och ungas läsande i fokus för skolministerns besök på Bokmässan

Barns och ungas läsande stod i centrum för skolminister Lotta Edholms besök på Bokmässan. Skolministern delade dessutom ut pris till Årets skolbibliotek.

Den 26–29 september hölls Bokmässan i Göteborg. Skolminister Lotta Edholm var på plats och deltog i flera seminarier om hur vi ska få barn och unga att läsa mer. Bland annat bidrog skolministern själv till en programpunkt med andra nordiska ministrar. Seminariet ”Läsning så in i Norden!” arrangerades som en del av det svenska ordförandeskapsprogrammet inom Nordiska ministerrådet och handlade om hur läsning bland barn och unga kan stärkas, både i skolan och på fritiden.

- Jag tyckte att det var extra roligt att vi kunde bidra till en egen programpunkt som Skolverket och Kulturrådet höll i. Det var intressant att få lära av mina nordiska kollegor och lyssna på vad barn och unga själva tänker om läsning, säger skolminister Lotta Edholm.

Skolministern deltog också i Sveriges Lärares seminarium ”Behöver Sverige en helt ny läspolitik?”, för att diskutera barns och ungas läsande med lärare från grundskolan och gymnasieskolan, och representanter från Lärarstiftelsens och Sveriges Lärares expertråd för läsning.

I samband med Bokmässan delade skolministern ut Nationella Skolbiblioteksgruppens pris Årets skolbibliotek, som i år gick till Nydalaskolan i Malmö. Valet motiveras med skolans lekfulla användning av sitt biblioteksrum och kreativa arbetssätt att välja medier som passar elevernas olika intressen och språk. Skolan anordnar även litteraturfestivaler för att uppmuntra alla i familjen till läsning. Enligt juryn utmärker de sig genom att ha en välorganiserad verksamhet som tydligt följer eleverna genom årskurserna och där skolbibliotekarien har en viktig plats i skolans ledningsgrupp.

- Bokmässan är en av årets höjdpunkter för mig. Jag har haft många intressanta möten och samtal under de här dagarna och det är tydligt att det finns ett stort engagemang för barns och ungas läsning. Dessutom är jag glad att jag äntligen fick möjlighet att köpa många nya spännande böcker till min bokhylla, säger skolminister Lotta Edholm.
