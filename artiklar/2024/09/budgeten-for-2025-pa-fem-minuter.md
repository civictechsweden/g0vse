# Budgeten för 2025 på fem minuter

Kampen mot inflationen är vunnen och regeringen skiftar därför fokus i den ekonomiska politiken: från att bekämpa inflationen till att investera för att bygga Sverige rikare och tryggare igen. Regeringens budgetproposition för 2025 innehåller reformer för sammanlagt 60 miljarder kronor, exklusive det militära stödet till Ukraina.


Budgetpropositionen innehåller regeringens förslag till statens budget för nästa år. På den här sidan kan du läsa mer om:

* [Regeringens bedömning av det ekonomiska läget och de offentliga finanserna](#Prognos)
* [Reformer i budgeten för att bygga Sverige rikare och tryggare](/artiklar/2024/09/budgeten-for-2025-pa-fem-minuter/#Reformer)
* [Statens utgifter samt beräkning av statens inkomster 2025](/artiklar/2024/09/budgeten-for-2025-pa-fem-minuter/#Utgifter)

## Regeringens bedömning av det ekonomiska läget och de offentliga finanserna

Den ekonomiska aktiviteten är dämpad och svensk ekonomi befinner sig sedan 2023 i en lågkonjunktur. Den låga ekonomiska aktiviteten har påverkat arbetsmarknaden negativt med stigande arbetslöshet och svag efterfrågan på arbetskraft. Regeringen bedömer att återhämtningen inleds vid årsskiftet då tillväxten och efterfrågan på arbetskraft gradvis väntas öka.

Inflationen fortsatte att minska under första halvåret 2024\. Fortsatt låga energipriser och en svag efterfrågan i ekonomin bidrar till att inflationen bedöms vara lägre än 2 procent i år och nästa år.

Den offentliga sektorns finansiella sparande bedöms vara negativt kommande två år, vilket medför att bruttoskulden i förhållande till BNP ökar jämfört med 2023\. Sverige statsskuld är dock fortsatt låg i ett historiskt perspektiv och är lägre än det så kallade skuldankaret.
