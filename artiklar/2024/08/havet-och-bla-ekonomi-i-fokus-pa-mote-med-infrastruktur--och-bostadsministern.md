# Havet och blå ekonomi i fokus på möte med infrastruktur- och bostadsministern

Den 26 augusti samlades en rad olika aktörer med koppling till havet för att diskutera flera viktiga framtidsfrågor. Infrastruktur\- och bostadsminister Andreas Carlson hade bjudit in till mötet för att ta del av synpunkter inför regeringens fortsatta strategiska arbete med de maritima frågorna.


– Innovativa och hållbara blåa näringar ska ha bästa möjliga förutsättningar i Sverige. För att nå dit behöver alla aktörer inom den blå ekonomin gemensamt fundera över vilka åtgärder vi tillsammans kan genomföra, säger infrastruktur\- och bostadsminister Andreas Carlson.

## Robust och konkurrenskraftig blå ekonomi

Den blå ekonomin innefattar alla aktörer som utgår från havet, men också havet självt som grundläggande resurs och plats.

Regeringens mål är att innovativa och hållbara blåa näringar ska ha bästa möjliga förutsättningar i Sverige, så att en omställning till en fossilfri blå ekonomi som är robust och konkurrenskraftig kan realiseras.

Med detta som utgångspunkt samlade infrastruktur\- och bostadsminister Andreas Carlson en rad aktörer inom den blå ekonomin för att ta del av inspel.

Under mötet fick deltagarna reflektera och diskutera med utgångspunkt i tre teman: Konkurrenskraftiga blå näringar, Innovation, fossilfrihet och hållbarhet samt Nya attraktiva jobb och bättre kompetensförsörjning.

Diskussionsfrågorna handlade bland annat om hur Sverige kan stärka hela den breda blå konkurrenskraften och hur bättre samverkan mellan flera blå näringar kan göra att de effektiviseras.

På mötet lyftes även frågan om hur tillgången på fossilfria drivmedel kan förbättras och elektrifieringen påskyndas. Deltagarna fick också reflektera kring hur näringen kan bidra för att förbättra havsmiljön.

En annan frågeställning rörde kompetensbristen inom de blå näringarna och vilka åtgärder som är viktigast för att komma till rätta med den.

## Fortsatt maritimt strategiskt arbete

Regeringen tar nu med sig resultatet från aktörsmötet in i det fortsatta strategiska arbetet med maritima frågor.

– Det har varit mycket värdefullt att få ta del av alla inspel och synpunkter. Nu kommer mina medarbetare och jag att ta det strategiska arbetet vidare för att skapa förutsättningar för en robust, konkurrenskraftig och hållbar blå ekonomi, säger infrastruktur\- och bostadsminister Andreas Carlson.
