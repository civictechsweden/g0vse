# Nordiska transportministrar möttes i Göteborg

Den 14 augusti möttes transportministrar och representanter från de nordiska länderna i Göteborg för att diskutera transportfrågor. Bland annat diskuterades civilt försvar och beredskap inom transportområdet, elflyg, elektrifiering av vägtransporter och gröna sjöfartskorridorer. Under mötet undertecknades också en deklaration om elflyg.


– Elflyg är en viktig del i omställningen av flyget. Tillsammans med andra hållbara flygbränslen kan utsläppen minska och utvecklingen påskyndas mot en fossilfri flygsektor. De nordiska länderna har potential att bli pionjärer för etablering av kommersiellt elflyg i större skala. Elflyg kan öka tillgängligheten, inte minst i de mer glesbefolkade delarna inom Norden, säger infrastruktur\- och bostadsminister Andreas Carlson.

## Deklaration om elflyg

Deklarationen som antogs under mötet den 14 augusti syftar till att stärka det nordiska samarbetet för att främja utvecklingen av kommersiellt elflyg.

[Deklaration från det nordiska transportministermötet i Göteborg 14 augusti 2024](/informationsmaterial/2024/08/deklaration-fran-det-nordiska-transportministermotet-i-goteborg-14-augusti-2024/ "Deklaration från det nordiska transportministermötet i Göteborg 14 augusti 2024")

Vid ett möte i Fredrikstad i november 2022 enades de nordiska transportministrarna om att bana väg för etablering av nordiska fossilfria flyglinjer senast 2030\. Detta ska ske genom att främja en fossilfri flygsektor globalt och uppmuntra till framtida samarbeten mellan de nordiska länderna.

## Civilt försvar och beredskap och elektrifiering av vägtransporter

Under mötet diskuterade ministrarna även frågor rörande civilt försvar och beredskap på transportområdet.

– Det allvarliga säkerhetspolitiska läget innebär att det nordiska samarbetet om gränsöverskridande transportinfrastruktur och transporter är viktigt för de nordiska ländernas totalförsvar, säger infrastruktur\- och bostadsminister Andreas Carlson.

Ministrarna diskuterade även elektrifiering av vägtransporter och hur länderna ytterligare kan främja elektrifiering av vägtransporter på landsbygden och gränsområden inom det nordiska samarbetet. Norden är en världsledande region när det kommer till elektrifiering av både person\- och godstransporter och elektrifiering av transportsektorn är centralt för att nå klimatmålen.

På agendan stod även diskussioner om ländernas arbete med gröna sjöfartskorridorer.

Efter att mötet avslutats gjorde Andreas Carlson ett besök i Göteborgs hamn tillsammans med Danmarks transportminister Thomas Danielsen.
