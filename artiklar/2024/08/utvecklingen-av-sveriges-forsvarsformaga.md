# Utvecklingen av Sveriges försvarsförmåga

Regeringen fortsätter att stärka Sveriges försvarsförmåga. På en pressbriefing den 15 augusti sammanfattade försvarsminister Pål Jonson det aktuella läget på försvarsområdet. Pål Jonson meddelade att DCA\-avtalet i dag träder i kraft och att Försvarets materielverk (FMV) nu analyserar möjligheten att etablera en närvaro i Ukraina under hösten 2024\.


Regeringen har sedan den tillträdde under hösten 2022 stått inför flera stora uppgifter på försvarsområdet.

I mars 2024 blev Sverige medlem i Nato, vilket innebär den största säkerhetspolitiska förändringen på 200 år. Samtidigt har regeringen förhandlat fram ett nytt avtal om försvarssamarbete med USA – DCA\-avtalet (Defence Cooperation Agreement). Avtalet kommer att underlätta närmare militärt samarbete mellan Sverige och USA.

– DCA\-avtalet blir en hörnsten för försvaret i norra Europa och skapar förutsättningar för amerikanskt militärt stöd och närvaro, säger försvarsminister Pål Jonson.

Regeringen har även genomfört en rad åtgärder för att öka effektiviteten hos försvarsmyndigheterna och för att minska administrativa hinder för tillväxt i försvaret. Försvarsanslagen har också fördubblats de senaste fyra åren från 60 miljarder till 119 miljarder.

Regeringen har därtill kraftigt ökat Sveriges militära stöd till Ukraina. Hittills uppgår Sveriges militära stöd till Ukraina till cirka 43,5 miljarder kronor. På pressbriefingen den 15 augusti berättade försvarsministern även att regeringen den 1 augusti gav Försvarets materielverk (FMV) i uppdrag att utveckla sitt stöd till Ukraina.

FMV ser nu över möjligheten att placera personal på plats i Ukraina under hösten 2024\. FMV har en viktig roll i arbetet med nyanskaffning av försvarsmateriel till Ukraina, för att hjälpa till med att bygga upp en ukrainsk myndighet för upphandlingar av försvarsmateriel och för att försörja redan donerad materiel.
