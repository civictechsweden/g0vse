# Så motverkar den nya a-kassan fusk och bedrägerier

När den nya arbetslöshetsförsäkringen införs används en ny metod för att beräkna ersättning. Uppgifter om inkomst ersätter arbetad tid. Det förbättrar förutsättningarna att stoppa fusk, bedrägerier och misstag, bland annat genom mer tillförlitlig information.


Riksdagen har fattat beslut om att införa en inkomstbaserad arbetslöshetsförsäkring. Det gamla systemet, som bygger på rapportering och kontroll av arbetad tid, medför svårigheter för enskilda och berörda aktörer som arbetslöshetskassorna. Med det nya systemet kommer a\-kassorna kunna använda uppgifter från arbetsgivardeklarationer som har lämnats till Skatteverket för att snabbt och tryggt beräkna arbetslöshetsersättning utifrån de sökandes inkomst som redovisats till Skatteverket.

– Regeringen är fast besluten att krossa den kriminella ekonomin. När vi nu genomför den största reformeringen av a\-kassan på mycket lång tid har en viktig aspekt varit att stärka både det förebyggande arbetet och möjligheten att upptäcka fusk. Man ska inte kunna stjäla pengar från våra gemensamma system, säger arbetsmarknads\- och integrationsminister Johan Pehrson.

## Stärkt kontroll genom användning av inkomstuppgifter

Att inkomstuppgifter hämtas från de arbetsgivardeklarationer som redovisats till Skatteverket förväntas förbättra möjligheten att motverka felaktiga utbetalningar av flera anledningar. Myndigheter som Arbetsförmedlingen och Försäkringskassan använder redan uppgifter från arbetsgivardeklarationerna, vilket ger ökad sannolikhet att uppgifterna kontrolleras jämfört med det gamla systemets arbetsgivarintyg som bara används av a\-kassorna.

Regeringen bedömer att det nya systemet även kommer att minska risken för misstag eftersom inkomstuppgifterna hämtas från Skatteverket, dit de redovisats löpande av arbetsgivaren i samband med att lönen betalats ut, i stället för att styrkas ibland lång tid i efterhand av den sökandes tidigare arbetsgivare.

Den inkomstbaserade arbetslöshetsförsäkringen införs den 1 oktober 2025\.
