# Sveriges stöd till befolkningen i krisdrabbade Sudan

Sedan april 2023 pågår ett fullskaligt inbördeskrig i Sudan. Kriget fördjupar en redan allvarlig politisk, ekonomisk och humanitär kris. Sudan är ett av de länder som under 2024 får mest stöd av Sverige. Stödet innefattar både utvecklingsbistånd och humanitärt stöd till den utsatta sudanesiska befolkningen. Sverige stödjer också pågående diplomatiska ansträngningar för ett eldupphör.

Det humanitära läget i Sudan är mycket svårt. Mer än halva befolkningen, omkring 25 miljoner människor, är i behov av humanitärt stöd. Inbördeskriget har tvingat över tio miljoner människor på flykt. Enligt FN har det skapat världens största internflyktingkris och största humanitära kris för barn. I juli i år rapporterade det humanitära samarbetsforumet *Integrated Food Security Phase Classification (IPC) Famine Review Committee* att hungersnöd – ofta kallat svält – råder i flyktinglägret Zamzam i Norra Darfur. Svältliknande förhållanden förmodas även råda i andra delar av landet och miljontals sudaneser befinner sig på randen till svält.

## Sudan – en av de största mottagarna av svenskt bistånd

Med anledning av det svåra humanitära läget är Sudan ett av de länder som under 2024 får mest stöd av Sverige. Sverige bidrar med 659 miljoner kronor – hittills 439 miljoner kronor i humanitärt stöd och 220 miljoner kronor i utvecklingsbistånd. Stödet fördelas till humanitära och andra organisationer på plats och bidrar till att minska hunger och motverka en hotande storskalig svältkatastrof. Sverige har under 2024 också ökat stödet till att bevaka och dokumentera kränkningar och övergrepp av de mänskliga rättigheterna. Könsrelaterat våld har ökat under kriget och genom stöd till FN:s befolkningsfond (UNFPA) bidrar Sverige med stöd till kvinnor som utsatts för våld. För att bidra till skydd av och nödhjälp till människor på flykt har Sverige också ökat stödet till FN:s flyktingorgan (UNHCR).

## Diplomatiska ansträngningar för en politisk lösning

För att mat och andra livräddande förnödenheter ska nå de mest utsatta krävs öppna gränser och möjlighet för humanitära aktörer att arbeta fritt. Sverige och EU verkar för det civila samhällets ökade deltagande i fredsansträngningarna och till att de stridande parterna inleder direkta förhandlingar om eldupphör, underlättar humanitärt tillträde och efterlever internationell humanitär rätt.
