# Kulturministern träffade initiativtagare till läsfrämjande projekt

Den 20 augusti träffade kulturminister Parisa Liljestrand initiativtagare till projektet Läsa äger som syftar till att stärka barns läsförmåga. Projektet går ut på att ungdomar som har feriepraktik läser för barn på fritids.


För många barn är sommarlovet en tid då man tappar i läsförmåga. ”Sommarlovstappet” fördjupar ytterligare de redan stora klyftorna mellan lässtarka och lässköra barn. Detta berättade Anneli Glamsare om som 2018 tog initiativ till projektet Läsa äger i Botkyrka, där ungdomar med feriepraktik i kommunen får sommarjobba med att högläsa för yngre barn. Modellen har sedan dess, med stöd från Bonniers Familjestiftelse, tillämpats av många andra kommuner.

Under mötet fick kulturministern höra om hur idén till Läsa äger föddes, hur den spridits över landet och vilken roll Bonniers Familjestiftelse spelat i att möjliggöra det. Även frågan om hur civilsamhälle och näringsliv kan bidra till att främja läsning och stärka läsförmåga, och vad politiken kan göra för att underlätta det diskuterades under mötet.

– Genom sitt viktiga arbete begränsar Läsa äger att barn halkar efter sina klasskompisar i läsförmåga över sommaren. Läsförmåga är grunden för kunskapsinhämtning och en förutsättning för att kunna ta plats i samhället och delta i det demokratiska samtalet, säger kulturminister Parisa Liljestrand.

I enlighet med förslag i budgetpropositionen för 2024 genomför regeringen flera satsningar på att stärka barns och ungas läsförmåga. Det handlar bland annat om 40 miljoner kronor årligen 2024–2026 för en långsiktig satsning på att stärka folkbibliotekens arbete med att främja läsning, där insatser riktade till barn och unga särskilt ska prioriteras.

Regeringen beslutade i somras om en lagrådsremiss som innebär att alla elever ska ha rätt till bemannade skolbibliotek. Lagändringarna föreslås träda i kraft den 1 juli 2025\.

Kulturminister Parisa Liljestrand och skolminister Lotta Edholm har även samlat ett råd av representanter för civilsamhället, akademin och näringslivet för att bidra till målet att Sverige ska vara ett läsande land. Rådets första möte ägde rum den 12 mars 2024 i Rosenbad.
