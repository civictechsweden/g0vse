# Dialog mellan Sverige och USA om samarbetet i den indopacifiska regionen

Den 5 augusti träffade kabinettssekreterare Jan Knutsson USA:s vice utrikesminister Kurt Campbell i Washington för en bilateral dialog om den indopacifiska regionen. De utbytte bedömningar av den politiska, ekonomiska och säkerhetspolitiska utvecklingen i regionen och diskuterade möjligheter för att fördjupa samarbetet mellan Sverige och USA i regionen.


– Den indopacifiska regionens betydelse fortsätter att växa, både från ett ekonomiskt och säkerhetspolitiskt perspektiv. Ett starkt transatlantiskt samarbete är avgörande för att gemensamt bemöta utmaningar och för att stärka banden med länder i den indopacifiska regionen. Dagens dialog innebar en möjlighet att på djupet diskutera utvecklingen med en av våra närmsta partner och allierade, säger kabinettssekreterare Jan Knutsson.

Under dialogen utbyttes information om utvecklingen i den indopacifiska regionen samt om politiskt och ekonomiskt samarbete med regionens länder. Utöver att diskutera Sveriges och USA:s gemensamma utmaningar och prioriteringar i regionen identifierade kabinettssekreterare Knutsson och vice utrikesminister Campbell möjligheter att stärka det svensk\-amerikanska samarbetet, något som blir allt viktigare, särskilt eftersom den euroatlantiska säkerheten blir alltmer sammanlänkad med säkerhetsläget i Asien.

I samband med den indopacifiska dialogen undertecknade kabinettssekreterare Knutsson och vice utrikesminister Campbell även ett gemensamt uttalande om samarbete inom 6G\-utveckling mellan Sverige och USA. Uttalandet uttrycker en gemensam vilja att intensifiera samarbetet mellan länderna för att säkerställa att 6G\-tekniken blir öppen och säker samt utvecklas i linje med demokratiska värderingar.

## Den indopacifiska regionen

Regionen sträcker sig från Afrikas östra kust till och med ö\-nationerna i Stilla havet. Tre femtedelar av världens befolkning bor i regionen, som också står för 60 procent av världens BNP och två tredjedelar av den globala tillväxten. Regionen är viktig för innovation, digitalisering och teknologisk utveckling likväl som för att bemöta globala utmaningar såsom klimatförändringar. Regionen blir allt viktigare för Europa och för Sverige också ur ett säkerhetspolitiskt perspektiv.
