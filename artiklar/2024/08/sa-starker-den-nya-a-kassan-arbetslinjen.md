# Så stärker den nya a-kassan arbetslinjen

Den 18 juni röstade riksdagen ja till propositionen om en arbetslöshetsförsäkring baserad på inkomster. Regeringens reformering av a\-kassan ger en förstärkning av arbetslinjen, bland annat genom en tydligare nedtrappning av ersättningen över tid.


Reformeringen av a\-kassan är den största på mycket lång tid. En central förändring är att arbetslöshetsförsäkringen blir inkomstbaserad. Det innebär att beräkningarna som ligger till grund för ersättning utgår från inkomster i stället för arbetad tid. Fler kan inkluderas eftersom det är lättare att beräkna hur många som har haft vissa inkomster av förvärvsarbete än hur många som har arbetat ett visst antal timmar. Den nya a\-kassan kommer alltså att omfatta fler än tidigare, och den som har en svagare förankring på arbetsmarknaden kommer i fler fall än tidigare få arbetslöshetsersättning. Det nya systemet, som införs 1 oktober 2025, ska också stärka arbetslinjen genom att a\-kassan blir en mer renodlad omställningsförsäkring.

## Tydlig och enhetlig nedtrappning

Arbetslinjen förstärks. Taket i a\-kassan höjs, vilket gör att man kan få ut mer pengar än tidigare under den första perioden, samtidigt som nedtrappningen av ersättningen blir tydligare och enhetlig. Detta för att ge ekonomisk trygghet till den som blir arbetslös samtidigt som försäkringen uppmuntrar till att gå från arbetslöshet till sysselsättning på så kort tid som möjligt.

– Den nya a\-kassan stärker arbetslinjen genom att bli en tydligare omställningsförsäkring. Det är en bra ordning att ersättningen börjar på en hög nivå och successivt trappas ned. Arbetslöshetsförsäkringen ska vara en studsmatta till nya möjligheter för fler, säger arbetsmarknads\- och integrationsminister Johan Pehrson.

Nedtrappningen av ersättningen påbörjas efter 100 ersättningsdagar, då med 10 procentenheter. Efter 200 dagar trappas den ned med ytterligare 5 procentenheter. Den som fortsatt är arbetslös efter 300 dagar har rätt till aktivitetsstöd, som även det trappas ned med 5 procentenheter var hundrade dag. Aktivitetsstödets lägsta nivå höjs från 223 till 365 kronor per dag.
