# Årets sista möte i rådet för Ett läsande land – Kraftsamling för Sverige som bildnings- och kunskapsnation

Kulturminister Parisa Liljestrand och skolminister Lotta Edholm har samlat ett råd av representanter för civilsamhället, akademin och näringslivet för att bidra till målet att Sverige ska vara ett läsande land. Rådets sista möte för året ägde rum den 5 december 2024.

Rådet besöktes av Ulrika Caperius från Bonnier Carlsen och Jenny Edh Jansen från Rabén & Sjögren. Tillsammans höll de en presentation av initiativet Den stora läsutmaningen, en lästävling bland Sveriges fjärdeklassare som i år nått nästan hälften av alla fjärdeklassare i Sverige. Bakom initiativet står bokförlagen Rabén & Sjögren, Bonnier Carlsen, Natur & Kultur samt internetbokhandeln Adlibris.

Under mötet fortsatte deltagarna även att diskutera idéer och insatser för att möta den läskris som Sverige befinner sig i. Enskilda initiativ såväl som eventuella samarbeten mellan rådets aktörer diskuterades.

– Det är fantastiskt att sammanförandet av rådsmedlemmarna resulterar i idéer som kan främja vårt mål – att Sverige ska vara ett läsande land. Vi ser fram emot att följa hur dessa tankar och förslag utvecklas, säger kulturminister Parisa Liljestrand.

– Läsning diskuteras i samhället på ett annat sätt än tidigare, det är allt fler som börjar förstå att det finns en läskris. Därför är det glädjande att lagen om bemannade skolbibliotek nu är beslutad av riksdagen och att vi har avsatt en stor budget för inköp av barnböcker och skönlitteratur i skolorna. Men vi behöver också se till att hela samhället sluter upp, så att inte bara skolan tar ansvar för att vända läskrisen, säger skolminister Lotta Edholm.

## Om rådet

Rådets huvudsyfte är att samla representanter för civilsamhället, akademin och näringslivet, som genom att mobilisera egna resurser, strukturer och nätverk kan genomföra aktiviteter och insatser som främjar läsande och skrivande i hela befolkningen. Rådet ska även utbyta kunskap och erfarenheter om läsfrämjande som stöd till regeringens arbete. Första mötet ägde rum 12 mars 2024.

Rådet består av:

Julia Agha, Alkompis

Ahmed Abdirahman, Järvaveckan

Stefan Bergh, Riksidrottsförbundet

Emelie Bonnier, Wallenbergstiftelserna

Mia Brunell Livfors, Axel Johnson AB

Dilsa Demirbag-Sten, Berättarministeriet

Peter Gärdenfors, Lunds universitet

Linda Fälth, Linnéuniversitetet

Joel Hellermark, Sana Labs

Patrik Hadenius, Språkmuseet

Sven Hagströmer, Creades

Martin Ingvar, Karolinska institutet

Sofia Norén, Legilexi

Elisabet Reslegård, Läsrörelsen

Kristina Stenvinkel, Erling-Perssons stiftelse

Lars Strannegård, Handelshögskolan

Malin Tufvesson, Lärarstiftelsen
