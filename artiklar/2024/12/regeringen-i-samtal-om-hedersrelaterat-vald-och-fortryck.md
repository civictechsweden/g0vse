# Regeringen i samtal om hedersrelaterat våld och förtryck

Bryta tystnadskulturer, samarbeta och luta sig mot lagstiftningen var några av de centrala delar som diskuterades när regeringen hade ett möte med representanter för myndigheter och civilsamhällesorganisationer. Under mötet fick regeringen ta del av värdefulla erfarenheter och synpunkter till det fortsatta arbetet mot hedersrelaterat våld och förtryck.

Mötet som ägde rum den 11 december är en del i en mötesserie som har fokus på regeringens arbete med att ta krafttag mot mäns våld mot kvinnor, våld i nära relationer och hersrelaterat våld och förtryck. Regeringen har intensifierat arbetet mot hedersrelaterat våld och förtryck - lagstiftningen mot hedersrelaterat förtryck ska skärpas, stödet till utsatta förbättras och myndigheternas arbete effektiviseras.

- Alla deltagare på mötet har värdefulla perspektiv och viktig kunskap som på bästa sätt bidrar i det fortsatta arbetet både på lång och kort sikt. Hedersrelaterat våld och förtryck är ett område med omfattande problematik som måste bekämpas med samhällets fulla kraft. Det är också ett område som är prioriterat för oss i regeringen, säger Paulina Brandberg, jämställdhets- och arbetslivsminister.

På mötet deltog, tillsammans med jämställdhets- och arbetslivsminister Paulina Brandberg, David Lindberg, statssekreterare åt skolminister Lotta Edholm, Mikael Kullberg, statssekreterare åt justitieminister Gunnar Strömmer och Minna Ljunggren statssekreterare åt socialtjänstminister Camilla Waltersson Grönvall. Socialtjänstministern deltog också under mötets senare del.

### Bekämpa hedersnormer

I bordsrundan beskrev inte minst civilsamhällesorganisationer hur de ser en rådande tystnadskultur i många delar av samhället, flera av deltagarna beskrev även hur många barn drabbas.

Här fanns också en gemensam bild av det är komplexa frågor, inte minst då många människor, kanske hela familjer, småsyskon med flera, ofta berörs i varje enskilt fall av hedersförtryck. Samtidigt har samhället en viktig roll i att bryta hedersnormer, till exempel i skolan, socialtjänsten och sjukvården.

### Bekämpa brott

Flera av deltagarna gav även en bild av att lagstöd för att bekämpa brott finns, och nämner bland annat omskärelse eller tvångsäktenskap som exempel, men att det behöver implementeras.  En generell diskussion kring att misstankar om lagbrott i större utsträckning behöver komma rättsväsendet till del togs upp.

Samarbete mellan myndigheter och bättre kunskap för yrkesverksamma samt möjligheter till att erbjuda långsiktigt stöd nämndes som viktiga delar för att stärka arbetet med att bättre kunna hjälpa personer som utsätts för hedersförtryck.
