# Stärkt regionalt samarbete - ett år av svenskt ordförandeskap i N5 och NB8

Sveriges ordförandeskap 2024 i de nordiska och nordisk-baltiska informella samarbetena, N5 och NB8, har varit en central prioritering för regeringen. I en tid präglad av ett förändrat säkerhetsläge och ökade globala utmaningar utgör dessa samarbeten en viktig plattform för att stärka den regionala utrikes- och säkerhetspolitiska dialogen, stödja Ukraina och värna den regelbaserade världsordningen.

Regeringens prioriteringar - att stärka det säkerhetspolitiska samarbetet i regionen, stå fast vid det regionala orubbliga stödet för Ukraina samt säkra fortsatt globalt stöd för Ukraina och den regelbaserade världsordningen - har lagt grunden för de initiativ och samarbeten som genomförts under det svenska ordförandeskapsåret. Flera gemensamma N5- och NB8-initiativ och uttalanden har presenterats, med fokus på aktuella säkerhetspolitiska frågor i vårt närområde samt utvecklingen i omvärlden, bland annat i Mellanöstern.

– I en tid av betydande säkerhetspolitiska utmaningar har Sverige stärkt samarbetet med sina nordiska och baltiska grannar. Det gemensamma arbetet har lett till konkreta resultat inom ramen för ordförandeskapsprioriteringarna och bidragit till att den nordisk-baltiska regionen blivit en ännu viktigare internationell aktör, säger utrikesminister Maria Malmer Stenergard.

## Ökat stöd till Ukraina

Under året har samordningen kring stödet till Ukraina varit betydande. Vid det nordisk-baltiska utrikesministermötet i Visby i april lanserades en expertgrupp för att stödja Ukrainas EU-anslutning. De nordiska och baltiska utrikesministrarna har gemensamt rest till Indien för att delta i den säkerhetspolitiska konferensen Raisina Dialogue och i nordisk krets till Nigeria och Ghana för att stärka stödet för Ukraina och den regelbaserade världsordningen. I samband med de nordiska och baltiska utrikesministrarnas besök i Moldavien och Ukraina presenterades ett omfattande NB8-stödpaket med syfte att möta de mest akuta behoven i Ukraina inför den kommande vintern och stärka landets energiförsörjning efter Rysslands intensifierade attacker mot kritisk infrastruktur. Statsminister Ulf Kristersson har stått värd för två nordiska toppmöten med Ukrainas president Volodymyr Zelenskyj, i Stockholm respektive Reykjavik.

## Närmare säkerhetspolitiskt samarbete i Östersjöregionen

I linje med Sveriges ambition att stärka det säkerhetspolitiska samarbetet i Östersjöregionen har de nordiska och baltiska utrikesministrarna mött sina tyska och polska motsvarigheter för att diskutera hybridhot och andra säkerhetspolitiska utmaningar vid Östersjön. Statsminister Ulf Kristersson stod i maj värd för ett toppmöte mellan de nordiska regeringscheferna och Tysklands förbundskansler Olaf Scholz, med fokus på säkerhet och konkurrenskraft. I november anordnades det första toppmötet i NB8-krets sedan 2017, med Polens premiärminister Donald Tusk som gäst. Även Frankrikes president Emmanuel Macron deltog under en del av mötet. Under mötet diskuterades transatlantiska relationer, säkerhet i Östersjöregionen och långsiktigt stöd till Ukraina.

## Nordiskt och baltiskt stöd till demokratiska processer i Östeuropa

Under de senaste månaderna har val i Europa uppmärksammats på grund av misstankar om oegentligheter och hot mot demokratiska principer. I oktober besökte de nordisk-baltiska utrikesministrarna Moldavien för att dela sina erfarenheter av EU inför landets folkomröstning om fortsatt närmande till EU. Under besöket undertecknades ett samförståndsavtal med Moldavien om stärkt institutionell kapacitet. Under året har de nordiska och nordisk-baltiska utrikesministrarna uttalat sig gemensamt om den oroande utvecklingen i Georgien och uttryckt stöd för den georgiska befolkningens europeiska strävan.

I anslutning till Nordiska rådets session i Reykjavik hölls ett N5-möte på utrikesministernivå. Ministrarna träffade även Svjatlana Tsichanoŭskaja, ledare för de belarusiska demokratiska krafterna i exil, för att diskutera situationen i Belarus och stöd till den demokratiska rörelsen. De nordiska länderna meddelade i samband med detta att samtliga nordiska länder skulle inrätta en fokalpunkt för kontakterna med de demokratiska krafterna i exil.

Ett stort antal möten i N5- och NB8-krets har även skett på statssekreterare- och tjänstemannanivå. Det sista mötet på politisk nivå under Sveriges ordförandeskap ägde rum i december, då Sveriges kabinettssekreterare tog emot sina nordiska och baltiska kollegor.
