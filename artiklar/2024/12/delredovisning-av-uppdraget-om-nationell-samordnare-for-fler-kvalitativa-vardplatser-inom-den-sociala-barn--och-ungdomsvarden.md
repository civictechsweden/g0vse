# Delredovisning av uppdraget om Nationell samordnare för fler kvalitativa vårdplatser inom den sociala barn- och ungdomsvården

För att säkerställa att barn och unga som behöver plats inom den sociala barn- och familjehemsvården får en god vård, har regeringen tillsatt en nationell samordnare som ska utreda frågan. Nu har en delredovisning lämnats till regeringen.

För ett år sedan tillsattes Thomas Ardenfors som nationell samordnare för den sociala barn- och ungdomsvården. Hans uppdrag är att få bukt med bristen på kvalitativa vårdplatser för barn och unga inom den sociala barn- och familjehemsvården och säkerställa att de som placeras utanför det egna hemmet – i samhällsvård – får tillgång till en placering i den vårdform som motsvarar barnets eller den ungas behov.

Den 26 november delredovisades uppdraget med kartläggningar och analyser som samordnaren genomfört.

– Den platsbrist som finns inom barn-och ungdomsvården kan leda till att barn och unga inte får den vård de behöver och har rätt till. Thomas Ardenfors uppdrag som nationell samordnare är en viktig del i arbetet för alla barns rätt till en trygg och ljus framtid, säger socialtjänstminister Camilla Waltersson Grönvall.

I delredovisningen presenteras en kartläggning av hur socialtjänsten ser på behoven när det gäller vårdplatser. Den kommer att utgöra underlag för det fortsatta arbetet i uppdraget, som ska slutredovisas i form av en rapport senast den 31 december 2025.

– Responsen från ett 90-tal kommuner, flera barnrättsorganisationer, familjehem, myndigheter med flera, gör att vi nu står inför att lägga ett viktigt pussel. Under utredningens andra år kommer jag att leverera konkreta förslag på åtgärder som skapar ett robustare system för vården av samhällsplacerade barn och unga, säger Thomas Ardenfors.
