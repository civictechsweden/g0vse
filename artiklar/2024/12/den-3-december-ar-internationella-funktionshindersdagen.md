# Internationella funktionshindersdagen: ”Ett av regeringens grunduppdrag inom välfärden är att stötta och hjälpa människor med olika behov”

Idag den 3 december uppmärksammas den internationella funktionshindersdagen. Det är ett tillfälle att lyfta de rättigheter och intressen som personer med funktionsnedsättningar har.

Sveriges mål för funktionshinderspolitiken är att uppnå jämlikhet i levnadsvillkor och full delaktighet för alla i samhället, med mångfald som grund. Målet utgår från FN:s konvention om rättigheter för personer med funktionsnedsättning, och det ska bidra till ökad jämställdhet. Målet ska också bidra till att barnrättsperspektivet värnas.

För att uppnå dessa mål har regeringen bland annat genomfört dessa åtgärder:

* Halvering av föräldraavdraget för att stärka rätten till personlig assistans för barn
* Förstärkt tolktjänst för personer med nedsatt eller ingen hörsel
* Beslutat om en ny lag om ökad tillgänglighet för flera olika produkter och tjänster
* Ökat statsbidragen till funktionshindersorganisationerna

Regeringen har även höjt schablonersättningen för assistansen, och arbetar mot en indexering.

– Ett av regeringens grunduppdrag inom välfärden är att stötta och hjälpa människor med olika behov. Som socialtjänstminister kommer jag fortsätta arbeta för att lyfta de här frågorna högt på den politiska agendan, för att alla på ett jämlikt sätt ska kunna ta del av det som vårt samhälle erbjuder, säger Socialtjänstminsiter Camilla Waltersson Grönvall.
