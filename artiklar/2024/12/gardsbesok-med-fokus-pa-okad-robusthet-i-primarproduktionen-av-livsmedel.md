# Gårdsbesök med fokus på ökad robusthet i primärproduktionen av livsmedel

Den 11 december besökte landsbygdsminister Peter Kullgren och minister för civilt försvar Carl-Oskar Bohlin Kragsta Drifts AB utanför Norrtälje.

Uppbyggnaden av en livsmedelsberedskap är en viktig prioritering för regeringen. Något som även lyfts i budgetpropositionen för 2025, där föreslog regeringen 213 miljoner kronor för att stärka livsmedelsberedskapen. För 2026 och 2027 planeras ytterligare satsningar på 392 respektive 716 miljoner kronor. Pengarna ska bland annat gå till investeringsprogram som främjar en hållbar och robust livsmedelsproduktion i hela landet.

Regeringen har sedan tidigare gett Jordbruksverket i uppdrag att föreslå åtgärder för att stärka primärproduktionen av livsmedel i hela landet. Detta arbete har nu resulterat i konkreta insatser, som rådgivning och investeringsstöd som kommer att bli tillgängliga från och med våren.

– Livsmedelsproduktionen behöver öka i Sverige och vi måste säkra att kapacitet finns vid tider av kris eller ytterst krig. En av de första insatserna inom ramen för arbetet med investeringsprogram är just stöd för ökad robusthet inom primärproduktionen. Det vill säga investeringar som kan hjälpa företag att investera i ökad beredskap precis som man gjort här på Kragsta Drift, säger landsbygdsminister Peter Kullgren.

Under besöket berättade Kragsta Drift hur de har arbetat med att bygga upp robustheten i sin verksamhet. Bland deltagarna fanns även representanter från Jordbruksverket, Länsstyrelsen Stockholm, Hushållningssällskapet och Lantbrukarnas Riksförbund (LRF).

– Livsmedelsberedskapen utgör en central del av det civila försvaret. Regeringen gick nyligen fram med den största satsningen på det civila försvaret sedan kalla krigets slut, och livsmedelsberedskapen är en av de sektorer som särskilt prioriterats i detta. Det var mycket värdefullt att i dag få se konkreta exempel på vad som redan görs för att stärka Sveriges livsmedelsberedskap här och nu, säger minister för civilt försvar Carl-Oskar Bohlin.
