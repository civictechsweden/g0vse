# Sverige hoppas på beslut om ett globalt plastavtal under 2025 istället

Förhandlingarna om ett nytt globalt avtal mot plastföroreningar, inklusive den marina miljön, skulle ha avslutats under söndagen. Men länderna lyckades inte enas och processen kommer därför att fortsätta.

Sverige och EU har under hela processen arbetat hårt tillsammans med andra länder för att kunna anta ett avtal i Busan. Tyvärr räckte inte tiden till för att komma i mål med förhandlingarna och överbrygga den stora skillnad som fortfarande finns mellan parternas syn på avtalets omfattning.

Det finns länder med starka intressen i plastproduktion och som hellre ser ett avtal utan bindande bestämmelser och som enbart fokuserar på hanteringen av plastavfall och existerande plastföroreningar.

Plastföroreningarna i havet är precis som utsläpp av växthusgaser ett globalt gränsöverskridande problem, därför behövs ett avtal även för plastföroreningar. En mer hållbar produktion och konsumtion av plastprodukter är också ett viktigt bidrag till klimatomställningen.

Kopplingen mellan hur mycket plast som produceras och nivåer av plastföroreningar är tydlig, så det är av stor vikt att plastens hela livscykeln omfattas.

Under den avslutande plenaren levererade Rwanda ett uttalande som ytterligare 80 länder stod bakom och som betonade vikten av ett ambitiöst avtal med bindande bestämmelser. Även Mexiko - med fler än 90 länder bakom sig - uttryckte vikten av bindande bestämmelser kring plastprodukter. Sverige står bakom bägge dessa uttalanden.

De stora knäckfrågorna som till slut inte gjorde det möjligt att enas var främst reglering av produktion av plast och kemikalier i plasten men även hur redan existerande plastföroreningar ska hanteras.

Förhandlingsprocessen fortsätter och det finns goda förhoppningar om att avtalet kan beslutas under 2025. Sverige fortsätter att arbeta för att minska plastföroreningar nationellt och inom EU.
