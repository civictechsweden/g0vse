# Hjälplinjen ska stötta vid psykisk ohälsa

Regeringens satsning på en nationell stödlinje för psykisk hälsa och suicidprevention blev verklighet den 12 december när Hjälplinjen invigdes. Hjälplinjen erbjuder professionellt, anonymt och kostnadsfritt stöd för vuxna som befinner sig i en svår livssituation, i kris och som upplever olika former av psykiska besvär.

– Psykisk ohälsa kan handla om liv och död. En dygnet runt-öppen hjälplinje finns där för både drabbade och deras anhöriga. Förändring är möjlig och jag är glad att se ännu en av regeringens insatser bli verklighet för att hjälpa människor i kris, säger socialminister Jakob Forssmed.

Det var i mars 2024 som regeringen beslutade om inrättandet av en ny nationell stödlinje som erbjuder stöd – både via telefon och webbaserade tjänster – till personer med psykisk ohälsa och suicidalitet samt till anhöriga och närstående. Regeringen gav medel till Folkhälsomyndigheten för att genom en utvald aktör inrätta den nationella stödlinjen.

Hjälplinjen, som invigdes av bland andra socialminister Jakob Forssmed, drivs av Region Stockholm med stöd från Folkhälsomyndigheten. Hjälplinjen ska fungera som ett komplement till civilsamhällets stödlinjer och till hälso- och sjukvårdens ordinarie insatser.
