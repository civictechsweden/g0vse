# Läkemedelstillgång och konkurrenskraft i fokus på rådsmöte i Bryssel

När EU:s hälsoministrar möttes i Bryssel för formellt rådsmöte den 3 december diskuterades bland annat översynen av EU:s läkemedelslagstiftning samt europeisk konkurrenskraft.

– Förhandlingarna om det så kallade läkemedelspaketet går framåt, men fortfarande finns det vissa knutar som behöver lösas – bland annat frågan om dataskydd för nya läkemedel. Sverige vill tillsammans med andra länder förespråka olika typer av lösningar som leder till tillfredsställande lansering av läkemedel samtidigt som en attraktiv längd på dataskyddet behålls, säger sjukvårdsminister Acko Ankarberg Johansson.

Enligt Europeiska kommissionens ursprungliga förslag kortas dataskyddstiden med två år, det är den tid under vilken företagens innovationer är skyddade jämfört med dagens system. Dataskyddstiden kan dock byggas på vid uppfyllande av olika krav. Det nya förslaget ger mer oförutsägbarhet i systemet, och regeringen ser risker med att det kan skapa svårigheter för Europa att både attrahera och behålla investeringar i nya och innovativa läkemedel. Lagstiftningen borde tvärtom skapa stabila incitament för innovationer och gynnsamma förutsättningar för att branschen ska satsa mer.

Vid rådsmötet den 3 december lyfte sjukvårdsministern svenska ståndpunkter om att nuvarande datakyddsregler bör behållas.

## Diskussion om stärkt konkurrenskraft

Hälsoministrarna diskuterade även den europeiska hälsounionen och läkemedelssektorn i ljuset av Mario Draghis rapport The future of European competitiveness under rådsmötet. Även här lyfte sjukvårdsministern svenska ståndpunkter om att EU-lagstiftningen på hälsoområdet bör vara förutsägbar för industri, myndigheter och nationell hälso- och sjukvård. Utvecklingen av europeisk konkurrenskraft inom hälsosektorn bör ske genom att stärka förutsättningarna för forskning som leder till läkemedel och andra innovativa behandlingar för EU:s medborgare.

## Beslut om rökfria miljöer, hjärt- och kärlhälsa samt organdonation

Vid rådsmötet antog hälsoministrarna också tre icke-bindande dokument. Det handlade dels om en reviderad rådsrekommendation om rök- och aerosolfria miljöer. Den nya rekommendationen tar sin utgångspunkt i en befintlig rådsrekommendation från 2009 som endast omfattar inomhusmiljöer och tobaksprodukter. Syftet med uppdateringen är att inkludera fler produkter som avger rök- eller aerosoler samt utöka de platser som omfattas av reglering av rök- och aerosolfria miljöer.

Vid mötet godkändes därtill två uppsättningar rådsslutsatser om förbättrad hjärt- och kärlhälsa respektive organdonation och transplantation. Rådsslutsatserna om förbättrad hjärt- och kärlhälsa fokuserar på vikten av att minska sjukdomsbördan och insjuknandet i hjärt-kärlsjukdomar och betonar vikten av ett brett och tvärsektoriellt preventivt arbete men också arbete med tidig upptäckt, behandling och rehabilitering inom hälso- och sjukvården.

I rådsslutsatserna om förbättrad organdonation och transplantation uppmanas medlemsstaterna att bland annat utveckla och förbättra sina institutionella, juridiska och etiska ramverk för att främja organdonation och transplantation samt att öka det gränsöverskridande organdonations- och transplantationsarbetet inom EU.

Sjukvårdsministern hade flera bilaterala möten för att bland annat lyfta Sveriges ingångsvärden i förhandlingarna om EU:s läkemedelslagstiftning. Ministern träffade bland andra ministrar från Finland, Frankrike, Polen och Spanien, samt mötte den nye hälsokommissionären Olivér Várhelyi.
