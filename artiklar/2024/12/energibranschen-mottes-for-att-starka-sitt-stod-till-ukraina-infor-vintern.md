# Energibranschen möttes för att stärka sitt stöd till Ukraina inför vintern

Den 26 november samlades aktörer från den svenska energibranschen digitalt för att ta del av information om Ukrainas aktuella behov av energiförsörjning inför den kommande vintern. Inom branschen finns ett stort engagemang och många bidrar med insatser på olika sätt för att stötta Ukraina.

Daniel Liljeberg, statssekreterare hos energi- och näringsminister Ebba Busch, inledde mötet med en kort tillbakablick på kriget sedan Rysslands fullskaliga invasion av Ukraina som nu pågått i nästan tre år. Ukraina har lyckats upprätthålla sin energiförsörjning trots ryska bombangrepp. Sverige har utökat sitt humanitära och militära stöd till Ukraina i flera omgångar, där stöd för olika insatser inom energisektorn utgör hitintills 3 miljarder kronor och svenska aktörer har gett betydande multilateralt civilt stöd till Ukraina genom EU:s civilskyddsmekanism och frivilligorganisationer.

Lägesuppdatering från svenska ambassaden i Kiev bekräftade bilden av stora materiella skador inom energiinfrastrukturen, vilket kommer att innebära en ansatt situation för energiförsörjningen inför den kommande vintern.

På mötet presenterade aktörer inom den svenska energiförsörjningen exempel på donationer av materiel inom energiområdet som hitintills genomförts, som vittnar om branschens stora engagemang. Deltog gjorde också representanter från Myndigheten för samhällsskydd och beredskap, MSB, för att berätta om sitt arbete med att facilitera donationer från energibranschen till Ukraina genom EU:s civilskyddsmekanism. Donationerna har hittills omfattat cirka 100 lastbilar med gods och 1 000 ton materiel och utrustning.

Business Sweden i Ukraina berättade om potentialen med att bistå till återuppbyggnad av den ukrainska energiförsörjningen, där internationella investeringar, bland annat i förnybar energi, utgör en viktig del.

– För regeringen är stödet till Ukraina de kommande årens främsta utrikespolitiska uppgift. Sverige fortsätter stödja Ukraina så länge det behövs. Tillsammans kan vi göra stor skillnad, avslutade Daniel Liljeberg.
