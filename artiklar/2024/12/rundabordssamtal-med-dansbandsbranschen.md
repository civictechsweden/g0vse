# Rundabordssamtal med dansbandsbranschen

Den 3 december 2024 bjöd kulturminister Parisa Liljestrand in företrädare för dansbandsbranschen till ett rundabordssamtal om aktuella frågor för branschen, däribland de ekonomiska förutsättningarna. Dansbanden är viktiga både för Sveriges kulturliv och som en del av Sveriges kulturella och kreativa branscher.

En av de frågor som lyftes på mötet var vad den högre momsskattesatsen får för effekter och hur den påverkar branschen, som ännu inte återhämtat sig fullt från pandemin. Momsen på dansbandsevenemang ligger på 25 procent medan många andra kulturverksamheter har en momssats på 6 procent.

– Dansbanden är viktiga delar av Sverige som kulturarena. Det är viktigt för mig att ha en bra och konstruktiv dialog med branschen, sade kulturminister Parisa Liljestrand vid mötet.

På mötet diskuterades även andra viktiga frågor för branschen, som kompetensförsörjning och återväxten av dans och dansmusik. De inbjudna företrädarna lyfte också den betydelse dansbanden har för hälsan och som en viktig del av vårt kulturarv att ge vidare till framtida generationer

– Jag tar med mig viktiga synpunkter från det här mötet. Dialogen är även en del av regeringens arbete med strategin för företag i kulturella och kreativa branscher som presenterades i våras. Musik är viktig i dessa branscher och därmed berörs även dansbandsbranschen av strategin, sade Parisa Liljestrand.

Vid mötet deltog representanter från fyra dansbandsorkestrar, tre arrangörer, en låtskrivare och Musikerförbundets ordförande.
