# Stärkt samarbete under de nordiska ordförandeskapen 2024

Det nordiska samarbetet är ett av världens äldsta och mest omfattande regionala politiska samarbeten. Det bygger på en gemensam historia, ett gemensamt kulturarv och en gemensam identitet. Norden ska vara världens mest hållbara och integrerade region år 2030. Visionen antogs av de nordiska statsministrarna 2019. I år har Sverige varit ordförande i Nordiska ministerrådet, de nordiska regeringarnas officiella samarbetsorgan. Visionen har varit vägledande för vårt ordförandeskap.

Som ordförande i Nordiska ministerrådet har Sverige organiserat och lett cirka 100 möten och konferenser som ägt rum under året. Det svenska ordförandeskapet har tagit utgångspunkt i ett säkrare, grönare och friare Norden, med ett särskilt fokus på ett integrerat Norden utan gränshinder.

Ordförandeskapet har även utmärkts av ett tätare erfarenhets- och kunskapsutbyte i frågor där Norden står inför gemensamma utmaningar såsom organiserad brottslighet, krisberedskap och klimatförändringarnas effekter. Frågor som stärker den nordiska konkurrenskraften och som gör det enklare att leva, studera, arbeta och driva företag i hela Norden har prioriterats samtidigt som arbete har skett för att driva på för en grön och digital omställning. På flera områden har politiska deklarationer antagits.

Under året har det i Nordiska ministerrådets olika konstellationer antagits 14 nya sektorspolitiska samarbetsprogram med tydliga mål och prioriteringar för det fortsatta arbetet för att nå visionen och för att Norden ska vara ledande i den gröna omställningen och en globalt konkurrenskraftig och socialt hållbar region, i linje med de gemensamma strategiska prioriteringarna.

– I en tid med ofred och ofrihet i vår omvärld har det varit extra ansvarsfullt att leda Nordiska ministerrådet. För att hantera vår tids gränsöverskridande frågor och samhällsutmaningar är samarbetet mellan de nordiska länderna centralt. Jag är särskilt stolt över att vi under det svenska ordförandeskapet har stärkt gränshinderarbetet. Genom ett nytt program för fri rörlighet i Norden får samarbetsministrarna ett tydligare politiskt ägarskap över arbetet. Dessutom förbättras samordningen mellan olika aktörer som gräns- och informationstjänster. Programmet lägger en bra grund för det fortsatt prioriterade arbetet med att riva gränshinder och öka integrationen ytterligare, inte minst på det digitala området, säger Jessica Rosencrantz, minister med ansvar för nordiska frågor.

## Enklare för företag och människor att verka över landsgränserna

I år fyller den gemensamma nordiska arbetsmarknaden 70 år. Det är en milstolpe som understryker vikten av samarbete mellan de nordiska länderna. Vid en jubileumskonferens i Malmö den 18–19 juni samlades aktörer från hela Norden för att hedra samarbetet och diskutera framtidens utmaningar.

[Pressmeddelande: Pehrson och Roswall firar 70 år av gemensam nordisk arbetsmarknad](/pressmeddelanden/2024/06/pehrson-och-roswall-firar-70-ar-av-gemensam-nordisk-arbetsmarknad/)

Under ordförandeskapet har även viktiga bilaterala överenskommelser slutits. Sverige och Finland beslutade i samband med det gemensamma regeringssammanträdet i september att experter i båda länderna ska inleda en dialog om förbättrade rutiner för utbyte av folkbokföringsuppgifter. Första steget är en gemensam analys om behov och möjligheter som ska vara färdig under 2025. Under ordförandeskapet antogs också ett reviderat skatteavtal mellan Sverige och Danmark. Avtalet gör det lättare att arbeta på båda sidor om Öresund vilket skapar förutsättningar för fler jobb och högre tillväxt. Båda överenskommelserna är konkreta steg för att främja integrationen mellan våra länder och våra befolkningar och ett bra exempel på hur vi kan arbeta för att öka integrationen i Norden.

[Pressmeddelande: Stärkt samarbete mellan Sverige och Finland](/pressmeddelanden/2024/09/starkt-samarbete-mellan-sverige-och-finland/)

[Överenskommelse: Avtal mellan Sverige och Danmark om vissa skattefrågor](/rattsliga-dokument/sveriges-internationella-overenskommelser/2024/06/avtal-mellan-sverige-och-danmark-om-vissa-skattefragor/)

I samband med Nordiska rådets session i Reykjavik antog statsministrarna en deklaration som påskyndar arbetet med digital mobilitet. I deklarationen enades statsministrarna om att ge de nationella myndigheterna i uppdrag att undanröja juridiska och praktiska hinder för så kallad identitetsmatchning i ett annat land. Syftet är att man ska kunna använda sin egen bank-ID i digitala kontakter över gränserna.

[Pressmeddelande: Deklaration antagen vid nordiskt toppmöte](/pressmeddelanden/2024/10/deklaration-antagen-vid-nordiskt-toppmote/)

## Digitalisering i fokus

Flera av de nordiska länderna delar utmaningar med att erbjuda befolkningen i glesbygden vård och omsorg. Digitala lösningar på dessa utmaningar var temat på en konferens som ägde rum den 5–6 november.

[Artikel: Vård och omsorg på distans i fokus på nordisk konferens](/artiklar/2024/11/vard-och-omsorg-pa-distans-i-fokus-pa-nordisk-konferens/)

Den senaste tidens händelser i Östersjön har visat på behovet av ökad säkerhet för undervattenskablar för kommunikation. Vid ett möte i Stockholm den 8 november lade de nordiska och baltiska digitaliseringsministrarna grunden för ett stärkt samarbete om kritisk undervattensinfrastruktur, som Sverige har identifierat som särskilt viktigt under sitt ordförandeskap.

[Pressmeddelande: Stärkt nordisk-baltiskt samarbete om säkerheten för kritisk undervattensstruktur](/pressmeddelanden/2024/11/starkt-nordiskt-baltiskt-samarbete-om-sakerheten-for-kritisk-undervattensstruktur/)

## Stärkt beredskap och samhällssäkerhet

I juni antogs en deklaration om fördjupat nordiskt samarbete för beredskap och robusthet inom livsmedelsförsörjning och skog, den så kallade Karlstadsdeklarationen. Som en del av uppföljningen av deklarationen anordnades i oktober en större simuleringsövning i Stockholm, med scenarier avseende olika livsmedelskriser.

[Pressmeddelande: Fördjupat nordiskt samarbete för beredskap och robusthet inom livsmedelsförsörjning och skog](/pressmeddelanden/2024/06/fordjupat-nordiskt-samarbete-for-beredskap-och-robusthet-inom-livsmedelsforsorjning-och-skog/)

För att kunna möta det växande hotet från resistenta bakterier har de nordiska länderna beslutat att stärka samarbetet inom Norden för att motverka antibiotikaresistens. Målet är att säkra tillgång till antibiotika för människor och djur samt minska spridning av antibiotika och bakteriella ämnen till miljön.

[Artikel: Nordisk deklaration stärker samarbetet mot antimikrobiell resistens](/artiklar/2024/11/nordisk-deklaration-starker-samarbetet-mot-antimikrobiell-resistens/)

## De baltiska länderna har knutits närmre det nordiska samarbetet

De baltiska länderna är på många områden likasinnade och står inför samma utmaningar som Norden. Därför har Sverige under året som ordförande intensifierat det nordisk-baltiska samarbetet bland annat vad gäller sociala- och hälsofrågor, arbetslivskriminalitet samt skydd av kulturarv vid kris.

[Pressmeddelande: Paulina Brandberg deltar i nordisk-baltiskt seminarium om arbetslivskriminalitet](/pressmeddelanden/2024/09/paulina-brandberg-deltar-i-nordisk-baltiskt-seminarium-om-arbetslivskriminalitet/)

[Pressmeddelande: Parisa Liljestrand inviger nordisk-baltisk konferens om beredskap inom kulturområdet](/pressmeddelanden/2024/06/parisa-liljestrand-inviger-nordisk-baltisk-konferens-om-beredskap-inom-kulturomradet/)
