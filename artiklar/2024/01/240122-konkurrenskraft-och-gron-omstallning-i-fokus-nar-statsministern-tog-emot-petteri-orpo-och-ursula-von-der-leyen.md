# Konkurrenskraft och grön omställning i fokus när statsministern tog emot Petteri Orpo och Ursula von der Leyen

Fredag den 19 januari tog statsminister Ulf Kristersson emot Finlands statsminister Petteri Orpo och EU-kommissionens ordförande Ursula von der Leyen i Stockholm. Temat för besöket var aktuella frågor i EU, stödet till Ukraina, konkurrenskraft och grön omställning.

– Skogsindustrin har en stor betydelse för Sverige och Finland. Skogen fyller en viktig funktion för att minska utsläppen och bidrar till EU:s konkurrenskraft. Det är viktigt att EU-lagstiftningen utformas på ett sådant sätt att skogens potential tillvaratas, säger statsminister Ulf Kristersson.

Besöket under fredagen inleddes på Stora Ensos innovationscenter för biomaterial i Nacka där ledarna träffade representanter för svensk och finsk skogsindustri.

Ledarna höll en gemensam pressträff under eftermiddagen, där statsministern bland annat underströk vikten av att lagarna som reglerar skogsbruket i EU utformas på ett sätt som stöttar EU:s konkurrenskraft och den gröna omställningen.
