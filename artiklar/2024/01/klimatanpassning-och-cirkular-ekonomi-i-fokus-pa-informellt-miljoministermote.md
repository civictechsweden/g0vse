# Klimatanpassning och cirkulär ekonomi på informellt miljöministermöte

Klimatanpassning, rättvis klimatomställning och cirkulär ekonomi var i frågor fokus på EU:s informella klimat- och miljöministermötet i Bryssel den 15–16 januari. Statssekreterare Daniel Westlén representerade Sverige vid mötet.

Mötet var det första stora mötet för EU:s miljö- och klimatministrar under det belgiska ordförandeskapet i EU:s ministerråd. Det leddes av Alain Maron, Brysselregionens miljöminister.

Europeiska miljöbyrån inledde mötet med en presentation av den preliminära versionen av den klimatriskbedömning (European Climate Risk Assessment, EUCRA) som ska publiceras av i april.

Ministrarna diskuterade därefter hur EU bör förbereda sig och stärka sin motståndskraft mot klimatförändringarnas effekter, då dessa märks allt tydligare i hela Europa. Diskussionen om klimatanpassning är också ett viktigt led i samarbetet inför nästa europeiska mandatperiod.

Flera medlemsstater lyfte att EU framför allt kan bidra med insamling av data och spridning av kunskap, samt stötta sårbara områden. Många framhöll vikten av tidiga varningsmekanismer och att flera sektorer omfattas för att skydda samhället inför katastrofer som översvämningar, jordskred, bränder och spridning av bakteriella sjukdomar.

Under lunchen diskuterade ministrarna EU:s klimatmål efter 2040 där många länder, bland andra Sverige, vill se ambitiösa mål.

Nästa fråga på agendan var en rättvis omställning. Det belgiska ordförandeskapet hade begärt in ett yttrande från Europeiska ekonomiska och sociala kommittén. Det blev utgångspunkten för en diskussion om hur EU kan ta fram ett ramverk för rättvis omställning för att främja ett klimatneutralt, ekologiskt hållbart och cirkulärt samhälle till 2050.

Ministrarna avslutade mötet med en diskussion om hur en cirkulär ekonomi kan bidra till klimatneutralitet, till att stärka den biologiska mångfalden och till noll föroreningar.

Flera länder, inklusive Sverige, lyfte vikten av en ny kemikalielagstiftning (REACH).

## Nästa steg

Nästa steg blir de två miljöministerråd som äger rum under det belgiska ordförandeskapet, den 25 mars i Bryssel och den 17 juni i Luxemburg.

EU-kommissionen ska också svara på Europeiska miljöbyråns klimatriskbedömning genom ett meddelande under våren.
