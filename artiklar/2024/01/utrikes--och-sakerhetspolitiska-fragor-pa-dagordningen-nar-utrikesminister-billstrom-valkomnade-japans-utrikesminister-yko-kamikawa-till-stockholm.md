# Utrikes- och säkerhetspolitiska frågor på dagordningen när utrikesminister Tobias Billström välkomnade Japans utrikesminister Yōko Kamikawa till Stockholm

Bilaterala frågor, den utrikes- och säkerhetspolitiska utvecklingen i Europa respektive den indo-pacifiska regionen, samt läget i Mellanöstern, stod på dagordningen när utrikesminister Tobias Billström den 10 januari tog emot Japans utrikesminister Yōko Kamikawa i Stockholm.

– Japan och Sverige delar synen att säkerheten i Europa och den indo-pacificiska regionen är nära sammanlänkad. Japan och Sverige är bland annat likasinnade i att försvara den internationella världsordningen och att fördöma Rysslands fullskaliga invasion av Ukraina. I ljuset av den geopolitiska utvecklingen är nära samarbete mellan våra länder särskilt viktigt, säger utrikesminister Tobias Billström.

Sverige och Japan har sedan länge utmärkta relationer. Det är en prioritering för hela den svenska regeringen att fördjupa relationerna med Japan. Samarbetet utgår från gemensamma värderingar och stöd för demokrati och den regelbaserade världsordningen. Det inkluderar bland annat omfattande utbyte inom handel och investeringar, säkerhets- och försvarspolitik, forskning, kultur och multilaterala frågor. Japan är Sveriges näst största handelspartner i Asien. Japanska investeringar i Sverige har ökat under senare år.
