# Regeringen satsar 600 miljoner mot våld i nära relationer och hedersrelaterat våld

Att förebygga och bekämpa mäns våld mot kvinnor och hedersrelaterat våld och förtryck är prioriterat inom jämställdhetspolitiken. Regeringen satsar genom jämställdhetspolitiken drygt 600 miljoner kronor under 2024 inom området. Flera myndigheter har genom regleringsbreven fått viktiga uppdrag för att stärka arbetet som kräver långsiktighet och uthållighet.

## Hedersrelaterat våld och förtryck

Arbetet mot hedersrelaterat våld och förtryck är i gång på bred front. Straffen för hedersrelaterat förtryck ska skärpas, stödet till utsatta förbättras och myndigheternas arbete effektiviseras. Några av regeringens satsningar handlar om att inrätta en nationell funktion för utsatta och närstående att vända sig till, systematisk uppföljning av socialtjänstens insatser till utsatta individer och bättre stöd för att motverka hedersrelaterat våld vid nätverksplacering av barn och unga. Även fortsatt kunskapsutveckling om barns och ungas skadliga utlandsvistelser, liksom stärkt systematiskt arbete mot hedersrelaterat våld och förtryck i skolan är viktiga delar i arbetet.

[Pressmeddelande: Arbetet mot hedersrelaterat våld och förtryck intensifieras](/pressmeddelanden/2024/01/arbetet-mot-hedersrelaterat-vald-och-fortryck-intensifieras/)

## Barn och ungas utsatthet för våld

För att stärka skyddet och stödet till barn och unga som är utsatta för våld gör regeringen satsningar inom flera områden. Det handlar om våldsförebyggande insatser i skolan: att analysera skolors arbete med att förebygga och åtgärda våld i ungas relationer och hedersrelaterat våld och förtryck samt att föreslå en struktur för samordning av arbetet. Andra uppdrag rör att stärka rättsväsendets kunskap om barns våldsutsatthet, insatser vad gäller bortförda barn samt att ta fram kunskapsstöd för att förebygga att unga hbtqi-personer exploateras sexuellt, både digitalt och fysiskt.

[Pressmeddelande: Stärkt skydd och stöd till våldsutsatta barn och unga](/pressmeddelanden/2023/12/starkt-skydd-och-stod-till-valdsutsatta-barn-och-unga/)

## Satsningar på skyddade boenden och mer samordnat stöd till våldsutsatta

Regeringen stärker arbetet för att höja kvaliteten på skyddade boenden. Bland annat ska verksamheten på sådana boenden följas upp med särskilt fokus på behoven hos barn, våldsutsatta med funktionsnedsättningar och våldsutsatta i hederskontext. Även stödet till våldsutsatta ska ses över, då en våldsutsatt person ofta behöver ha kontakt med flera olika myndigheter för att få stöd och hjälp. Regeringen anser att våldsutsatta ska erbjudas ett samordnat stöd i myndighetskontakter och annan praktisk hjälp och vill därför att det ska ses över om åtgärder behöver vidtas för att ge bättre stöd än idag, med till exempel en särskilt utsedd kontaktperson.

[Pressmeddelande: Satsningar på skyddade boenden och mer samordnat stöd till våldsutsatta](/pressmeddelanden/2023/12/satsningar-pa-skyddade-boenden-och-mer-samordnat-stod-till-valdsutsatta/)

## Ekonomisk jämställdhet

Inom området ekonomisk jämställdhet ska särskilt unga kvinnors och mäns ekonomiska förutsättningar att ur ett jämställdshetsperspektiv etablera sig på bostadsmarknaden analyseras. Andra frågor att se över är hur tillgången till hyresrätter påverkar kvinnor och män, bland annat vad gäller möjligheter att flytta för att ta ett arbete och för våldsutsatta att lämna en våldsam relation. Frågan om ökat distansarbete efter covid-19 pandemin fortsatt påverkar jämställdheten mellan kvinnor och män på arbetsmarknaden ska analyseras. Viktiga pågående uppdrag inom området rör fortsatta satsningar på utrikes födda kvinnors etablering på arbetsmarknaden.

[Pressmeddelande: Nya steg för att öka den ekonomiska jämställdheten](/pressmeddelanden/2024/01/nya-steg-for-att-oka-den-ekonomiska-jamstalldheten/)

## Flera uppdrag till Jämställdhetsmyndigheten

Jämställdhetsmyndigheten får under 2024 cirka 90 miljoner till att driva och samordna flera uppdrag som framför allt omfattar arbetet mot mäns våld mot kvinnor och mot hedersrelaterat våld och förtryck.

Myndigheten har bland annat följande uppdrag:

* sprida kunskap om bland annat hedersförtryck kopplat till utlandsvistelse för att stärka arbetet med barn och unga som blir bortförda till andra länder.
* kartlägga och analysera förekomsten av hedersrelaterat våld och förtryck, bland annat barnäktenskap, tvångsäktenskap och månggifte i Sverige liksom att sammanställa evidensbaserade metoder och strategier för prevention, riskhantering, skydd och stöd.
* genomföra kompetenshöjande insatser om våld i frågor om vårdnad, boende och umgänge.
* förstärka arbetet mot sexuell exploatering av barn, prostitution och människohandel.
* samordna och följa upp arbetet med att förebygga och bekämpa könsstympning - flera myndigheter har uppdrag på området.
* analysera bostadsmarknaden ur ett jämställdhetsperspektiv.
* fortsatt stödja statliga myndigheter och länsstyrelser samt universitet och högskolor i deras arbete med jämställdhetsintegrering.

## Nytt åtgärdsprogram

Regeringen arbetar nu intensivt med att ta fram ett nytt åtgärdsprogram för att motverka och bekämpa mäns våld mot kvinnor och hedersrelaterat våld och förtryck, som ska gälla för 2024–2026.
