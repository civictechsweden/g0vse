# Ministrar värdar för rundabordssamtal om estetiska verksamheter

Patientsäkerhet, regelefterlevnad och arbetet mot oseriösa aktörer stod i fokus när sjukvårdsminister Acko Ankarberg Johansson och civilminister Erik Slottner bjöd in till Rosenbad för rundabordssamtal om estetiska verksamheter. Branschen har skakats av flera larm och allvarliga patientskador, vilket bland annat Inspektionen för vård och omsorg rapporterat om i mitten av november.


– De som erbjuder estetisk kirurgi och injektioner måste säkerställa patientens säkerhet. Det som framkommer i IVO:s rapport och även tidigare uppgifter i media är mycket allvarliga. Oseriösa aktörer hör inte hemma i svensk skönhetsvård, säger sjukvårdsminister Acko Ankarberg Johansson.

– Marknadsföringsmetoderna för dessa behandlingar har blivit alltmer påträngande och i flera fall används direkt vilseledande reklam. Det oroar mig också att det förekommer omfattande reklam från oseriösa aktörer, inte minst via sociala medier. Det är viktigt att aktörerna på marknaden tar ansvar för hur de uttrycker sig mot en ibland sårbar målgrupp, säger civilminister Erik Slottner.

Ministrarna bjöd in företrädare för branschen, men även professioner och myndigheter. Syftet var att tillsammans diskutera behovet av en bättre patientsäkerhet, regelefterlevnad, vikten av att motverka spridningen av oseriösa aktörer i branschen samt skapa en gemensam bild av utmaningar och arbetet framåt. Bland annat diskuterades förslag på möjliga lösningar och behov av ytterligare verktyg.

Under mötet presenterade Inspektionen för vård och omsorg, Myndigheten för vård\- och omsorgsanalys, Socialstyrelsen, Läkemedelsverket, Strålsäkerhetsmyndigheten och Konsumentverket sitt arbete på området.

## Regeringens arbete på området

Den 1 juli 2021 trädde lagen om estetiska kirurgiska ingrepp och estetiska injektionsbehandlingar i kraft. Enligt lagen får bara legitimerade läkare eller tandläkare utföra estetiska kirurgiska ingrepp. Endast legitimerade läkare, tandläkare eller sjuksköterskor får utföra estetiska injektionsbehandlingar. Genom lagen infördes också en 18\-årsgräns, liksom regler om att den som utför ingreppet ska informera om väsentliga risker. Inspektionen för vård och omsorg fick samtidigt tillsynsansvar för estetiska verksamheter. Mot bakgrund av de brister som framkommit av Inspektionen för vård och omsorgs tillsyn av vård inom estetiska verksamheter fick Myndigheten för vård\- och omsorgsanalys i uppdrag att följa upp lagen mellan åren 2023–2025\.

Tillsynen är ett av de viktigaste verktygen i arbetet med patientsäkerhet och mot oseriösa aktörer. Regeringen har därför bland annat gett Inspektionen för vård och omsorg i uppdrag att utveckla sitt arbete med att förebygga och motverka välfärdsbrottslighet. Regeringen har även gett en utredare i uppdrag att se över vissa frågor om uppgiftsskyldighet, dokumentation, begränsningar och tillsyn avseende läkemedelsförskrivningar (dir. 2024:82\). Syftet är att motverka felaktiga läkemedelsförskrivningar av bland annat botulinumtoxin och förhindra att offentliga medel går till oseriösa och kriminella aktörer inom hälso\- och sjukvården. Uppdraget ska redovisas senast den 12 mars 2026\.
