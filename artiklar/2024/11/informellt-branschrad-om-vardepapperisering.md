# Informellt branschråd om värdepapperisering

Den 20 november bjöd finansmarknadsminister Niklas Wykman in till ett informellt branschråd med representanter från den svenska finansbranschen för att diskutera marknaden för värdepapperisering. Syftet var att ta del av branschens syn på hur marknaden fungerar idag och hur den kan utvecklas på sikt.

En fråga i arbetet med att skapa en kapitalmarknadsunion inom EU är att utveckla marknaden för värdepapperisering. Lite förenklat är det ett sätt för banker eller andra aktörer att sälja vidare en portfölj av tillgångar för att finansiera sin verksamhet eller minska sina risker. Motiven med att se över EU-reglerna om värdepapperisering är att öka kapaciteten för nyutlåning och därmed möta företagens behov av finansiering. Ytterst handlar dessa frågor om att främja den ekonomiska tillväxten inom EU.

Finansmarknadsministern bjöd in representanter som är aktiva på den svenska värdepapperiseringsmarknaden till ett informellt branschråd för att diskutera vad som drivit utvecklingen. Diskussionen berörde också hur marknaden kan utvecklas på sikt, inklusive möjliga reformer av EU:s regelverk för värdepapperisering.

I diskussionen framhölls att det finns anledning att se över den rad av regelverk för värdepapperisering som finns inom EU liksom den nationella tillämpningen. Särskilt nämndes behov av standardisering och förenkling för att minska den administrativa bördan för aktörerna på marknaden.

På mötet deltog representanter från Alecta, DBT Capital, Klarna, Lowell, Nordea, Oliver Wyman, Revel Partners, SEB och Vinge.
