# Vård och omsorg på distans i fokus på nordisk konferens

Flera av de nordiska länderna delar utmaningar med att erbjuda befolkningen i glesbygden vård och omsorg. Digitala lösningar på dessa utmaningar var temat på konferensen för det nordiska projektet om god och nära vård och omsorg på distans, den 5 – 6 november. Sjukvårdsminister Acko Ankarberg Johansson talade på plats i Storuman.


– När ni arbetar med att utveckla hälso\- och sjukvård har ni arbetat sektorsövergripande och holistiskt från dag ett. Ni har till exempel inkluderat regional utveckling, affärsmöjligheter, klimatpåverkan, kompetensförsörjning, innovation och internationell marknadsföring av Norden som ett modernt välfärdsområde, sa sjukvårdsministern i sitt tal.

Konferensen iHAC Final Conference – An end for a new beginning hölls inom ramen för det svenska ordförandeskapet i Nordiska ministerrådet, och var även slutkonferens för ett nordiskt projekt som god och nära vård och omsorg på distans.

Under det svenska ordförandeskapet 2018 lanserades ett nordiskt projekt om lösningar för vård och omsorg på distans. Projektet avslutades 2020 och då det blev mycket framgångsrikt beslutades om ett nytt nordiskt projekt på samma tema. Det fick namnet integrerad vård och omsorg på distans – eller integrated health and care, iHAC). Detta fortsättningsprojekt inleddes 2021 och avslutas i slutet av 2024\. Arbetet i projektet, som leds av Nordens Välfärdscenter och Glesbygdsmedicinskt centrum, pågår fortfarande.

– Det har varit tydligt att utmaningarna är gemensamma i de nordiska länderna kring dessa frågor och genom att dela erfarenheter mellan varandra och genom att stödja varandra så har en tydlig ”nordisk nytta” kunna skapas, säger sjukvårdsminister Acko Ankarberg Johansson.

Inom ramen för projektet har flera delprojekt genomförts med extra medel från nordiska ministerrådet. Till exempel har den nordiska institutionen Nordregio kartlagt situationen kring distanslösningar inom vård och omsorg i Norden och visat att god och nära vård och omsorg på distans främjar regional utveckling. En intervjustudie inom projektet visade att digitala distanslösningar förbättrar arbetsmiljön för personalen, som föredrar dessa lösningar framför traditionella arbetssätt.

## Glesbygdsmedicinens utmaningar

Ministern besökte under dagen Glesbygdsmedicinskt centrum (GMC) och Storumans sjukstuga hälsocentral. Glesbygdsmedicinskt centrum arbetar bland annat med forskning och utbildning kring hur man tillgodoser en god, nära och jämlik vård i glesbygden. Regeringen har för avsikt att ge ekonomiskt stöd till GMC under 2025\. Exakt summa kommer att kommuniceras först efter att riksdagen voterat om regeringens budgetproposition i december. Närmaste sjukhus från Storuman ligger i Lycksele 10 mil bort. Storumans sjukstuga hälsocentral har därför en viktig roll i bygdens hälso\- och sjukvård, och bedriver även ett utvecklingsarbete kring glesbygdsmedicin.

Ministern fick presentationer av båda verksamheterna. Med på besöket deltog Anna\-Lena Danielsson, ordförande i hälso\- och sjukvårdsnämnden, Niklas Sandström, oppositionsråd, Tommy Svensson, regiondirektör Region Västerbotten och Elisabeth Karlsson, hälso\- och sjukvårdsdirektör. Från Storumans sjukstuga deltog verksamhetschef Catharina Ingvarsson, avdelningschef Veronica Lundsten samt läkaren Peter Berggren.
