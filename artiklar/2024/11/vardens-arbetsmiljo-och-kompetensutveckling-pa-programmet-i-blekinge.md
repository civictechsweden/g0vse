# Vårdens arbetsmiljö och kompetensutveckling på programmet i Blekinge

Sjukvårdsminister Acko Ankarberg Johansson gjorde ett nytt regionbesök den 20 november – denna gång till Region Blekinge och Karlskrona. På programmet stod bland annat Thoraxcentrum och klinisk fysiologi.


– Flera av verksamheterna vi besökte i Karlskrona har satsat på att förbättra arbetsmiljön och stärka personalens möjligheter till kompetensutveckling, med nöjdare personer som stannar på arbetsplatsen som följd, säger sjukvårdsminister Acko Ankarberg Johansson.

Första verksamhetsbesöket i Blekinge tog plats på Thoraxcentrums hjärtmottagning vid Blekingesjukhuset. På Thoraxcentrum har man satsat på kompetensutveckling för personalen med bland annat schemalagd tid för utbildning, men även för forskning och deltagande i kliniska studier. Genom dessa arbetsmiljöförbättringar vill man bland annat kunna behålla den fastanställda personalen.

Ministern besökte också Klinisk fysiologisk avdelning på sjukhuset, vars huvuduppgift är att bedöma funktion och eventuella funktionsrubbningar inom olika organsystem så som hjärta, kärl och hjärna. Även denna verksamhet har satsat på god arbetsmiljö och därigenom blivit oberoende av hyrpersonal. Genom stärkt samarbete med primärvården har man lyckats att stärka kontinuiteten för patienter som också behöver specialistvård. Det har minskat risken för missförstånd och ökat förståelsen mellan olika specialiteter samt lett till ökad trygghet för patienten och anhöriga då man får träffa flera professioner samtidigt. Såväl primärvården som klinisk fysiologi har fått förutsättningar att arbeta mer personcentrerat och tillgängligheten har ökat.

Ministern fick även en presentation av den barn\- och ungdomspsykiatriska mottagningens arbete med att korta köerna, bland annat genom att stärka första linjens mottagning av patienter i primärvården så att patienterna hamnar rätt.

## Dialogmöte om satsningar och pågående arbete

Vid varje regionbesök genomförs ett dialogmöte med regionens ledning där man diskuterar aktuella frågor inom hälso\- och sjukvården i regionen. Efter verksamhetsbesöken träffade sjukvårdsministern region\- och hälso\- och sjukvårdsledningen för att informera om regeringens satsningar och arbete framöver. Ministern fick också ta del av vilka frågor som regionledningen ser som de viktigaste.

Deltagare var bland andra regionstyrelsens ordförande Robert Lindén (SD), Deborah Lind (KD), ansvarig för hälsovalet, finansregionrådet Sophia Ahlin (M), hälso\- och sjukvårdsnämndens ordförande Anders Lund (M), samt regiondirektör Anders Johansson och hälso\- och sjukvårdsdirektör Mats Berggren.
