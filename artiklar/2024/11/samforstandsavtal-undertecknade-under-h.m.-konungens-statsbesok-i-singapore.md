# Samförståndsavtal undertecknade under H.M. Konungens statsbesök i Singapore

H.M. Konungens statsbesök i Singapore den 19–21 november 2024 utgör ett enastående tillfälle att fördjupa samverkan som redan finns och utveckla nya områden för samverkan mellan Singapore och Sverige. Under besöket kommer flera olika samverkansområden att uppmärksammas, nämligen hälso\- och sjukvård, försvar, energi, transport och civil luftfart.


Regeringen företräds av utrikesminister Maria Malmer Stenergard, infrastruktur\- och bostadsminister Andreas Carlson, statssekreteraren vid Utrikesdepartementet Håkan Jevrell och statssekreteraren vid Socialdepartementet Miriam Söderström.

Ett femtiotal svenska företag, myndigheter och lärosäten ingår i näringslivsdelegationen och deltar i näringslivsforumet Singapore\-Sweden Royal Business Forum, som arrangeras av Business Sweden.

I anslutning till det svenska statsbesöket har över tio samförståndsavtal ingåtts mellan våra regeringar, myndigheter, företag och universitet.

På torsdagen hölls en samförståndsavtalsceremoni i anslutning till ett möte mellan H.M. Konungen och Singapores premiärminister Lawrence Wong.

Vid ceremonin utväxlade Singapores hälsominister och Sveriges utrikesminister fem undertecknade samförståndsavtal inom områdena hälso\- och sjukvård, försvar, energi, transport och civil luftfart:

* Ett nytt samförståndsavtal mellan våra hälso\- och sjukvårdsministerier om innovationssamarbete inom hälso\- och sjukvård har undertecknats.
* Förra veckan undertecknade våra försvarsministerier ett ändringsavtal som fördjupar ett befintligt samförståndsavtal på försvarsmaterielområdet från 1998\.
* Ett nytt samförståndsavtal om energifrågor mellan svenska Klimat\- och näringslivsdepartementet och Singapores energimarknadsmyndighet ska tillhandahålla ett ramverk för samarbetet på energiområdet.
* Ett förnyat samförståndsavtal om transportsamarbete undertecknades mellan svenska Trafikverket och den singaporianska motparten Land Transport Authority.
* Ett samförståndsavtal om civil luftfart har undertecknats mellan svenska Luftfartsverket och Singapores myndighet för civil luftfart.
