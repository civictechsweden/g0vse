# Skolmåltider och självförsörjning i fokus när svensk delegation besökte Kenya

Dan Ericsson, statssekreterare hos landsbygdsminister Peter Kullgren, besökte Nairobi i Kenya 27–30 oktober. Huvudsyftet för resan var ett högnivåmöte i den internationella koalition för skolmåltider där Sverige sitter i styrgrupp, men resan innehöll även flera besök kopplade till bland annat livsmedelsförsörjning och produktion samt skog.

Skolmåltidskoalitionen arbetar för att alla barn ska få tillgång till en näringsriktig måltid i skolan senast år 2030. På högnivåmötet diskuterades olika länders arbete samt tillkännagavs strategiska prioriteringar under kommande år. Mötet invigdes av Kenyas president, H.E. Dr. William Samoei Ruto.

– Det har varit väldigt givande dagar och mötet höll ett bra och konstruktivt fokus på vårt gemensamma mål att alla barn ska få ett mål mat i skolan. Kenya har en växande befolkning som innebär en ständigt ökad efterfrågan på mat, dricksvatten och sanitära resurser, säger Dan Ericsson.

Under resan besökte Ericsson Tetrapaks produktionslokaler och fick en genomgång av hur de arbetar för att barn ska få bättre skolmat, ett arbete som pågått sedan 1970-talet.

Sverige är en aktiv och viktig utvecklingspartner inom FN:s livsmedels- och jordbruksorganisation (FAO), som har flera program i Kenya. En av utmaningarna för boskapssektorn i landet är tillgången till foder och därför har FAO utvecklat ett projekt som syftar till att stödja unga lantbrukare med kommersiell foderproduktion. Ett av besöken på resan var hos Olteyan Youth Help Group, som består av ett trettiotal unga jordbrukare vilka har tränats av FAO inom flera delar i foderkedjan, inklusive hushållning av fodergrödor, tillgång till marknader och affärsverksamhet inom jordbrukssektorn.

## Svensk-kenyanska samarbeten

Tillgång till dricksvatten och sanitära resurser är en annan utmaning i Kenya, endast 25 % har tillgång till färskvatten och tvål hemma. Ericsson besökte Mukuru informella bosättningsområde där Unicef genom civilsamhällesorganisationen Fresh Life har ett projekt som tillhandahåller avloppsfria sanitetslösningar, vilket delvis finansieras av svenska ambassaden och Sida.

Under resan träffade även Ericsson Kenyas statssekreterare för skog, Gitonga Mugambi, för att diskutera utökat samarbete gällande hållbar användning av trä och träbyggnation. På mötet deltog också Sveriges ambassadör i Kenya, Caroline Vicini. Sverige har under det senaste året ökat samarbetet med Kenya gällande hållbar användning av trä, inklusive träbyggnation.

– Jag träffade många unga kenyaner som varit på studieresa i Sverige om skogliga frågor och fick ta del av deras engagemang för att omsätta denna kunskap i utveckling av det kenyanska skogsbruket. Innovativa lösningar och initiativ som bidrar till landets självförsörjning och grundläggande samhällsstruktur är därför särskilt viktiga. Sveriges roll inom FN och genom andra initiativ är viktiga och jag är glad att det svensk-kenyanska samarbetet har stärkts under senare år, säger Dan Ericsson.
