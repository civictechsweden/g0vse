# BIO-Europe utvecklar life science-sektorn

Måndagen den 4 november deltog energi\- och näringsminister Ebba Busch vid konferensen BIO\-Europe, där Stockholm och Sverige står värd. Förutom att invigningstala och inviga den Svenska montern mötte statsrådet flera företag som fick möjlighet att berätta om sin verksamhet.


Mässan BIO\-Europe firar 30 år och arrangeras denna gång i Stockholm. Det är ett unikt tillfälle för företag inom life science\-sektorn, inte bara biotech och läkemedelsbolag, att mötas och dela erfarenheter, hitta partners och finansiering.

Energi\- och näringsminister Ebba Busch invigde den svenska montern. Statsrådet fick också möjlighet att samtala med svenska och internationella företag om deras verksamhet och vad de ser som de största utmaningarna för sin fortsatta utveckling.

\- Life science\-sektorn spelar en central roll för Sveriges ekonomi och samhälle. Den står för nära 10 procent av Sveriges export och är en av Sveriges basnäringar och vi behöver säkerställa att branschen fortsatt har goda ramvillkor.  Life science är också en viktig sektor för Europa, vilket aviseringen om en kommande europeisk strategi för life science också visar. Det är angeläget att vi agerar för att säkerställa en fortsatt stark life science\-sektor i vår region, som investerar och bedriver forskning, utvecklar och tillverkar i Europa, säger energi\- och näringsminister Ebba Busch.
