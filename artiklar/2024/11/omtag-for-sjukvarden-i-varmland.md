# Omtag för sjukvården i Värmland

I Region Värmland görs flera förändringar på hälso\- och sjukvårdens område. Regionen driver numera larmcentralen i egen regi och i Karlstad görs en omfattande tillbyggnad på Centralsjukhuset. Sjukvårdsminister Acko Ankarberg Johansson besökte Värmland som del i sin regionturné.


– Det är spännande att se hur Region Värmland arbetar med hälso\- och sjukvården, både vad gäller driften av larmcentralen och verksamheten på Kliniskt träningscentrum som är så viktig för personalens kompetensutveckling, säger sjukvårdsminister Acko Ankarberg Johansson.

Acko Ankarberg Johansson fick också en rundvandring på regionens larmcentral. Sedan början av året är Region Värmland anslutet till Sjukvårdens larmcentral tillsammans med regionerna Västmanland, Uppsala och Sörmland. Larmcentralen, som drivs av regionerna hanterar alla inkommande 112\-samtalen för sjukvård i regionen. Alla som söker vård genom 112 får hjälp av regionens egen personal som har kunskap och kännedom om sjukvård, regionens organisation och vårdutbud. Regionen är också ansvarig vårdgivare med tillgång till patientdata från patientens första larmsamtal och genom hela vårdprocessen.

Ministern besökte också Kliniskt träningscentrum vid Centralsjukhuset. Centret ger personalen inom hälso\- och sjukvården möjlighet att vidareutveckla sina kliniska färdigheter. Centret återskapar en verklighetstrogen miljö utan patienter och är en viktig del av personalens kliniska kompetensutveckling. Personalen kan bland annat träna och utbilda sig i olika traumatiska och medicinska situationer med hjälp av en träningsdocka som kan simulera en mängd olika sjukdomstillstånd. Kliniskt träningscentrum utbildar vårdpersonal från hela landet och är det enda sjukhus som inte är universitetssjukhus som bedriver den typen av utbildningar.

## Samarbete mellan kommun och region på akutmottagningen

I samband med besöket på Centralsjukhuset besökte ministern också akutmottagningen, där det sedan några månader tillbaka arbetar en biståndsbedömare. Initiativet är gemensamt från Region Värmland och Karlstads kommun och man ser vinster med det nya sättet att arbeta. Syftet är att minska onödiga inskrivningar och återinläggningar till sjukhuset utifrån ett helhetsperspektiv kring individen. Biståndsbedömare har i uppdrag är att bedöma och besluta om vilka insatser som, i huvudsak äldre, har rätt till enligt gällande lagstiftning med utgångspunkt i det behov som den enskilde har.

Ministern fick en presentation om bygget av Centralsjukhuset i Karlstad och besökte även ett utställningsrum som visar det nya sjukhuset. Bland annat byggs nya byggnader för dagvård och öppenvård, för akutvård och ett nytt entréhus.

Vid varje regionbesök genomförs ett dialogmöte med regionens ledning där man diskuterar aktuella frågor inom hälso\- och sjukvården i regionen. Efter verksamhetsbesöken träffade sjukvårdsministern region\- och hälso\- och sjukvårdsledningen för att informera om regeringens satsningar och arbete framöver. Ministern fick också ta del av vilka frågor som regionledningen ser som de viktigaste.

Deltagare var bland andra regionstyrelsens ordförande Åsa Johansson (S), förste vice ordförande i hälso\- och sjukvårdsnämnden Sara Hallin (KD), andre vice ordförande i hälso\- och sjukvårdsnämnden Jens Östergren (C) samt regiondirektör Peter Bäckstrand, tf hälso\- och sjukvårdsdirektör Lars Christensen och tf biträdande hälso\- och sjukvårdsdirektör Henrik Svensson.
