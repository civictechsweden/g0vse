# Regeringen stärker motståndskraften i Sveriges digitala infrastruktur

Sjökablar och annan digital infrastruktur är avgörande för det digitaliserade samhället. När den inte fungerar är det till exempel inte möjligt att skicka SMS eller e\-post, betala med bankkort eller ringa i telefon. Regeringen har därför tagit flera steg för att säkerställa motståndskraft och säkerhet i den digitala infrastrukturen, en förutsättning för Sveriges säkerhet, konkurrenskraft och välstånd.


I regeringens budgetproposition, och som en del av satsningar på det civila försvaret, satsas totalt närmare 6,7 miljarder kronor till och med år 2030 på motståndskraft i beredskapssektorn för elektronisk kommunikation och post.

## Hybridhot och samarbete mellan staten och näringslivet

Regeringen gav tidigare i år Post\- och telestyrelsen (PTS) i uppdrag att stärka motståndskraften i den digitala infrastrukturen, med fokus på så kallade hybridhot. PTS har sedan länge haft ett välutvecklat arbete med beredskapsfrågor. Detta inkluderar totalförsvarsplanering, där man tillsammans med privata aktörer arbetar för att säkerställa att kommunikation och digitala tjänster kan upprätthållas även vid allvarliga störningar eller kriser.

Ett exempel är samarbetet inom den Nationella telesamverkansgruppen (NTSG), där operativ krishantering vid incidenter samordnas mellan staten och näringslivet. Tidigare i år lämnade regeringen dessutom en proposition för att formalisera detta samarbete, och stärka förutsättningarna för forumet ytterligare. Syftet var att stärka samarbetet och därigenom säkerställa att elektronisk kommunikation fungerar även under allvarliga kriser och ytterst vid händelse av krig.

## Fokus på undervattensinfrastruktur

Undervattensinfrastruktur som knyter samman Sverige med omvärlden är avgörande för elektronisk kommunikation och det dagliga användandet av digitala tjänster. Regeringen har identifierat motståndskraften hos denna infrastruktur som en prioriterad fråga under Sveriges ordförandeskap i det Nordiska ministerrådet. I november ledde ansvarig minister ett möte med Nordiska ministerrådet, där Sverige tillsammans med nordiska och baltiska länder diskuterade ett närmare samarbete. I ett [gemensamt uttalande](/pressmeddelanden/2024/11/starkt-nordiskt-baltiskt-samarbete-om-sakerheten-for-kritisk-undervattensstruktur/) konstaterar de nordisk\-baltiska ministrarna med ansvar för digitala frågor, att undervattensinfrastruktur för elektronisk kommunikation utgör kritisk infrastruktur och betonar bland annat vikten av ett gemensamt nordisk\-baltiskt synsätt i arbetet med EU och Nato.

## Fortsatt dialog med viktiga aktörer

Nästa vecka väntar ett möte mellan ansvarig minister och aktörerna inom Nationella telesamverkansgruppen (NTSG), där frågor om digital säkerhet står i fokus. NTSG samlar bland annat telekomoperatörer för att i händelse av kris eller allvarliga störningar snabbt kunna återställa och stödja nationell digital infrastruktur. Regeringens målsättning är att staten tillsammans med privata aktörer ska skapa en robust, resilient och redundant digital infrastruktur som kan motstå såväl cyberattacker som fysiska hot.

Digital säkerhet är inte bara en nationell fråga utan också en internationell angelägenhet. Genom ett starkt samarbete med näringslivet, proaktiva insatser från myndigheter som PTS och ett förstärkt nordiskt samarbete, visar Sverige att man tar hoten mot digital infrastruktur på allvar. Regeringens arbete är ett viktigt steg för att trygga framtidens kommunikationsvägar och skydda vårt samhälle från digitala och fysiska hot.
