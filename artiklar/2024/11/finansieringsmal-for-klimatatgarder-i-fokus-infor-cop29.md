# Finansieringsmål för klimatåtgärder i fokus inför COP29

FN:s klimatmöte COP29 äger rum i 11–22 november i Baku i Azerbajdzjan. De centrala frågorna som ska förhandlas är det nya globala målet för finansiering av klimatåtgärder och handeln med utsläppsrätter. Därtill vill regeringen också se att tempot i arbetet med nya nationella klimatplaner ökar.

Sverige menar att det brådskar att höja ambitionerna i det internationella klimatarbetet, men att detta också innebär många nya möjligheter för utveckling och innovation. Sverige förhandlar genom EU och driver på för att svenska prioriteringar ska få genomslag i EU-positionerna.

## Alla länder ska lämna in nationella klimatplaner

Parternas arbete med sina nya nationella klimatplaner (NDC, Nationally Determined Contribution) för perioden fram till 2035 pågår nu. Planerna ska levereras i början av nästa år. De ska omfatta hela ekonomin, alla sektorer och alla växthusgaser.

På förra klimatmötet, COP28, gjordes en global översyn av parternas klimatarbete, den sk Global Stocktake, GST. COP28 antog också en inriktning om att fasa ut fossila bränslen och riktade en uppmaning till världens länder att synliggöra denna utfasning i sina nationella planer.  EU:s miljöministrar vill att COP29 leder till ett ambitiöst och balanserat resultat där 1,5-gradersmålet fortfarande är inom räckhåll, enligt rådslutsatser från ministerrådet den 14 oktober.

## Ett nytt globalt finansieringsmål

Den centrala förhandlingsfrågan på COP29 blir finansieringen av klimatåtgärder i utvecklingsländer. Ett nytt globalt finansieringsmål (NCQG, New Collective Quantified Goal) ska förhandlas. Det nuvarande målet om 100 miljarder USD per år för perioden 2020–2025 sattes upp på klimatmötet i Köpenhamn 2009 och uppnåddes för första gången 2022. EU:s miljöministrar menar i sina rådsslutsatser från den 14 oktober att ett nytt globalt mål för klimatfinansiering bör vara ambitiöst och realistiskt, omfatta olika finansiella flöden och bygga på en bredare grupp av bidragsgivare än idag.

Ordförandeskapet för COP29 strävar också efter att slutföra förhandlingarna om regelverket för en global handel med utsläppsrätter inom ramen för Parisavtalets artikel 6. EU förespråkar ett transparent regelverk för att säkra trovärdigheten i systemet.

## Sveriges internationella klimatsamarbeten

Sverige har de senaste åren anslutit sig till en rad internationella initiativ som speglar politiska prioriteringar och har potential att driva på för ökad ambition i det globala klimatarbetet. Dit hör exempelvis en deklaration om att tredubbla kärnkraften globalt som bland andra USA, Frankrike och UK står bakom, Climate Club (initiativ för klimatomställning av industrin) och Glasgow Breakthrough Agenda (som lanserades 2021 länder för att påskynda utveckling och användning av grön teknik). Sverige driver tillsammans med Indien ledarskapsgruppen för industrins omställning, Leadit, ett initiativ som nu stöds av 40 länder och företag. Sverige ser gärna att COP29 blir ett tillfälle för dessa samarbeten att visa upp resultat för att på så sätt uppmuntra fler länder att göra mer.

Klimat- och miljöminister Romina Pourmokhtari leder Sveriges förhandlingsdelegation som består av representanter från Regeringskansliet, flera myndigheter och Riksdagen bland annat. Klimatambassadör Mattias Frumerie är Sveriges chefsförhandlare. Business Sweden kommer att delta med en företagsdelegation och en paviljong på COP29. De svenska företagen visar fortsatt stort engagemang för att kunna erbjuda lösningar som kan snabba på omställningen globalt.
