# Utrikesminister Maria Malmer Stenergard besökte Thailand

Den 22 november 2024 besökte Sveriges utrikesminister Maria Malmer Stenergard Thailands huvudstad Bangkok. Under besöket träffade utrikesministern sin thailändske motpart Maris Sangiampongsa och även vice premiärminister tillika försvarsminister Phumtham Wechayachai. Besöket i Thailand understryker betydelsen av relationen mellan länderna - såväl den bilaterala relationen som diskussionerna om regional säkerhet och globala utmaningar.

Under mötet med utrikesminister Maris diskuterades även handelsrelationer och investeringar samt samarbetet mellan länderna för hållbar utveckling och innovation.

– Det var ett mycket givande möte där vi bekräftade våra ömsesidiga ambitioner att ytterligare fördjupa samarbetet. Thailand är en viktig partner för Sverige i den indopacifiska regionen, och jag hoppas att dagens besök bidrar till att understryka detta, sade utrikesminister Maria Malmer Stenergard efter mötet.

Utöver de bilaterala samtalen fick Maria Malmer Stenergard möjlighet att förkovra sig i den thailändska streetfood-kulturen tillsammans med Bangkoks guvernör Chadchart Sittipunt. Utrikesministern uttryckte sin tacksamhet för det varma mottagandet och sin uppskattning för det kulturella utbyte som präglar relationerna mellan Sverige och Thailand.

Besöket i Thailand följde på statsbesöket i Singapore tidigare samma vecka och markerar regeringens ambition att stärka utbytet med länder i den indopacifiska regionen.
