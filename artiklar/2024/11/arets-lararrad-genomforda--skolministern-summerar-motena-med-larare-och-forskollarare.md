# Årets lärarråd genomförda – skolministern summerar mötena med lärare och förskollärare

I början av året tog regeringen ett initiativ till en serie lärarråd där skolminister Lotta Edholm träffat lärare och förskolelärare runtom i landet. Nu har alla lärarråd genomförts och skolministern tar med sig många viktiga förslag och insikter.

Under 2024 har skolminister Lotta Edholm deltagit i flera lärarråd tillsammans med lärare och förskollärare för att diskutera frågor som rör skola och förskola. Lärarråden är ett initiativ från regeringen som planerats och genomförts av Utbildningsdepartementet tillsammans med fackförbundet Sveriges Lärare.

– Det är otroligt värdefullt att få höra lärares och förskollärares egna ord om hur de beskriver utmaningarna i skolan och jag uppskattar verkligen att de har tagit sig tiden att träffas. Jag tar inte minst med mig behovet av tidiga insatser, bättre förutsättningar för både förskollärare och lärare och behovet av att öka tryggheten och studieron, säger skolminister Lotta Edholm.

Skolministern har under året deltagit i fyra lärarråd runtom i landet.

Den 15 mars genomfördes det första lärarrådet i Lund och handlade om de sjunkande PISA-resultaten och framtidens läraruppdrag.

[Regeringen tar initiativ till ett lärarråd – skolminister Lotta Edholm träffar lärare och förskollärare](/pressmeddelanden/2024/03/regeringen-tar-initiativ-till-ett-lararrad--skolminister-lotta-edholm-traffar-larare-och-forskollarare/ "Regeringen tar initiativ till ett lärarråd – skolminister Lotta Edholm träffar lärare och förskollärare")

Den 10 april hölls ett lärarråd i Borås som handlade om tidig läs- och skrivinlärning samt hot och våld i skolan.

[Ökad läsning och skolbibliotek i fokus när Lotta Edholm besökte Borås](/artiklar/2024/04/okad-lasning-och-skolbibliotek-i-fokus-nar-lotta-edholm-besokte-boras/ "Ökad läsning och skolbibliotek i fokus när Lotta Edholm besökte Borås")

Den 16 oktober deltog skolminister Lotta Edholm i ett lärarråd i Jönköping. Denna gång fokuserade lärarrådet på förskolan och diskuterade bland annat barns språkutveckling och vad som behöver göras för att stärka förskollärares förutsättningar att utföra sitt arbete.

[Barns språkutveckling i fokus när skolministern deltog i lärarråd och besökte förskola](/pressmeddelanden/2024/10/barns-sprakutveckling-i-fokus-nar-skolministern-deltog-i-lararrad-och-besokte-forskola/ "Barns språkutveckling i fokus när skolministern deltog i lärarråd och besökte förskola")

Årets sista lärarråd hölls den 5 november i Umeå och temat för dagen var lärares förutsättningar och hur fler ska vilja utbilda sig till lärare och stanna kvar i yrket.

Nu är det bestämt att skolministern och Sveriges Lärare kommer att fortsätta genomföra lärarråd runtom i landet även under 2025. Utbildningsdepartementet och Sveriges Lärare för dialog kring vilka orter lärarråden kommer att hållas på under 2025, och kommer att återkomma i frågan.
