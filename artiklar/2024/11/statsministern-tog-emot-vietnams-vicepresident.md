# Statsministern tog emot Vietnams vicepresident

Måndagen den 11 november välkomnade statsminister Ulf Kristersson Vietnams vicepresident Vo Thi Anh Xuan till Sagerska. Under en arbetslunch diskuterades Sverige och Vietnams bilaterala relationer, som i år firar 55 år.

- Vietnam är en viktig handelspartner för Sverige och är en av de snabbast växande ekonomierna i världen. Idag tar vi viktiga steg för att stärka samarbetet ytterligare med ett särskilt fokus på teknisk innovation och grön omställning, säger statsminister Ulf Kristersson.

I anslutning till mötet utbyttes två undertecknade bilaterala samförståndsavtal mellan statssekreterare Håkan Jevrell och vietnamesiska motparter. Avtalen innebär bland annat att länderna kommer att hålla regelbundna politiska konsultationer och utöka samarbetet inom grön och digital omställning.

Sverige etablerade som första västland diplomatiska relationer med Vietnam 1969.
