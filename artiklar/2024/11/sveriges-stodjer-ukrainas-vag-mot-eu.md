# Sverige stödjer Ukrainas väg mot EU

Ukrainas EU-närmande främjar landets utveckling och bidrar till säkerhet och stabilitet i hela Europa. Sverige är en engagerad och långsiktig partner i denna integrationsprocess och stödjer Ukraina på vägen mot EU-medlemskap.

Kort efter Rysslands fullskaliga invasion 2022 ansökte Ukraina om medlemskap och beviljades kandidatstatus i juni samma år. Sedan dess har de formella medlemskapsförhandlingarna inletts, och Sverige bistår Ukraina i arbetet med genomförandet av nödvändiga reformer och anpassning till EU:s regelverk, exempelvis genom initiativ inom det nordisk-baltiska samarbetet NB8, fördjupad politisk dialog och samarbete inom EU.

## Bistånd och reformstöd

Sverige har genom bistånd stöttat Ukrainas EU-närmande i över ett decennium.  Som del av detta stödjer Sverige aktivt Ukrainas reformarbete och anpassning till EU:s regelverk på områden som demokrati, rättsstaten och efterlevnaden av de mänskliga rättigheterna i Ukraina. Till exempel har Sverige bidragit till specifika reformer inom antikorruption och rättssäkerhet.

## Expertstöd i förhandlingskapitel

För att bli medlem måste Ukraina anpassa sig till EU:s regelverk inom olika områden som omfattas av EU:s så kallade förhandlingskapitel. Totalt finns det 35 kapitel, och varje kapitel behandlar ett specifikt område, till exempel miljö, handel och mänskliga rättigheter. EU utvärderar regelbundet Ukrainas framsteg inom varje område och EU-kommissionen fastslog i sin senaste rapport att Ukraina fortsätter att genomföra betydande reformframsteg.

Sverige stödjer idag Ukrainas reformarbete  inom 28 av de 35 förhandlingskapitlen. Bland annat leder Sverige EU:s arbetsgrupper för miljö och jämställdhet i Kiev och har många myndigheter och organisationer som genom egen erfarenhet och kunskap kan bidra till Ukrainas EU-anslutning. Inom ramen för det nordisk-baltiska samarbetet NB8 inrättade Sverige under sitt ordförandeskap 2024 en högnivågrupp som fungerar som ett expertstöd åt Ukraina under EU-anslutningsprocessen. Gruppen består av rådgivare från de nordisk-baltiska länderna med hög grad av expertis och erfarenhet. Gruppen, som finansieras av Sverige, ger stöd och rådgivning till Ukraina under de pågående förhandlingarna med EU.

Genom att stödja förhandlingskapitlen har Sverige etablerat sig som en central partner i Ukrainas EU-integration och säkerställt att biståndet ligger i linje med Ukrainas egna reformbehov och europeiska ambitioner​.

## Varför är ett ukrainskt EU-medlemskap viktigt?

Stödet till Ukrainas EU-närmande är en viktig del av Sveriges utrikes- och säkerhetspolitik. Att integrera Ukraina i de europeiska strukturerna bidrar till stabilitet i vårt närområde och stärker Europas motståndskraft mot yttre hot.

Historiskt har EU:s utvidgningsprocesser främjat stabila institutioner och samhällsreformer, och ett nära samarbete med Ukraina i dess EU-process är därför ett sätt att stärka värderingar som demokrati, rättssäkerhet och mänskliga rättigheter. Ukraina besitter dessutom betydande resurser – särskilt inom kritiska råmaterial och livsmedelsförsörjning – samt ett avancerat tekniskt kunnande som kan bidra till både Europas säkerhet och EU:s självständighet.
