# Sveriges finansieringspaket till COP29

Sverige är och kommer fortsätta vara en av världens mest generösa givare av internationell klimatfinansiering. Det svenska klimatbiståndet ska utökas och effektiviseras. Sverige spelade en betydande roll i att världen 2022 nådde målet om 100 miljarder dollar per år i global klimatfinansiering, i och med ett generöst svenskt bidrag. Det svenska bidraget till internationell klimatfinansiering är en central del av Sveriges klimatpolitik. Den internationella klimatfinansieringen ska bidra till både utsläppsminskning och klimatanpassning.

Till COP29 i Baku levererar Sverige flera nya finansiella stöd:

|  |  |  |
| --- | --- | --- |
| Namn på fond | Fondsyfte | Miljoner SEK |
| Gröna Klimatfonden – GCF | Stöd till storskaliga projekt för grön omställning, utsläppsminskning och klimatanpassning. Mobiliserar privat kapital till klimatinvesteringar. Flerårigt stöd. Avser strategiperioden 2024–2027. | 8 000 |
| Fonden för att hantera skador och förluster | Syftar till att stödja särskilt sårbara länder med att hantera klimatrelaterade skador och förluster. Flerårigt stöd till nystartad fond. | 200 |
| Anpassningsfonden | Finansierar projekt i utvecklingsländer för att stärka motståndskraften mot, och anpassningen till, klimatförändringarna. Utbetalas 2024. | 130 |
| Fonden för de minst utvecklade länderna | Klimatfond som stödjer de minst utvecklade länderna i framtagandet av nationella handlingsplaner för klimatanpassning och genomförande med fokus på jordbruk, livsmedelssäkerhet och hälsa, samt tillgång till vatten. | 130 |
| ”Early warning Systems 4ALL” – FN:s kontor för Katastrofriskreducering | FN:s generalsekreterare António Guterres initiativ för att hela världen ska omfattas av varningssystem för olika extremväder på ingång. Stödet kompletterar det stöd om 60 miljoner SEK som beslutades 2023. | 20 |
| Partnerskapet för Nationella klimatplaner ”NDC-partnership” | Stöd till arbetet med länders nationella klimatplaner för att minska sina utsläpp. Partnerskapet ger policy- och konsultstöd till staters arbete med klimatplaner som ska presentera till COP30 nästa år. | 30 |

### Svensk klimatfinansiering

Ovanstående stöd kompletterar Sveriges befintliga klimatfinansiering. Den största delen av svenskt klimatbistånd förmedlas via Sida: 5,2 miljarder kronor 2023. Sveriges totala klimatbistånd uppgick till 9,4 miljarder 2023, en ökning med över 800 miljoner kronor jämfört med 2022. Vid sidan om de klimatfonder som nämns ovan bidrar Sverige årligen med drygt 100 miljoner kronor till Nordiska utvecklingsfonden och cirka 670 miljoner kronor 2024 till Globala miljöfonden.
