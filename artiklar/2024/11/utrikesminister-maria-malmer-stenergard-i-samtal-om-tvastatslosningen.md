# Utrikesminister Maria Malmer Stenergard i samtal om tvåstatslösningen

Utrikesminister Maria Malmer Stenergard tog idag, lördag den 30 november, emot Ehud Olmert, tidigare israelisk premiärminister, och Nasser Al Kidwa, tidigare palestinsk utrikesminister, för samtal om en tvåstatslösning på konflikten mellan Israel och Palestina.

Olmert och Al Kidwa presenterade idéer för hur det breda internationella politiska stödet för en tvåstatslösning kan följas av konkreta steg för dess genomförande. Diskussionerna handlade bland annat om vikten av att unga israeler och palestinier involveras i samtal om sin och regionens framtid.

– En hållbar fred mellan Israel och Palestina måste bygga på en förhandlad tvåstatslösning och för mig är det angeläget att lyssna på tankar och initiativ som syftar att nå dit, kommenterade utrikesminister Malmer Stenergard efter mötet.

Vid mötet diskuterades också behovet av en omedelbar vapenvila i Gaza, frigivande av all gisslan och insatser för att lindra civilbefolkningens lidande.

Olmert och Al Kidwa har tidigare träffat en rad andra europeiska företrädare.
