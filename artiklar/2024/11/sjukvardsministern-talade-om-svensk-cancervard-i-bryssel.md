# Sjukvårdsministern talade om svensk cancervård i Bryssel

Sjukvårdsminister Acko Ankarberg Johansson talade på European Cancer Summit, en av de största konferenserna för cancerfrågor i Europa. Konferens hölls i slutet av november i Bryssel och samlade experter, beslutsfattare och civilsamhället från hela Europa.

– Att utveckla och förbättra cancervården är en av mina viktigaste prioriteringar som sjukvårdsminister. Jag berättade om regeringens satsningar och ambitionshöjning på området samt vikten av fortsatt samarbete kring frågan inom EU. Ytterst handlar det om patienten – om tidig upptäckt, överlevnad och god rehabilitering, säger sjukvårdsminister Acko Ankarberg Johansson.

European Cancer Summit arrangeras av European Cancer Organisation och hölls i Bryssel den 20–21 november för att diskutera innovativa lösningar på de utmaningar som vårdsystemen i Europa står inför. Bland talarna på konferensen fanns bland andra EU:s hälsokommissionär Stella Kyriakides och Ulrika Årehed Kågström, ordförande för Union for International Cancer Control och generalsekreterare för Cancerfonden.

Sjukvårdsministern deltog i ett panelsamtal och talade då om den uppdaterade nationella cancerstrategin, som väntas presenteras i slutet av november samt om EU:s gemensamma cancerplan. Sverige har sett positiva effekter av strategibaserat arbete sedan den första nationella strategin lanserades 2009, vilket har lett till konkreta och positiva resultat för cancerpatienter. Uppdateringen av den nationella cancerstrategin är ett mycket viktigt steg för att genomföra en ambitionshöjning inom cancervården i helhet.
