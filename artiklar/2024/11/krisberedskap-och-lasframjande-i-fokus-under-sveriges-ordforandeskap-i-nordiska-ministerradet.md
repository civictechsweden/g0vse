# Krisberedskap och läsfrämjande i fokus under Sveriges ordförandeskap i Nordiska ministerrådet

Kulturdepartementet har under 2024 ansvarat för ordförandeskapet inom ministerrådet för kultur, MR\-K, som en del av Sveriges ordförandeskap i Nordiska ministerrådet. Kulturen är ett av de fundament som binder samman de nordiska länderna. Ett inkluderande kulturliv i Norden främjar såväl demokrati och mångfald som invånarnas livskvalitet. Det nordiska kultursamarbetet spelar därför en viktig roll i arbetet för ett Norden som är väl integrerat och hållbart även i framtiden. Som särskilda ordförandeskapssatsningar under 2024 har Sverige lyft fram två teman med extra stor betydelse för Norden i framtiden och för kommande generationer av nordbor: krisberedskap inom kulturområdet och läsfrämjande.


– De senaste årens händelseutveckling i vårt närområde har ökat betydelsen av ett nordiskt och baltiskt samarbete kring skyddet av kulturarv och upprätthållandet av kulturverksamhet i händelse av höjd beredskap eller krig. Det har därför varit ett av våra fokusområden under ordförandeskapet i Nordiska ministerrådet. Vårt andra fokus har varit ett läsande Norden. Vikten av att arbeta med läsfrämjande kan inte nog understrykas. Barn och ungas läsförmåga har en avgörande betydelse för Nordens välstånd och konkurrenskraft även i framtiden, säger kulturminister Parisa Liljestrand.

## Beredskap inom kulturområdet

Det allvarliga säkerhetsläget i Europa de senaste åren har inneburit nya gemensamma utmaningar för de nordiska länderna och det nordiska kultursamarbetet. För det svenska ordförandeskapet har det därför varit viktigt att bidra till erfarenhetsutbyte om beredskapsfrågor i kultur\- och mediesektorn, exempelvis när det gäller möjligheterna att stärka skyddet för kulturarv i händelse av kris eller krig.

I maj 2024 genomfördes ett informellt nordiskt kulturministermöte i Stockholm där även de baltiska kulturministrarna deltog för att dela sina erfarenheter om arbetet med beredskap för kulturarv och upprätthållande av kulturverksamheter i händelse av kris, höjd beredskap eller krig. I juni 2024 anordnades också en konferens på temat civil beredskap inom kulturområdet. Konferensen arrangerades av Riksantikvarieämbetet i samarbete med det finska Museiverket, Riksantikvaren i Norge och Statens kulturråd.

– Nästa år tar Finland vid som ordförandeland, och jag är stolt över att kulturminister Sari Multala har valt att fortsätta vårt initiativ att bjuda in även de baltiska kulturministrarna för erfarenhetsutbyte om hur vi bäst stärker kultur\- och kulturarvssektorns beredskap, säger kulturminister Parisa Liljestrand.

## Ett läsande Norden

Sverige har under sitt ordförandeskap i Nordiska ministerrådet även valt att fokusera på läsfrämjande, läsförståelse och läslust bland barn och unga under rubriken "Ett läsande Norden". Temat har handlat om läsförmåga som en förutsättning för demokrati och likvärdighet. Det handlar både om tillgången till utbildning och kultur och möjligheten att som medborgare kunna delta i det demokratiska samtalet och därmed ta plats i samhället.

På höstens bokmässa i Göteborg hölls seminariet "Läsning så in i Norden" om de nordiska regeringarnas satsningar på nationella läsinititativ. Kulturrådet och Skolverket arrangerade samtalet och Nordiska ministerrådet finansierade det. Förutom kulturminister Parisa Liljestrand och utbildningsminister Lotta Edholm deltog forsknings\- och kulturminister Sari Multala från Finland och kulturminister Lubna Jaffery från Norge. Från svensk sida betonades vikten av långsiktiga satsningar och samverkan mellan skola och andra delar av samhället såsom akademi, näringsliv och civilsamhällesaktörer.

Som en uppföljning av evenemanget i Göteborg, fortsatte diskussionen vid det formella kulturministerrådsmötet i Reykjavik i slutet av oktober. Där diskuterades läsfrämjande med särskild inriktning på unga i områden med socioekonomiska utmaningar.
