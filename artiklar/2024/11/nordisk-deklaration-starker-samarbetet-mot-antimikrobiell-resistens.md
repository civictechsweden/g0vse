# Nordisk deklaration stärker samarbetet mot antimikrobiell resistens

De nordiska länderna har enats om en politisk deklaration om arbetet mot antimikrobiell resistens (AMR). Genom deklarationen vill länderna stärka samarbetet inom Norden för att motverka antibiotikaresistens och säkra tillgång till antibiotika för människor och djur samt minska spridning av antibiotika och bakteriella ämnen till miljön.


– För att kunna möta det växande hotet från resistenta bakterier stärker vi nu vårt nordiska samarbete när det kommer till bland annat produktionskapacitet, gemensamma behandlingsriktlinjer och ansvarsfull användning. Som enskilda länder är vi små marknader därför behöver vi arbeta mer tillsammans – över gränser och sektorer, för att även i framtiden kunna säkerställa tillgången till fungerande antibiotika, säger socialminister Jakob Forssmed.

I deklarationen lyfts det så kallade One Health\-perspektivet, som är ett tvärvetenskapligt sätt att hantera och se på hälsohot och människors och djurs hälsa. Eftersom AMR uppstår och sprids i flera sektorer, så som hälso\- och sjukvården, lantbruket och i vatten, måste också åtgärder genomföras och omfatta flera sektorer.

Deklarationen lyfter också det internationella perspektivet i arbetet mot AMR, eftersom detta är ett globalt problem som sprids över landsgränser. De nordiska länderna lyfter behovet av att stödja andra länder till att främja ansvarsfull användning av antimikrobiella medel, förbättra vårdhygien och förebygga infektioner samt förhindra ytterligare spridning av resistenta bakterier i människor, djur och miljön globalt.

Nordiska ministerrådet vill också stödja ett starkare samarbete om tillgång till antibiotika, till exempel vad gäller produktionskapacitet, upphandling, modeller för att stärka tillgång på marknaden, gemensamma behandlingsriktlinjer och ansvarsfull användning. Man vill också identifiera nödvändig forskning och utveckling samt stödja möjliga nordiska mekanismer för att stärka utvecklingen av nya antimikrobiella medel.
