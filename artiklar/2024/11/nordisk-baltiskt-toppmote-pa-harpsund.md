# Nordisk-baltiskt toppmöte på Harpsund

Den 27 november träffades ledarna för de nordiska och baltiska länderna tillsammans med Polens premiärminister Donald Tusk på Harpsund för att diskutera transatlantiska relationer, regional säkerhet i Östersjöregionen och långsiktigt stöd till Ukraina. De antog också ett gemensamt uttalande. Frankrikes president Emmanuel Macron deltog på delar av mötet via videolänk.

– Vi är överens om att vi tillsammans måste trygga den euroatlantiska säkerheten. Våra länder har gjort historiska investeringar för att stärka vår säkerhet men det kommer att krävas att vi lägger mer än två procent på försvar. Tillsammans stärker vi våra gemensamma insatser för att garantera vår säkerhet och Ukrainas frihet, säger statsminister Ulf Kristersson.

I slutet av dagen hölls en gemensam pressträff.
