# Nordiskt-baltiskt toppmöte och nytt partnerskap med Polen

Den 27–28 november höll statsminister Ulf Kristersson ett toppmöte på Harpsund tillsammans med regeringscheferna i de nordiska och baltiska länderna. Polens premiärminister Donald Tusk deltog också och stannade för bilaterala överläggningar dagen efter. Ledarna gjorde ett gemensamt uttalande om säkerhetspolitiskt samarbete under första dagen och i slutet av andra dagen signerade Sverige och Polen ett nytt strategiskt partnerskap.

Länderna, som nu alla är medlemmar i Nato, träffades på Harpsund onsdagen den 27 november för att diskutera transatlantiska relationer, regional säkerhet i Östersjöregionen och långsiktigt stöd till Ukraina. Under en del av mötet deltog även Frankrikes president Emmanuel Macron via länk.

### Gemensamt uttalande

I det gemensamma uttalandet som antogs var ledarna överens om att Europa måste ta ett större ansvar för den egna säkerheten.

I slutet av dagen hölls en gemensam pressträff med statsminister Ulf Kristersson, Polens premiärminister Donald Tusk, Danmarks statsminister Mette Frederiksen, Norges statsminister Jonas Gahr Støre, Finlands statsminister Petteri Orpo, Estlands premiärminister Kristen Michal och Lettlands utrikesminister Baiba Braže.

Under den andra mötesdagen höll statsminister Ulf Kristersson bilaterala överläggningar med Polens premiärminister Donald Tusk, som var inbjuden som särskild gäst till det nordisk-baltiska toppmötet. De diskuterade bland annat EU:s dagordning inför det polska ordförandeskapet i unionen våren 2025 och aktuella säkerhetspolitiska frågor, inklusive det fortsatta stödet till Ukraina. Näringslivsföreträdare från båda länderna deltog också i diskussioner om stärkandet av europeisk konkurrenskraft, inklusive när det gäller försvarsindustrin och den gröna och digitala omställningen.

### Strategiskt partnerskap mellan Sverige och Polen

I slutet av dagen signerade statsminister Ulf Kristersson och premiärminister Donald Tusk också ett nytt strategiskt partnerskap mellan Sverige och Polen. Partnerskapet handlar bland annat om att fördjupa samarbetet inom säkerhet och försvar, fortsätta det gemensamma stödet till Ukraina och utveckla det ekonomiska samarbetet mellan länderna.

Direkt efter signeringen höll statsministern och premiärministern en gemensam pressträff.

Toppmötet hölls i slutet av Sveriges ordförandeskap i det informella utrikes- och säkerhetspolitiska samarbetet NB8. Det var första gången sedan 2017 som ledarna i de nordiska och baltiska länderna träffades i det här formatet och första gången som Polen deltog.

### Mer information

Ta del av pressträffarna, den gemensamma deklarationen, det strategiska partnerskapet och mer information om NB8 under genvägar.
