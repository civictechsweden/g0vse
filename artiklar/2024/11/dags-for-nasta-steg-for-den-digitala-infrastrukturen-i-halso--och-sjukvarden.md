# Dags för nästa steg för den digitala infrastrukturen i hälso- och sjukvården

Socialminister Jakob Forssmed stod värd för det tredje mötet i rådet för frågor om den digitala infrastrukturen i hälso\- och sjukvården. Rådet samlar viktiga aktörer för införandet av denna stora reform, och mötet fokuserade på nästa steg i genomförandet.


– Intensivt arbete med den nationella digitala infrastrukturen för hälso\- och sjukvården pågår sedan ett par år tillbaka. Syftet är att stärka kvaliteten i vården, öka patientsäkerheten och minska den administrativa bördan för vårdens medarbetare. Dagens möte i rådet visade både hur långt vi har kommit och hur långt vi har kvar innan det blir verklighet, säger socialminister Jakob Forssmed.

Socialministern initierade rådet i början av 2024\. Bland medlemmarna finns representanter från regioner, SKR, myndigheter och organisationer och rådet ska underlätta för samarbete och införande av den kommande nationella digitala infrastrukturen i hälso\- och sjukvården.

Vid rådets tredje möte den 18 november diskuterades bland annat vilka de mest angelägna insatserna i arbetet med införandet av den nationella digitala infrastrukturen i hälso\- och sjukvården är, samt hur de olika aktörernas verksamhet kan bidra.

E\-hälsomyndighetens generaldirektör Gunilla Nordlöf berättade om myndighetens samordningsansvar för regeringens satsningar på denna nationella digitala infrastruktur, statens roll och om arbetet med pågående regeringsuppdrag. Därefter presenterade Tomas Werngren, regeringens samordnare för en nationell digital infrastruktur i hälso\- och sjukvården, de viktigaste lärdomarna från sina möten med olika berörda aktörer, med fokus på deras organisationers förberedelser i övergången till en nationell digital infrastruktur, och hur vägen framåt ser ut.

Regeringen vill säkerställa att rätt information om patienten finns tillgänglig i varje vårdsituation. Infrastrukturen ska leda till minskad administrativ börda för hälso\- och sjukvårdens medarbetare, exempelvis genom automatisk överföring mellan system. Målet är att hälsodata ska bli tillgängliga i hela vårdkedjan för all vård, såväl kommunal som regional, och för tandvård oavsett huvudman. Regeringen har därför en målsättning om en nationell digital infrastruktur för hälso\- och sjukvården där staten tar ett större ansvar.
