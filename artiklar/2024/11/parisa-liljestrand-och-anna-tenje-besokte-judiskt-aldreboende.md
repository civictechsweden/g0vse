# Parisa Liljestrand och Anna Tenje besökte judiskt äldreboende

Den 12 november besökte kulturminister Parisa Liljestrand och äldre\- och socialförsäkringsminister Anna Tenje Judiska Hemmet i Stockholm, ett äldreboende som har en judisk profil. Det är viktigt att man får möjlighet att behålla sin kulturella identitet när man blir äldre, oavsett om man tillhör en majoritetsgrupp i samhället eller en nationell minoritet.


Judiska Hemmet erbjuder vård och omsorg i en hemlik miljö präglad av judiska seder och traditioner. Judiska Hemmets verksamhetschef Aviva Kraitsik konstaterade vid besöket att ”ett äldreboende ska inte vara slutet på livet, utan fortsättningen på livet”. På Judiska Hemmet genomsyrar den attityden hela verksamheten, inte minst genom ett rikt utbud av kultur.

– Att förbättra förutsättningarna för judiskt liv i Sverige är prioriterat av regeringen. Att äldre som tillhör en nationell minoritet får möjlighet att upprätthålla sin kulturella identitet är viktigt. Rätten till judiskt liv upphör inte för att man blir äldre. Det är därför oerhört värdefullt att verksamheter som Judiska Hemmet finns, säger kulturminister Parisa Liljestrand.

Från 2024 har regeringen beslutat att ny och befintlig personal, på arbetsplatser där ett väsentligt behov finns, även ska få möjlighet att gå kurser i minoritetsspråk på arbetstid.

– Många judar i vårt land vittnar om ökad otrygghet, en del bär på känslor av oro och rädsla för att öppet visa sin judiska tillhörighet. Vårt budskap med besöket är att visa vårt stöd och få ta del av hur äldreboendet erbjuder en trygg punkt i en orolig omvärld, säger äldre\- och socialförsäkringsminister Anna Tenje.
