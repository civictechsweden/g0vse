# Statsbesök till Singapore

Den 19–21 november genomförde kungen ett statsbesök till Singapore på inbjudan av president Tharman Shanmugaratnam.
Regeringen representerades av utrikesminister Maria Malmer Stenergard, infrastruktur- och bostadsminister Andreas Carlson, statssekreterare Håkan Jevrell, Utrikesdepartementet och statssekreterare Miriam Söderström, Socialdepartementet. Ett 50-tal svenska företag, myndigheter och akademi deltog i den näringslivsdelegation som Business Sweden arrangerade.

Syftet med statsbesöket var att befästa och utveckla den goda relationen mellan Sverige och Singapore och stärka de ekonomiska och politiska förbindelserna, med fokus på handel, innovation, investeringar och grön omställning.

I anslutning till besöket har över tio samförståndsavtal ingåtts mellan våra regeringar, myndigheter, företag och universitet.

Den 21 november hölls en samförståndsavtalsceremoni i anslutning till ett möte mellan kungen och Singapores premiärminister Lawrence Wong.

Vid ceremonin utväxlade Singapores hälsominister och Sveriges utrikesminister fem undertecknade samförståndsavtal inom områdena hälso- och sjukvård, försvar, energi, transport och civil luftfart. Under besöket undertecknade infrastruktur- och bostadsminister Carlson samförståndsavtalet på energiområdet, statssekreterare Söderström undertecknade samförståndsavtalet inom hälso- och sjukvård och under veckan undertecknade statssekreterare Sandwall (försvarsdepartementet) ett ändringsavtal på försvarsmaterielområdet. Samförståndsavtalen avseende transport och civil luftfart undertecknades av Trafikverket respektive Luftfartsverket.

Under besöket träffade utrikesministern Singapores utrikesminister Vivian Balakrishnan och andra regeringsföreträdare samt deltog i både säkerhetspolitiska och handelsfrämjande samtal. Utrikesminister Malmer Stenergard höll även ett anförande på tankesmedjan International Institute for Strategic Studies (IISS).

Under besöket träffade infrastruktur- och bostadsminister Andreas Carlson representanter för Singapores regering, bland annat Singapores transportminister, Chee Hong Tat. Programmet för Andreas Carlson innehöll även ett besök på Singapores myndighet för civil luftfart, Civil Aviation Authority of Singapore (CAAS), samt besök i Singapores hamn, på flygplatsen och möten med flygbolag.
