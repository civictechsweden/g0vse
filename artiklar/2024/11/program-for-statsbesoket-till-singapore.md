# Program för statsbesöket till Singapore

Kungaparet avlägger statsbesök till Singapore 19–21 november 2024, på inbjudan av president Tharman Shanmugaratnam.

Regeringen representeras av utrikesminister Maria Malmer Stenergard, infrastruktur- och bostadsminister Andreas Carlson, statssekreterare Håkan Jevrell, Utrikesdepartementet och statssekreterare Miriam Söderström, Socialdepartementet. Ett 50-tal svenska företag, myndigheter och akademi deltar i den näringslivsdelegation som Business Sweden arrangerar.

Syftet med statsbesöket är att befästa och utveckla den goda relationen mellan Sverige och Singapore och stärka de ekonomiska och politiska förbindelserna, med fokus på handel, innovation, investeringar och grön omställning.

Notera att justeringar i programmet nedan kan komma att ske.

## Tisdag 19 november

### Officiell välkomstceremoni och bilateralt möte

President Tharman Shanmugaratnam och fru Jane Yumiko Ittogi tar emot kungaparet i parlamentet för en officiell välkomstceremoni. Vid ceremonin inspekterar kungen och presidenten hedersvakten och nationalsånger framförs. Därefter signerar kungen en gästbok och introduktion av de officiella delegationerna äger rum.

Presidenten tar sedan emot kungen för ett bilateralt samtal, i vilket utrikesminister Maria Malmer Stenergard, infrastruktur- och bostadsminister Andreas Carlson samt statssekreterarna Håkan Jevrell och Miriam Söderström deltar.
[President of the Republic of Singapore](https://www.istana.gov.sg/The-President/President-In-Office "President of the Republic of Singapore")
[Parliament of Singapore](https://www.parliament.gov.sg/ "Parliament of Singapore")

### Namngivningsceremoni Botaniska trädgården

Kungaparet deltar vid en namngivningsceremoni i Botaniska trädgården. Enligt singaporiansk tradition tas en särskild hybridorkidé fram som ges namn efter högnivåbesökarna.  Utrikesministern, infrastrukturministern och statssekreterarna närvarar vid ceremonin. Singapore Botanic Gardens är en 165 år gammal tropisk trädgård som ligger i utkanten av shoppingdistriktet Orchard Road. Det är en av tre trädgårdar, och den enda tropiska trädgården, som är upptagen på Unescos världsarvslista.
[Singapore Botanic Gardens](https://www.nparks.gov.sg/SBG "Singapore Botanic Gardens")

### Lunch

Senior Minister Lee Hsien Loong och fru Ho Ching står värd för en lunch för kungaparet.

### Marina Bay Sands

På toppen av Marina Bay Sands får kungaparet en presentation av Singapores historia, geografi och platsens betydelse för världshandeln, samtidigt som en panoramautsikt över staden och Singaporesundet ges. Utrikesminister Maria Malmer Stenergard och statssekreterare Miriam Söderström deltar.

### Marina Barrage

Kungaparet, utrikesministern och statssekreterarna besöker därefter Marina Barrage för en presentation och diskussion om hållbarhet med fokus på vattenfrågor. Marina Barrage är en damm som har konstruerats för att Singapore ska uppnå större självförsörjning av vatten, ge möjlighet till vattenlagring och översvämningskontroll samt rekreation.
[Marina Barrage](https://www.pub.gov.sg/public/places-of-interest/marina-barrage "Marina Barrage")

### Statsbankett

Presidentparet ger en statsbankett på Raffles Hotel till kungaparets ära.

## Onsdag 20 november

### Singapore–Sweden Royal Business Forum

Singapore–Sweden Royal Business Forum inleder onsdagens program. Ca 300 deltagare från näringsliv, myndigheter och akademi samlas för att diskutera frågor om energiöverföring, hållbara transportlösningar, hälsa och life science och försvarsfrågor. Singapore–Sweden Royal Business Forum är en fortsättning på flera stora näringslivsevenemang som har ägt rum mellan Sverige och Singapore och regionen under senare år. Målsättningen är att stärka engagemanget och samarbetet kring innovation som drivs av digitalisering och den gröna omställningen. Business Swedens vd Jan Larsson hälsar välkomna. Kungen, utrikesminister Malmer Stenergard och en representant för Singapores regering, håller välkomstanföranden, varefter tillkännagivanden om samarbetsavtal presenteras av svenska och singaporianska representanter. Dessa varvas med korta intervjuer av moderatorn Sharanjut Leyl.
[Business Sweden Singapore](https://www.business-sweden.com/expand-globally/markets/asia-pacific/singapore/ "Business Sweden Singapore")

### Näringslivslunch

Kungaparet och utrikesministern deltar i en lunch med företrädare för svenskt och singaporianskt näringsliv.

### Symposium om hälsofrågor

Drottningen deltar i ett symposium med ledande experter och forskare från Singapore och Sverige om hur innovationer kan bidra till att förbättra hälsa och sjukvård – “Singapore-Sweden Partnership: Empowering Innovation in Healthcare” – och hur samarbetet mellan länderna kan stärkas. Singapores hälsominister Ong Ye Kung deltar. Efter inledningsanföranden av drottningen och hälsominister Kung undertecknas ett samförståndsavtal på hälsoområdet av statssekreterare Miriam Söderström och Lai Wei Lin, Permanent Secretary, Policy and Development of Singapore. En presentation av Singapores strategi för att främja precisionsmedicin följs av en paneldiskussion om hälsa och hälsosamt åldrande.

### IISS Raffles Lecture

Utrikesminister Maria Malmer Stenergard håller en föreläsning på temat Strengthening Cross-Regional Security: Sweden and the Indo-Pacific i närvaro av kungaparet. IISS Raffles Lecture arrangeras av det oberoende forskningsinstitutet International Institute for Strategic Studies (IISS). Föredragsserien syftar till att inspirera till en informerad offentlig debatt om frågor av regional och internationell betydelse.
[IISS Raffles Lectures](https://www.iiss.org/sv/events/iiss-raffles-lectures/ "IISS Raffles Lecture")

### Mottagning

Kungaparet ger en mottagning för sina värdar och inbjudna gäster på Clifford Pier.

## Torsdag 21 november

### Brani Island

Kungaparet förevisas brandbekämpningsfartyget ”Red Manta” vid Brani Island och får exempel på hur räddningsuppdrag till sjöss kan gå till i Singaporesundet, en av de mest trafikerade kommersiella vattenvägarna i världen. Utrikesminister Maria Malmer Stenergard deltar.

### PSA – Pasir Panjang Terminal

Kungaparet, statsråden och statssekreterarna besöker PSA i Pasir Panjang-terminalen, som är den stora hamnen i Singapore. Den har en hanteringskapacitet på 34 miljoner TEU (tjugofots ekvivalenta enheter). En ny hamn är under uppbyggnad i västra delen av Singapore, Tuas Port, som vid det planerade färdigställandet (2040) beräknas få en hanteringskapacitet på 65 miljoner TEU. Frakthanteringen i Tuas planeras bli helt automatiserad. Svenska företag och forskningsinstitutioner är ledande inom innovation, som kan bidra med avancerade lösningar som möjliggör automatisering, digitalisering och hållbarhet.

### Möte med premiärministern

Kungen har ett möte med premiärminister Lawrence Wong, vid vilket statsråden och statssekreterarna deltar.

### Lunch och panelsamtal på Nanyang tekniska universitet

Kungaparet och statssekreterare Håkan Jevrell deltar i en lunch på Nanyang Technological University som universitetets rektor, professor Ho Teck Hua, står värd för. I anslutning till lunchen kommer ett panelsamtal att äga rum om användningen av artificiell intelligens inom utbildning, näringsliv och offentlig sektor med professor Luke Ong, NTU, som moderator.
[Nanyang Technological University](https://www.ntu.edu.sg/ "Nanyang Technological University")

### Möte med svenskkolonin

Kungaparet och utrikesministern träffar därefter medlemmar ur svenskkolonin i Singapore vid en mottagning på det svenska residenset, med ambassadör Anders Sjöberg och hustru Ylva Sjöberg som värdar. Kungen och utrikesministern kommer att hålla varsitt anförande. Statssekreterare Håkan Jevrell deltar också.

### Gardens by the Bay

Därefter besöker kungaparet Gardens by the Bay och närvarar vid invigningen av årets julutställning. Trädgårdarna presenterar växtriket på ett nytt sätt, från arter i svala, tempererade klimat till tropiska skogar och livsmiljöer. Sedan flera år bjuds de nordiska länderna in för att visa glimtar av nordisk grönska. Vid årets julutställning kommer Gardens by the Bay, i samarbete med Järnvägsmuseet i Gävle och Linnésamlingarna i Uppsala, att visa exempel på Sveriges historia kring botanik och järnvägsteknik. Vd Felix Loh hälsar välkommen vid ankomst.
[Gardens by the Bay](https://www.gardensbythebay.com.sg/ "Gardens by the Bay")

### Satay by the Bay

Dagens program avslutas med att kungaparet besöker Satay by the Bay för en presentation av Singapores unika hawker-matkultur.

Statsbesöket avslutas senare på kvällen när kungaparet lämnar Singapore.

Statsråden och statssekreterarna har vid sidan av deltagande vid olika programpunkter ovan egna, parallella bilaterala möten och aktiviteter.
