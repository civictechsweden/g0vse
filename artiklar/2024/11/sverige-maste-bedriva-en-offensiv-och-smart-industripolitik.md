# Sverige måste bedriva en offensiv och smart industripolitik

Den 12 november bjöd energi\-och näringsminister Ebba Busch och EU\-minister Jessica Rosencrantz tillsammans med Industrirådet in till höstens industrisamtal för att diskutera den svenska industris navigering i det geopolitiska landskapet.


Syftet med mötet var samla en mindre grupp företagsledare som speglar den svenska industrins värdekedja för att kunna diskutera nuvarande och kommande utmaningar för industrin i ett förändrat geopolitiskt landskap. Ebba Busch och Jessica Rosencrantz inledde Industrisamtalet med att poängtera att vår omvärld har förändrats. Ett krig i vårt närområde och storskaliga industriella subventioner påverkar svensk och europeisk industri och konkurrenskraft. Under mötet konstaterade såväl företagsledare som statsråden att världen har förändrats och att Sverige och EU behöver förhålla sig till det. Tillsammans behöver vi säkerställa en mer motståndskraftig industri som dels tar tillvara på egna naturtillgångar på ett hållbart och mer effektivt sätt, dels verkar för ett stärkt EU\-samarbete som driver på konkurrenskraften och en smart industripolitik.

Inför Industrisamtalet bjöd statssekreterarna Sara Modig och Christian Danielsson in till ett förberedande möte med cirka 60 representanter från industri, myndigheter och organisationer. Utgångspunkten för mötet var att diskutera industrins utmaningar och möjligheter i den föränderliga geopolitiken. Under diskussionen lyfte flera mötesdeltagare vikten av att stärka forskning och innovation, att stärka EU\-samarbetet och skapa en mer resilient inre marknad. EU och svensk industri behöver få bättre förutsättningar att verka och skala upp sina verksamheter och att den inre marknaden behöver återgå till att bli en jämn spelplan. Vidare betonades vikten av att kunna prioritera. Både Sverige och EU har en stark industri men det finns ett behov av att kunna prioritera sektorer som är strategiskt viktiga för EU:s konkurrens\- och motståndskraft.
