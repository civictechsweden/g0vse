# Kulturministerns samråd med de nationella minoriteterna

Varje år hålls enskilda samråd med Sveriges fem nationella minoriteter judar, romer, samer, som också är ett urfolk, sverigefinnar och tornedalingar. Syftet med samråden är att diskutera aktuella frågeställningar kring minoritetspolitiken i en öppen och konstruktiv dialog.

Kulturminister Parisa Liljestrand har under november haft samråd med representanter från minoritetsorganisationer från alla fem minoriteter.

– Samråd är en av grundpelarna för de nationella minoriteternas inflytande och delaktighet i minoritetspolitiken och bidrar till att föra arbetet med politiken framåt, säger kulturminister Parisa Liljestrand.

Samråden utgår från minoritetspolitikens tre delområden språk och kulturell identitet, inflytande och delaktighet, samt diskriminering och utsatthet.

Under samråden har samtalen bland annat handlat om behovet av insatser för att stärka minoriteternas språk och kultur, vikten av tillgången till undervisning i minoritetsspråken samt möjligheten att utveckla samrådsformerna.
