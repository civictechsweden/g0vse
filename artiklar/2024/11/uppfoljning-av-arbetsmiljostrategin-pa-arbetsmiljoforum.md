# Uppföljning av arbetsmiljöstrategin på arbetsmiljöforum

Den 27 november bjöd regeringen in till arbetsmiljöforum. Statssekreterare Katarina Lundahl träffade myndigheter och arbetsmarknadens parter för att följa upp åtgärder i den nuvarande arbetsmiljöstrategin. På forumet presenterades även ett förlängt uppdrag mot arbetslivskriminalitet.

På mötet presenterades arbetet med utvärderingen av den nuvarande arbetsmiljöstrategin som gäller 2021–2025 och nulägesbeskrivningen för den kommande strategin ”En god arbetsmiljö för ett förändrat arbetsliv”. Det gjordes av utredningssekreterare Anna Mannikoff. Den nya strategin ska gälla mellan åren 2026–2030.

På mötet återrapporterade myndigheterna sina aktuella åtgärdsplaner inom ramen för den nuvarande strategin. LO, TCO, SACO, Svenskt Näringsliv, SKR och Arbetsgivarverket gav även sin syn på vad som fungerat bra och vad som behöver förbättras till den kommande strategin.

## Förlängt uppdrag om arbetslivskriminalitet

Som en uppföljning på det förra arbetsmiljöforumet, som uteslutande handlade om arbetslivskriminalitet, presenterades det förlängda uppdrag som regeringen beslutade om den 19 september till de samverkande myndigheterna mot arbetslivskriminalitet. Syftet med förlängningen är att skapa en varaktig samverkan som ska övergå i ordinarie verksamhet. Det förtydligas också i uppdraget att arbetet behöver ske långsiktigt och slå hårdare mot den mer komplexa arbetslivskriminaliteten, som organiserad brottslighet i företagsmiljö och människoexploatering.

I den efterföljande diskussionen lyftes bland annat värdet av att värna den svenska arbetsmarknadsmodellen för att bekämpa arbetslivskriminaliteten, vikten av myndighetssamverkan, ökad strategisk styrning och dialog med arbetsmarknadens parter, samt hur arbetslivskriminaliteten drabbar särskilt utsatta branscher, yrken och individer.
