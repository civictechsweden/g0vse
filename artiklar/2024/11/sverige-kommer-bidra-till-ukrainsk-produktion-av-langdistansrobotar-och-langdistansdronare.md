# Sverige kommer bidra till ukrainsk produktion av långdistansrobotar och långdistansdrönare

Fredagen den 22 november tog försvarsminister Pål Jonson emot sin ukrainska kollega försvarsminister Rustem Umjerov på Karlbergs slott. På Karlberg presenterade försvarsministern planerna för ett nytt svenskt bidrag till ukrainsk försvarsindustri med fokus på massproduktion av långdistansrobotar och långdistansdrönare.

På Karlberg hölls ett bilateralt möte och möten med svensk försvarsindustri med fokus på möjliga samarbetsmöjligheter med Ukraina. Det hölls även en pressträff där planerna för ett nytt svenskt framtida stöd presenterades. Givet ett kommande riksdagsbeslut kan det framtida stödet bestå av betydande bidrag till den ukrainska försvarsindustrin för massproduktion av bland annat långdistansrobotar och långdistansdrönare som sedan skänks till den ukrainska försvarsmakten.

Bidraget kommer att kunna ingå i det kommande 18:e stödpaket som regeringen planerar att presentera tidigt nästa år. Även utvecklat internationellt samarbete med allierade och partners kan komma att ingå i nästa paket i syfte att ytterligare stärka Ukrainas förmåga gällande långdistansrobotar och långdistansdrönare.

Det 18:e paketet kommer att finansieras inom ramen för det treåriga stödet på 25 miljarder per år 2024–2026 för militärt stöd till Ukraina.

Se pressträffen som hölls på Karlbergs slott nedan (på engelska).
