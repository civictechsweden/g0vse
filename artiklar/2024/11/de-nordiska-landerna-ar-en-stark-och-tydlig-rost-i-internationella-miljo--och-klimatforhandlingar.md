# De nordiska länderna är en stark och tydlig röst i internationella miljö- och klimatförhandlingar

Årets andra nordiska miljö- och klimatministermöte ägde rum digitalt den 13 november. Det var det sista ministermötet under det svenska ordförandeskapet i Nordiska ministerrådet. Internationella förhandlingar och nordiskt samarbete om avfall och kemikalier diskuterades. På mötet deltog klimat- och miljöministrar från Danmark, Norge, Finland och Sverige.

Hösten 2024 är viktig i internationella klimat- och miljöförhandlingar där biodiversitetsförhandlingarna på COP 16 just avslutats, klimatförhandlingarna pågår under COP 29 och de avslutande förhandlingarna om ett rättsligt bindande avtal mot plastföroreningar inleds om några veckor.

Att de nordiska länderna fortsatt ska vara en stark och tydlig röst för att främja effektiva lösningar i internationella miljö- och klimatförhandlingar är en prioriterad fråga för det svenska ordförandeskapet i Nordiska ministerrådet 2024. En stor del av ministermötet ägnades därför åt att diskutera förhandlingsläget och hur de nordiska länderna gemensamt kan verka för ambitiösa utfall.

– De nordiska länderna är gemensamt en stark och viktig röst i internationella klimat- och miljöförhandlingar. Vi kan visa på effektiva lösningar som visar hur omställningen stärker konkurrenskraften och därmed också bidrar till tillväxt och välstånd. Vår region kan bara inspirera andra länder genom att vara en förebild som ter sig lockande att efterlikna, säger klimat- och miljöminister Romina Pourmokhtari.

På dagordningen stod också frågan om hur de nordiska länderna gemensamt kan verka för ett nära nordiskt samarbete inför den stundande revideringen av EU:s kemikalieförordning Reach. I diskussionen blev det tydligt att det finns en stor samsyn kring att de nordiska länderna nu har goda möjligheter att agera gemensamt för att påverka lagstiftningen så att konsumenter inte längre ska behöva utsättas för skadliga kemikalier i vardagen samtidigt som reglerna blir enklare och mer förutsägbara för berörda företag.

Ministrarna fick även information om två prioriterade insatser under det svenska ordförandeskapet – resultaten från en ny studie om avfallsbrottslighet och från en konferens om hur evighetskemikalierna PFAS kan begränsas och ersättas av bättre alternativ. Den slutliga rapporten Supervision to combat waste crime publiceras senare under hösten, men bland länkarna finns en Policy Brief.

De nordiska miljö- och klimatministrarna antog nyligen ett nytt samarbetsprogram för 2025–2030. Programmet tar sin utgångspunkt i de tre planetära kriserna för klimat, biodiversitet och föroreningar samt på cirkulär ekonomi.
