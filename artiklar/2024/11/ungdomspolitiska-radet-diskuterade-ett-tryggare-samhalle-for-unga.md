# Ungdomspolitiska rådet diskuterade ett tryggare samhälle för unga

Den 21 november mötte socialminister Jakob Forssmed representanter från ungdomsorganisationer, nätverk och myndigheter under höstens möte i Ungdomspolitiska rådet. Rådet diskuterade hur man tillsammans kan skapa ett tryggare samhälle för unga.

– För att bygga ett tryggare samhälle för unga krävs insatser på flera nivåer. Det handlar om allt ifrån åtgärder för att stärka den psykiska hälsan till initiativ för att göra offentliga miljöer säkrare, säger socialminister Jakob Forssmed.

Mötet inleddes under eftermiddagen med en presentation av representanter bakom projektet Unga stadsutvecklare, som drivs av Botkyrka kommun och syftar till att möjliggöra ungdomars delaktighet i stadsplaneringen för att öka tryggheten. Därefter diskuterade rådet bland annat de faktorer som påverkar ungas upplevelse av trygghet respektive otrygghet i samhället, samt vilka typer av insatser som krävs för att skapa en tryggare tillvaro för unga.

I rådets diskussion lyftes ungas möjligheter till gemenskap upp som en viktig faktor för skapandet av trygghet, exempelvis genom föreningslivet. Att skapa förutsättningar för föreningslivet att verka, och skapa möjligheter för fler mötesplatser där unga kan uppleva social tillhörighet, diskuterades av rådet som förslag på trygghetsskapande insatser för unga i samhället.

På mötet medverkade även Mikael Kullberg, statssekreterare hos justitieministern, som berättade om regeringens arbete för ett tryggare samhälle.
