# Rundabordssamtal om genomförandet av EU:s migrations- och asylpakt

(Ny version) Fredagen den 15 november stod statssekreterare Anders Hall värd för ett rundabordssamtal med civilsamhället om genomförandet av EU:s migrations– och asylpakt. Vid samtalet deltog även representanter från Migrationsverket och Polismyndigheten.

Rättsakterna i EU:s migrations- och asylpakt trädde ikraft i juni 2024 efter flera år av förhandlingar. EU:s medlemsstater har nu fram till sommaren 2026 på sig att anpassa lagstiftning och system innan de nya reglerna ska börja tillämpas. Ett omfattande genomförandearbete pågår såväl på Justitiedepartementet som på berörda myndigheter. Dialogen med civilsamhället är viktig och syftet med dagens samtal var att diskutera organisationernas delaktighet i arbetet. Avslutningsvis berördes även frågan om skuggsamhället och hur civilsamhället kan bidra med sina erfarenheter kring bl.a. dess omfattning.

– Det var ett givande samtal med diskussioner om civilsamhällets roll och på vilket sätt det kan bidra till att säkerställa ett bra genomförande.
Vi har fått många bra inspel som vi tar med oss i det fortsatta arbetet, säger statssekreterare Anders Hall.

Veckan efter rundabordssamtalet beslutade Regeringskansliet att ge en utredare i uppdrag att se över behovet av anpassning av svensk rätt i förhållande till rättsakterna om asyl och screening i EU:s migrations- och asylpakt. Utredaren kommer ha en löpande dialog med Utredningen om anpassning av det svenska regelverket för beviljande av asyl och asylförfarandet till miniminivån enligt EU-rätten (Ju 2023:18).
