# Halvtid i regionturnén – sjukvårdsministern på besök i Gävleborg

Sjukvårdsminister Acko Ankarberg Johansson har nu besökt hälften av landets regioner i sin regionturné. Den 30 oktober besökte ministern Gävle och Region Gävleborg.

– Det är halvtid i mandatperioden och vi har hunnit besöka hälften av Sveriges regioner. På Gävle sjukhus fick jag möjlighet att se hur regionen arbetar med styrningen av operationsprocesserna för att resurserna ska utnyttjas på bästa sätt, säger sjukvårdsminister Acko Ankarberg Johansson.

Regionbesöket i Gävle inleddes med ett verksamhetsbesök på operationsavdelningen Centraloperation vid Gävle sjukhus. På operationsavdelningens tio operationssalar utförs både akuta och planerade operationer. Centraloperations avdelningschefer berättade där om avdelningens organisation och styrning, men också om de utmaningar de möter.

Ministern fick också möjlighet att besöka hälsotorget där hälsopedagoger, informatörer och vårdvägvisare arbetar. Vårdvägvisarna svarar bland annat på frågor om vårdgarantin, väntetider, rättigheter och hälsoval. Hälsotorget erbjuder även stöd inom tobak, sömn, stress, fysisk aktivitet, matvanor, alkohol och psykisk ohälsa.

Vid varje regionbesök genomförs ett dialogmöte med regionens ledning där man diskuterar aktuella frågor inom hälso- och sjukvården i regionen. Efter verksamhetsbesöken träffade sjukvårdsministern region- och hälso- och sjukvårdsledningen för att informera om regeringens satsningar och utmaningar framöver. Ministern fick också ta del av vilka frågor som regionledningen ser som de viktigaste. Deltagare var bland andra regionråden Anna Sundberg och Henrik Olofsson.
