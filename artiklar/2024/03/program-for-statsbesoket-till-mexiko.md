# Program för statsbesöket till Mexiko

Kungaparet avlägger statsbesök till Mexiko 12–14 mars 2024, på inbjudan av president Andrés Manuel López Obrador. Regeringen representeras av bistånds- och utrikeshandelsminister Johan Forssell. Drygt 35 svenska företag deltar i den näringslivsdelegation som Business Sweden arrangerar.

Syftet med statsbesöket är att befästa den goda relationen mellan Sverige och Mexiko och stärka de ekonomiska och politiska förbindelserna, med fokus på innovation, partnerskap, handel och investeringar.

## Tisdag 12 mars

### Kransnedläggningsceremoni

Statsbesöket inleds med att kungaparet deltar vid en kransnedläggningsceremoni vid Obelisco a los Niños Heroes, där statsrådet Johan Forssell också närvarar.

### Officiell välkomstceremoni och bilateralt möte

Därefter tar president Andrés Manuel López Obrador och hans fru Beatriz Gutiérrez Müller emot kungaparet i nationalpalatset för en officiell välkomstceremoni. Den följs av ett bilateralt möte i vilket kungaparet och statsrådet Johan Forssell deltar.
[Sitio Oficial de Andrés Manuel López Obrador, Presidente de México](https://lopezobrador.org.mx/)
[Palacio Nacional de México](https://www.gob.mx/palacionacional/articulos/patrimonio-edificado?idiom=es)

### Besök på senaten

Kungaparet besöker på eftermiddagen den mexikanska senaten tillsammans med statsrådet Johan Forssell. Efter välkomnande av senatens ordförande Ana Lilia Rivera följer en officiell ceremoni på senatens innergård och samtal med mexikanska parlamentariker.
[Senado de la República](https://www.senado.gob.mx/65/)

### Bankett

På kvällen står kungaparet värdar för en bankett.

## Onsdag 13 mars

### Mexico-Sweden Business Forum

På förmiddagen äger Mexico–Sweden Business Forum rum. Forumet arrangeras av Business Sweden och fler än 300 deltagare från näringsliv, myndigheter och akademi är inbjudna. Under Business Forum kommer bland annat hållbara transportlösningar, hållbar gruvnäring, telekomindustrin och innovation inom hälsoområdet att diskuteras. Kungaparet och statsrådet välkomnas vid ankomst av Mexikos handelsminister, Raquel Buenrostro, och Business Swedens vd, Jan Larsson. Kungen håller tal när forumet öppnar vilket följs av ett anförande av Mexikos handelsminister och ett tal av bistånds- och utrikeshandelsministern om svensk-mexikanska handelsförbindelser.

I anslutning till Mexico-Sweden Business Forum kommer bistånds- och utrikeshandelsminister Johan Forssell att ha bilaterala samtal med Mexikos handelsminister Raquel Beunrostro och Mexikos utrikesminister Alicia Bárcena Ibarra.

### SOS Barnbyar

Kungaparet besöker SOS Barnbyar, där en förevisning av verksamheten kommer att äga rum. Diana Elena Rosales Espinosa, vd för SOS Barnbyar i Mexiko, Nuria Fernandéz Espresate, ansvarig för det nationella familjeintegreringssystemet och María Constanza Tort San Román, tillförordnad exektuvidirektör för SIPINNA (det nationellt systemet för skydd av flickor, pojkar och ungdomar) är några av de personer, som tillsammans med barn som bor på platsen, tar emot och visar runt.
[Mexico - SOS Children's Villages International](https://www.sos-childrensvillages.org/where-we-help/americas/mexico)

### Universidad Nacional Autónoma de México (UNAM)

Kungaparet besöker sedan det stora statliga universitetet, Universidad Nacional Autónoma de México (UNAM). Det har över 350 000 studenter och är rankat på topp hundra-listan över världens främsta universitet. Universitetets rektor Leonardo Lomelí Vanegas tar emot vid ankomst. Därutöver deltar bland andra Alexander Dmitriev, prefekt för Institutionen för fysik på Göteborgs universitet, Fransisco Viñuela och Rodrigo Villegas Mendoza, lärare i svenska på UNAM. Efter en presentation av verksamheten och undertecknande av ett samarbetsavtal mellan fysikinstitutionerna på UNAM och Göteborgs Universitet, kommer kungaparet att få träffa en liten grupp mexikanska elever som studerar svenska.
[UNAM](https://www.unam.mx/)

### Lunch med näringslivsrepresentanter

Kungaparet och statsrådet Johan Forssell deltar i en lunch med representanter för svenskt och mexikanskt näringsliv.

### Ericsson Mexico City

På eftermiddagen kommer Sveriges roll på den mexikanska telekommarknaden att belysas. Det sker vid ett möte på Ericssons nybyggda kontor i Mexico City. Efter en inledande presentation av statssekreterare Rogelio Jiménez Pons Gómez, Mexikos departement för infrastruktur, kommunikation och transport, håller bistånds- och utrikeshandelsminister Johan Forssell ett anförande. Ericssons tillförordnade vd för Nord- och Latinamerika, Fabian Mongue, berättar om verksamheten i Mexiko, som startade för 120 år sedan. Kungen inviger därefter det nya kontoret, varefter en rundvandring med kungaparet och statsrådet sker.
[Ericsson in Mexico](https://www.ericsson.com/en/about-us/company-facts/ericsson-worldwide/mexico)

### Möte med svenskkolonin

Kungaparet och bistånds- och utrikeshandelsminister Johan Forssell träffar medlemmar ur svenskkolonin vid ett möte på det svenska residenset, med ambassadör Gunnar Aldén som värd. Kungen och statsrådet kommer också att hålla varsitt anförande.

### Palacio de Bellas Artes

Kungaparet och statsrådet bevistar på kvällen en föreställning på Palacio de Bellas Artes, där traditionella mexikanska danser kommer att visas.
[Palacio de Bellas Artes](https://palacio.inba.gob.mx/)

## Torsdag 14 mars

Statsbesökets tredje dag äger rum i Mérida i delstaten Yucatán.

### Mérida

Kungaparet och bistånds- och utrikeshandelsminister Forssell anländer till Mérida där de välkomnas av Yucatáns guvernör Mauricio Vila Dosal med fru Maria Eugenia Ortiz Abraham.

### Hacienda Temozón

Vid ett möte på Hacienda Temozón får kungaparet och statsrådet en möjlighet att träffa kulturminister Alejandra Frausto Guerrero, som följer med i programmet under dagen. Yucatáns guvernör kommer även att tala om strategiska investeringsprojekt som har genomförts i regionen.

### Uxmal

På eftermiddagen besöker kungaparet och statsrådet den precolumbianska ruinstaden Uxmal, en av Mexikos största och mest kända ruinstäder från mayakulturen och ett av Unescos världsarv. Besöket inleds med en välkomstceremoni med musik och dans från ursprungsbefolkningarna Maya och Yaqui. Därefter följer tal av representanter för ursprungsbefolkningarna, Yucatáns guvernör Mauricio Vila Dosal och statsrådet Johan Forssell. En guidad visning avslutar besöket i Uxmal.

### Hacienda San Antonio Hool

På kvällen hålls ett möte med företrädare för delstatsregeringen och representanter från det lokala och svenska näringslivet på Hacienda San Antonio Hool.

Statsbesöket avslutas dagen därpå, när kungaparet lämnar Mexiko.
