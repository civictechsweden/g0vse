# Polsk-svenskt försvarssamarbete på agendan i Gdynia

Försvarsminister Pål Jonson besökte i dag Gdynia där han träffade sin polska motpart Wladyslaw Kosiniak\-Kamysz. Mötet är det första mellan de båda efter att den nya polska regeringen tillträdde i december 2023\.


På mötet diskuterades bland annat stödet till Ukraina, Sveriges kommande Natomedlemskap och det bilaterala polsk\-svenska samarbetet på försvarsområdet.

– Polen är en mycket viktig allierad när det gäller säkerheten i norra Europa och Östersjön, säger försvarsminister Pål Jonson.

I samband med mötet signerades ett kontrakt mellan polska staten och svenska Saab, om att Polen köper Carl Gustaf\-granatgevär till ett värde av 12,9 miljarder kronor.

Polska staten tar även inom kort emot en leverans av det första av två radarspaningsflygplan som Polen köpt från Sverige och Saab. Saab 340 AEW\-planen är utrustade med Erieye\-radarn monterad ovanpå flygplanskroppen.
