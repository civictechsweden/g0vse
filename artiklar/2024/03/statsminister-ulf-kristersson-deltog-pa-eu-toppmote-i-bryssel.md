# Statsminister Ulf Kristersson deltog på EU-toppmöte i Bryssel

EU:s stats\- och regeringschefer möttes i Europeiska rådet 21–22 mars. På dagordningen stod bland annat militärt stöd till Ukraina, europeisk försvarsförmåga samt utvecklingen i Mellanöstern.


Flera beslut och slutsatser antogs vid mötet.

Europeiska rådet ställer sig bakom förslaget att avkastningen från frysta ryska tillgångar ska kunna användas för att stötta Ukraina, både för återuppbyggnaden av landet och för militära ändamål.

Situationen i Mellanöstern diskuterades både under en lunch med FN:s generalsekreterare António Guterres och under mötet. Europeiska rådet enades om att mana till en omedelbar humanitär paus som ska leda till ett hållbart eldupphör.

Vid mötet diskuterades även den europeiska försvarsförmågan med ett särskilt fokus på den europeiska försvarsindustrin. EU:s ledare är överens om att den europeiska försvarsindustrin måste stärkas.

Europeiska rådet sa också ja till att EU inleder medlemsförhandlingar med Bosnien och Hercegovina.

Läs mer om rådets slutsatser på rådets webbplats, se länk under genvägar.
