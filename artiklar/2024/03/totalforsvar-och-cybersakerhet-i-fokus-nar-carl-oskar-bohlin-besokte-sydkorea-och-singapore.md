# Totalförsvar och cybersäkerhet i fokus när Carl-Oskar Bohlin besökte Sydkorea och Singapore

Den 17–22 mars besökte minister för civilt försvar Carl-Oskar Bohlin Sydkorea och Singapore för möten och verksamhetsbesök med fokus på totalförsvar och cybersäkerhet. Carl-Oskar Bohlin representerade även Sverige på Summit for Democracy i Sydkorea.

Syftet med resan var att utbyta erfarenheter och utforska möjligheter till fördjupat samarbete med Sydkorea och Singapore.

– Sydkorea och Singapore tog under det kalla kriget inspiration och hjälp av Sverige med att bygga upp sitt civila försvar och totalförsvarskoncept. Till skillnad från Sverige valde man emellertid inte att lägga ner det civila försvaret, utan utvecklade det med tiden, säger Carl-Oskar Bohlin.

– Vi återvänder till Sverige med värdefulla insikter från länder som i dag har ett välutvecklat civilt försvar, och ser fram emot att ta dessa med oss i det pågående arbetet med att återuppbygga det svenska totalförsvaret.

I Sydkorea träffade Carl-Oskar Bohlin bland andra vice minister för kris- och säkerhetshantering Han-Kyung Yi, vice minister för energipolitik Ho-Hyun Lee, samt vice minister för nationellt försvar Seon-ho Kim. Carl-Oskar Bohlin deltog även vid demokratikonferensen Summit for Democracy i Seoul, där han höll ett anförande om desinformation och AI och lyfte det arbete som Sverige gör på dessa områden.

Vistelsen i Sydkorea inkluderade även ett besök vid gränsen mellan Nord- och Sydkorea och den svenska delegationen vid Neutral Nations Supervisory Commission (NNSC), som övervakar att vapenstilleståndsavtalet mellan länderna följs.

I Singapore träffade Carl-Oskar Bohlin den singaporianske försvarsministern Dr Ng Eng Hen och representanter från landets totalförsvarsmyndighet Nexus. Ministern för civilt försvar fick även åka med på ett av tio brandsläckningsfartyg som bevakar Singapores hamn där cirka 1000 fartyg ligger för ankare varje dag.

Carl-Oskar Bohlin besökte också Singapores cybersäkerhetsmyndighet CSA för diskussioner om skydd av kritisk cyberinfrastruktur. Resan avslutades med en middag med representanter från framstående svenska företag i Singapore, med samtal om näringslivets roll i att stärka totalförsvaret.
