# Socialtjänstministern besökte Ukraina

Den 26–27 april besökte socialtjänstminister Camilla Waltersson Grönvall Kiev för att bland annat delta i en ministerkonferens på socialpolitikområdet. Fokus för besöket var barnrättsperspektivet och andra socialtjänstfrågor.

Sverige stod tillsammans med Ukraina, Moldavien och Litauen som värd för konferensen som samlade ministrar och andra högnivådeltagare med ansvar för socialpolitiska frågor från totalt 14 europeiska länder. Fokus för mötet var framför allt att diskutera olika sociala reformer i syfte att främja ett ukrainskt och moldaviskt EU-närmande.

Under mötet berättade bland annat socialtjänstminister Camilla Waltersson Grönvall om det samarbetsavtal som den svenska regeringen tecknade med Ukraina i fjol, i syfte att stärka arbetet med barns rättigheter samt lyfte goda svenska exempel på arbetet för att stärka rättigheterna för personer med funktionsnedsättning och arbete för att utveckla socialtjänsten. I samband med toppmötet arrangerades också ett högnivåevent med fokus på reformer på barnskyddsområdet och arbete för att stärka barns rättigheter. Mötet fokuserade bland annat på de omfattande reformer som den ukrainska regeringen utarbetat för att skapa nya strukturer för ukrainska barn som av olika anledningar inte kan bo med sina familjer. Det innefattar bland annat en avveckling av de i dag omoderna barnhem som inrättades under Sovjettiden, för att i stället satsa på familjehem och familjecentraler av svensk modell. I samband med detta gjordes ett verksamhetsbesök där socialtjänstministern besöka en av de nya familjecentralerna.

Vid sidan av toppmötet deltog statsrådet även i ett bilateralt möte med vice MR-ombudsman Iryna Suslova. Fokus för samtalet var de ukrainska barn som sedan Rysslands fullskaliga invasion av Ukraina inleddes olagligt förts bort och tvångsdeporterats från sina hem av den ryska staten.

## Flera verksamhetsbesök på schemat

Under resan hann socialtjänstministern även med att göra flera andra verksamhetbesök. Bland annat besökte hon ett så kallat resilience center, som är en verksamhet som bedrivs av den ukrainska socialtjänsten och som jobbar med psykosocialt stöd för veteraner och deras familjer samt andra stödinsatser riktade mot barn och deras familjer. Modellen är framtagen bland annat efter svensk modell med familjecentraler. Statsrådet besökte även Mirum-kliniken där hon träffade den svenske läkaren Richard Brånemark som är verksam vid kliniken och som utvecklat en särskild form av proteser som kan användas vid krigsskaderelaterad amputationsvård.

Dessutom besökte socialtjänstministern städerna Borodjanka och Butja, som båda drabbades hårt av Rysslands brutala ockupation i inledningen av kriget. Socialtjänstministern besökte bland annat minnesplatsen för den massaker som de ryska ockupanterna begick på civilbefolkningen i Butja, som just nu är föremål för en omfattande krigsbrottutredning.

– Resan innebar många starka intryck och jag är djupt imponerad på vilket sätt den ukrainska regeringen trycker fram olika sociala reformer för att framför allt utsatta barn ska få det bättre. Samtidigt fortsätter det svenska stödet till Ukraina och jag har under mötet varit mycket tydlig med att vi välkomnar landet in i EU. De barn som nu växer upp i landet ska vara en självklar del av den europeiska familjen, säger socialtjänstminister Camilla Waltersson Grönvall.
