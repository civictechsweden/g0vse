# Barn- och ungdomsvård och precisionsmedicin i Umeå

Som del av sin regionturné besökte sjukvårdsminister Acko Ankarberg Johansson Umeå och Region Västerbotten den 10 april. Besöket fokuserade på Norrlands Universitetssjukhus och dess skärningspunkter mellan högspecialiserad vård och forskningsverksamhet.

– Svensk sjukvård är framstående. Det är inte minst tack vare engagerade medarbetare och all den forskning som bedrivs på våra universitetssjukhus, lärosäten och forskningsinstitutioner. Just Norrlands Universitetssjukhus är dessutom granne med Umeå Universitet, vilket bäddar för intressanta synergier mellan vård och akademi, säger sjukvårdsminister Acko Ankarberg Johansson.

Ministern inledde besöket i Umeå med studiebesök på Barn- och ungdomscentrum och på Medicincentrum samt samtal med verksamhetsledningarna. Barn- och ungdomscentrum arbetar med den specialiserade barnmedicinska vården för barn till och med 18 år i Västerbotten. Centret är även ett regioncentrum för den högspecialiserade barncancervården och nyföddhetsvården.

Ministern fick också en presentation av sjukhusets arbete med precisionsmedicin vid avdelningen Laboratoriemedicin. Genomic Medicine Sweden är en nationell plattform för samverkan mellan olika aktörer inom sjukvård, akademi, industri, patientorganisationer och myndigheter. Det regionala centret Genomic Medicine Center Norr (GMC Norr) finns vid Laboratoriemedicin vid Norrlands universitetssjukhus och institutionen för Medicinsk Biovetenskap vid Umeå universitet.

Under besöket fick Acko Ankarberg Johansson även en presentation av verksamheten vid den psykiatriska kliniken, som är Norrlands största med drygt 400 medarbetare. Ministern fick då ta del av planeringen med att starta specialpsykiatriska omvårdnadsteam (SPOT), som riktar sig till personer med behov av psykiatriskt stöd och omvårdnad. Skillnaden sedan tidigare är att vården ges i hemmet.

Under besöket i Umeå deltog bland andra regionråden Peter Olofsson och Nicklas Sandström, samt hälso- och sjukvårdsdirektören Elisabeth Karlsson.
