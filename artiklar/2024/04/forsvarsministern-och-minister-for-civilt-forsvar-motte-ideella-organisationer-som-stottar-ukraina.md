# Försvarsministern och minister för civilt försvar mötte ideella organisationer som stöttar Ukraina

Den 10 april mötte försvarsminister Pål Jonson och minister för civilt försvar Carl-Oskar Bohlin ideella organisationer som på olika sätt stöttar Ukraina. Syftet med mötet var att ge organisationerna ett tillfälle att informera om det frivilliga stödet till Ukraina och föra en dialog runt utmaningar inom ramen för de frivilliga ansträngningarna.

De många ideella organisationerna i Sverige som stöttar Ukraina gör ett stort arbete med att till exempel transportera donerad materiel såsom bilar, verktyg, sjukvårdsutrustning, medicin och reservdelar till Ukraina, ibland direkt till fronten.

Försvarsministern och ministern för civilt försvar bjöd den 10 april in många av dessa organisationer för ett tillfälle att höra vilka problem, hinder och möjligheter som finns i volontärarbetet med att stötta Ukraina. Samtidigt fick organisationerna höra om försvarsdepartementets arbete med stöd till Ukraina, samtala med statsråden och departementets tjänstepersoner som arbetar med dessa frågor.

Exempel på frågor som ställdes av statsråden till organisationerna:

* Hur finner ni läget i Ukraina för tillfället?
* Hur upplever ni intresset för Ukraina i Sverige?
* Hur ser villkoren ut för en ideell organisation att verka i Ukraina?
* Vilka är det största hindren?
* Får ni stöd av svenska myndigheter i ert arbete?

Ministrarna fick en rad konkreta medskick kring områden där organisationerna upplever att det till exempel borde kunna bli enklare att arbeta med att stötta Ukraina. Det gällde allt från utmaningar med att transportera materiel och föra över pengar till Ukraina till möjligheten att kunna få tillgång till fordon som skulle göra nytta i Ukraina och att kunna donera sjukvårdsmateriel.
