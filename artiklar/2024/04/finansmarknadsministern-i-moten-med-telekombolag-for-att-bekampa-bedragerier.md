# Finansmarknadsministern i möten med telekombolag för att bekämpa bedrägerier

Brottsvinster från olika typer av bedrägerier göder den organiserade brottsligheten. Många människor drabbas hårt. Telefonbedrägerier är ett exempel på bedrägeri som har ökat kraftigt de senaste åren. Bedragare kontaktar en person via samtal eller sms och lurar denne att logga in på sin bank eller lämna ut koder eller kortuppgifter. Telefonbedrägerierna, som ofta riktas mot äldre, är en viktig finansieringskälla för kriminella gäng.

Finansmarknadsminister Niklas Wykman har de senaste dagarna haft en rad möten med representanter för Sveriges ledande telekombolag.

Syftet med mötena är att säkerställa att bolagen gör det som krävs för att stoppa bedrägerierna. Diskussionen handlade om relevanta åtgärder som bolagen kan vidta tillsammans och enskilt, om samarbetet med bankerna, samt om den aktuella regleringen.

– Svenska hushåll ska kunna känna sig trygga med att inte bli lurade. Det är tydligt att mer behöver göras och därför har vi bland annat talat om hur samarbetet mellan telekombolagen och bankerna kan stärkas för att stoppa bedrägerierna. Leder det pågående arbetet inte till ett tydligt resultat, så kommer vi att se över lagstiftningen, säger finansmarknadsminister Niklas Wykman.

Regeringen har gjort det till en av sina viktigaste uppgifter att återställa tryggheten och bekämpa den organiserade brottsligheten. En central del av det arbetet handlar om att strypa den kriminella ekonomin.
