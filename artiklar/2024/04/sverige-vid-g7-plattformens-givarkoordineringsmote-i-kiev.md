# Sverige vid G7-plattformens givarkoordineringsmöte i Kiev

Sverige deltog vid det nionde mötet i styrkommitten för den internationella givarkoordineringsplattformen för Ukraina den 10 april. Mötet ägde rum i Kiev och samlade bland annat representanter för G7\-länderna, Ukraina, EU\-kommissionen, Världsbanken, Internationella valutafonden samt de fyra nya medlemsländerna i plattformen: Sverige, Norge, Nederländerna och Sydkorea.


Den här plattformen är den moderna Marshallhjälpen till stöd för Ukraina, där vi har en viktig roll. Sverige har hittills bidragit med civilt och militärt stöd till Ukraina värt totalt mer än 37 miljarder kronor. Mötet i Kiev visar på ett fortsatt solitt stöd för Ukraina i dag från världens stora ekonomier, för Ukrainas uppbyggnad, reformer och framtid i EU.

Vid mötet diskuterades bland annat Ukrainas budgetsituation 2024 och 2025, akuta behov med anledning av de ryska attackerna mot civila mål och energiinfrastruktur, den långsiktiga planeringen för infrastrukturinvesteringar, privata sektorns roll i uppbyggnaden av Ukraina, reformarbete och Ukrainas EU\-närmande.

Från Ukrainas regering deltog premiärminister Denys Shmyhal, finansminister Sergii Marchenko, förste vice premiärminister och ekonomiminister Yulia Svyrydenko, samt vice premiärminister Oleksandr Kubrakov.

Sverige representerades vid mötet av chefen för Utrikesdepartementets enhet för Östeuropa och Centralasien, departementsrådet Peter Ericson.

Ett gemensamt uttalande av plattformens medlemmar publicerades i samband med mötet:

[Gemensamt uttalande från givarkoordineringsplattformen för Ukraina (pdf)](https://coordinationplatformukraine.com/wp-content/uploads/2024/04/2024-04-10_MDCP-Joint-Communique-April-2024_Final.pdf)
