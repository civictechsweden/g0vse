# Försvar- och säkerhetspolitik i fokus när statsministern tog emot Finlands president i Rosenbad

Finlands president Alexander Stubb befinner sig i Sverige på ett två dagar långt statsbesök på inbjudan av H.M. Konungen. Under tisdagseftermiddagen välkomnades han till Rosenbad av statsminister Ulf Kristersson.

– Mitt allra första officiella besök gick till Finland. Och idag gör du ditt första statsbesök – till Sverige. Det är en tradition som säger något om de mycket speciella banden mellan Sverige och Finland, sa statsminister Ulf Kristersson på en gemensam pressträff.

Ulf Kristersson och Alexander Stubb hade ett bilateralt möte i Rosenbad där de bland annat diskuterade Europas försvarsförmåga. Ledarna pratade också om ländernas samarbete i Nato och det kommande toppmötet i Washington i juli.

– Vi har den senaste timmen diskuterat hur Europa tar ett större ansvar för vår egen säkerhet - bland annat med starka försvarsindustriella företag – men också ett ännu större ansvar för Ukraina som självständig nation. Stödet till Ukraina är nödvändigt för Ukrainas säkerhet, men också som vi gång på gång säger för Finlands och Sveriges säkerhet, sa Ulf Kristersson.

Efter mötet i Rosenbad deltog statsministern och presidenten i ett näringslivseminarium med ett stort antal representanter för svenska och finska företag.
