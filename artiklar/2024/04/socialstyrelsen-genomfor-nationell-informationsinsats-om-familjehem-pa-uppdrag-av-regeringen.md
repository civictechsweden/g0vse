# Socialstyrelsen genomför nationell informationsinsats om familjehem på uppdrag av regeringen

I dag, den 26 april, startar Socialstyrelsens kampanj ”Gör en insats”. Syftet är att öka kunskapen om och synliggöra behovet av familjehem och andra insatser. Kampanjen är en del av Socialstyrelsens uppdrag att initiera och samordna informationsinsatser riktade till allmänheten som regeringen beslutat om.

– Det är samhällets ansvar att se till att de barn och unga som befinner sig i en utsatt situation får det skydd och stöd som de har rätt till. Familjehemsvården är en viktig del i detta och behöver stärkas upp. På uppdrag av regeringen genomförs därför en nationell informationsinsats för att öka kunskapen om vad det innebär att vara familjehem, jourhem eller kontaktfamilj. Sverige behöver fler familjehem och den här kampanjen är en del i att säkerställa det, säger socialtjänstminister Camilla Waltersson Grönvall.
