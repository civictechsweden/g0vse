# Andreas Carlson bjöd in till remissmöten om Trafikverkets inriktningsunderlag

Den 9 och 11 april bjöd infrastruktur\- och bostadsminister Andreas Carlson in till remissmöten om Trafikverkets inriktningsunderlag för transportinfrastrukturen för kommande planperiod.


– Jag är glad att så många ville delta och ge sin syn på det inriktningsunderlag som Trafikverket tagit fram. Mina medarbetare och jag har fått ta del av många synpunkter som vi tar med oss i det fortsatta arbetet med den kommande infrastrukturpropositionen, säger infrastruktur\- och bostadsminister Andreas Carlson.

Regeringen avser att under hösten 2024 ta fram en infrastrukturproposition med förslag till riksdagen om ekonomiska ramar och inriktning för en ny planperiod.

I juni förra året fick Trafikverket därför i uppdrag att ta fram ett inriktningsunderlag för transportinfrastrukturen för planperioden 2026–2037\. Trafikverket redovisade inriktningsunderlaget till regeringen den 15 januari i år. Underlaget skickades sedan på remiss med sista svarsdag den 15 april 2024\.

Som ett komplement till de skriftliga remissvaren bjöd infrastruktur\- och bostadsminister Andreas Carlson den 9 och 11 april också in företrädare för olika branscher, organisationer och regioner till remissmöten om Trafikverkets inriktningsunderlag. Utöver ministern deltog statssekreterare Johan Davidson för att lyssna på deltagarnas synpunkter.

Arbetet fortsätter nu inom Regeringskansliet för att ta fram en infrastrukturproposition.
