# Vårbudgeten 2024 på fem minuter

Den 15 april presenterade regeringen sin vårbudget. Budgeten lämnas i ett läge med tydligt fallande inflation samtidigt som svensk ekonomi befinner sig i en lågkonjunktur med svag BNP-tillväxt och en stigande arbetslöshet.

## Lågkonjunktur i svensk ekonomi samtidigt som arbetslösheten ökar

Svensk ekonomi bedöms ha befunnit sig i en lågkonjunktur sedan 2023 och väntas fortsätta vara det till och med 2025. BNP bedöms öka med 0,7 procent 2024 och 2,5 procent 2025.

Lägre inflation och stigande löner väntas successivt förbättra det ekonomiska läget för hushållen under 2024. En starkt bidragande faktor till nedgången i inflationen är lägre energipriser, där framför allt elpriserna har fallit sedan vintern 2022. Även drivmedelspriserna har minskat med draghjälp från skattesänkningar och sänkt reduktionsplikt. En fortsatt jämförelsevis svag efterfrågan i ekonomin bedöms dämpa inflationen ytterligare framöver. Det öppnar upp för räntesänkningar vilket väntas medföra att hushållens konsumtion och bostadsinvesteringar ökar jämförelsevis snabbt 2025. Även den ekonomiska utvecklingen i omvärlden väntas förbättras 2025, vilket väntas gynna svensk export.

Hushållens ränteutgifter bedöms dock bli fortsatt höga 2024, vilket gör att köpkraften utvecklas svagt och hushållens konsumtion väntas växa långsamt. Högre kostnader, i kombination med en svag efterfrågan från hushållen, väntas också fortsätta att tynga bostadsinvesteringarna under 2024.

Läget på arbetsmarknaden väntas försämras ytterligare 2024. Efterfrågan på arbetskraft har minskat, och antalet varsel och konkurser har ökat. En låg efterfrågan på arbetskraft väntas leda till något minskad sysselsättning och att arbetslösheten fortsätter att öka under 2024. Även 2025 väntas efterfrågan på arbetskraft vara förhållandevis låg.

Inflationsbekämpning har varit regeringens främsta prioritering i den ekonomiska politiken. En kombination av återhållsam finanspolitik, åtstramande penningpolitik och en ansvarstagande avtalsrörelse ger nu resultat. Huvudscenariot är att inflationsmålet nås i år, men fortsatt inflationsbekämpning krävs. Det finns fortfarande stora osäkerheter i världsekonomin som kan göra att inflationen vänder uppåt igen, därför följer regeringen läget noga. I takt med att inflationen sjunker, samtidigt som effekterna av lågkonjunkturen slår igenom allt tydligare, blir huvuduppgiften för den ekonomiska politiken att lägga grunden för återhämtning, högre tillväxt och en bättre välfärd. Sverige ska byggas rikare igen.
