# Statsministern deltog på extrainsatt EU-toppmöte

Statsminister Ulf Kristersson deltog på ett extrainsatt EU-toppmöte i Bryssel den 17–18 april. På dagordningen stod diskussioner om Europas konkurrenskraft, kriget i Ukraina och den oroliga utvecklingen i Mellanöstern.

I slutsatserna konstaterar Europeiska rådet att det behövs en ny giv för Europas konkurrenskraft i syfte att skapa robusta ekonomier som kan möta utmaningar såsom stöd och återuppbyggnad av Ukraina och den gröna omställningen.

Att fördjupa och stärka EU:s inre marknad, det vill säga den fria rörelsen av varor, tjänster, kapital och människor, lyfts fram som ett prioriterat område framöver. Även den så kallade kapitalmarknadsunionen pekas ut som en viktig förutsättning för EU:s långsiktiga konkurrenskraft. Kapitalmarknadsunionen syftar till att fördjupa och ytterligare integrera medlemsländernas kapitalmarknader och därmed göra EU mer attraktivt för investerare och underlätta för företag att skaffa kapital.

Vid mötet diskuterade ledarna även kriget i Ukraina, den oroliga utvecklingen i Mellanöstern och EU:s relation med Turkiet.

Europeiska rådet uttrycker återigen sitt fulla stöd för Ukraina och understryker behovet av att snabbt tillhandahålla luftförsvar till landet.

Rådet fördömer kraftfullt den iranska attacken mot Israel. EU kommer vidta ytterligare restriktiva åtgärder mot Iran, särskilt när det gäller obemannade luftfartyg (UAV) och robotar. Rådet uppmanar också alla parter till återhållsamhet för att inte öka spänningarna i regionen.
