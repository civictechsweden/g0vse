# Den fängslade fackföreningsledaren Sithar Chhim har tilldelats regeringens internationella pris för mänskliga rättigheter

Årets Per Anger-pris har tilldelats Sithar Chhim som kämpar för demokrati och respekt för de mänskliga rättigheterna i Kambodja. Priset delades ut den 25 april av kulturminister Parisa Liljestrand vid en ceremoni på Forum för levande historia.

Per Anger-priset tilldelas personer som gjort särskilda humanitära och demokratifrämjande insatser. Priset uppmärksammar mod, handlingskraft och engagemang. Årets pristagare Sithar Chhim är ordförande för fackföreningen Labour Rights Supported Union of Khmer Employees of Naga World (LRSU) i Kambodja. Hon har mobiliserat och organiserat tusentals personer på sin arbetsplats i kampen för ökade rättigheter.

Många av de personer som stöds av LRSU är kvinnor från fattiga hushåll. Sithar Chhim har stöttat dessa kvinnor att kräva sina rättigheter och visat värdet av stöd mellan individer vars rättigheter och värdighet kränks.

– Sithar Chhim har visat att det finns kraft i kunskap och kollektiv handling. Hon ger styrka och hopp till den grundläggande demokratiska principen att rättigheter som ges i lag ska gälla, säger kulturminister Parisa Liljestrand.

Sithar Chhim arresterades i november 2022 och har nu suttit fängslad i två år.

Årets pristagare har nominerats av biståndsorganisationen Diakonia och juryns motivering lyder: ”Sithar Chhim tilldelas årets Per Anger-pris för sitt uthålliga arbete för demokrati och respekt för de mänskliga rättigheterna i Kambodja. Som fackföreningsledare, i ett auktoritärt styrt land där människorättsförsvarare ständigt attackeras, kräver hon att arbetsgivarna ska följa lagarna och att staten upprätthåller dem. För detta sitter hon nu fängslad.

Hon är ett viktigt stöd för kambodjanska kvinnor som tvingas arbeta under hemska förhållanden. De kräver att få sina röster hörda och sina rättigheter respekterade på sina arbetsplatser. Trots att Sithar Chhim blivit utsatt för trakasserier, hot och våld under flera år fortsätter hon sin kamp för rättvisa. I dag är hon fängslad, men vägrar ge upp. Även i fängelset motiverar och stödjer hon sina medfångar. Hennes stora mod och engagemang inspirerar. Som ung kvinnlig ledare är hon en förebild för oss alla.”

## Per Anger-priset

Per Anger-Priset är den svenska regeringens internationella pris för mänskliga rättigheter och demokrati. Det instiftades 2004 för att uppmärksamma de insatser svenske diplomaten Per Anger gjorde under andra världskriget då han räddade ungerska judar undan Förintelsen. Forum för levande historia har regeringens uppdrag att årligen dela ut priset och i år görs det för 20:e gången.
