# EU:s utvidgning i fokus när EU-ministern besökte Bosnien och Hercegovina samt Kroatien

Den 24–26 mars var EU-minister Jessika Roswall i Bosnien och Hercegovina samt Kroatien. Fokus för resan var EU:s utvidgning och prioriterade frågor inom EU-samarbetet.

Europeiska rådet beslutade nyligen att öppna medlemskapsförhandlingar med Bosnien och Hercegovina. Mot bakgrund av detta träffade EU-ministern bland annat Bosnien och Hercegovinas utrikesminister Elmedin Konaković, och de två ministrarna höll en gemensam pressträff i samband med mötet. Under besöket i Bosnien träffade Jessika Roswall också civilsamhällesorganisationer och medlemmar av presidentrådet. Fokus för mötena var vilka reformer Bosnien och Hercegovina behöver genomföra i sitt fortsatta EU-närmande.

Ministern besökte också Zagreb i Kroatien för att bland annat ta del av erfarenheterna från när Kroatien blev medlem i EU. Kroatien ansökte om att bli EU-medlemmar 2003 och blev medlemmar 2013. Under besöket diskuterades också prioriterade frågor inom EU-samarbetet såsom migration, organiserad brottslighet och Ukraina.
