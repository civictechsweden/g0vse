# Statsminister Ulf Kristersson och Danmarks statsminister Mette Frederiksen besökte Örnsköldsvik

Fredagen den 26 april besökte statsminister Ulf Kristersson försvarsföretaget BAE Systems Hägglunds tillsammans med Danmarks statsminister Mette Frederiksen. Efter besöket höll de en gemensam pressträff där båda underströk vikten av ett nära försvarssamarbete mellan såväl Sverige och Danmark som inom hela EU.

– Medlemskapet i Nato och det förändrade säkerhetsläget i vår region ger helt nya förutsättningar för att fördjupa och utveckla vårt samarbete inom säkerhet- och försvarspolitiken, sa statsminister Ulf Kristerson.

Statsministrarna möttes i Örnsköldsvik för att diskutera europeiskt försvarssamarbete, försvarsindustrin och fortsatt stöd till Ukraina.

Ulf Kristersson och Mette Frederiksen fick en visning av Hägglunds verksamhet i Örnsköldsvik där man bland annat tillverkar det svenska Stridsfordon 90 (CV90). I december undertecknade försvarsministrarna i Sverige och Danmark en avsiktsförklaring som innebär att parterna gemensamt ska verka för att fler CV90 anskaffas till Ukraina.
