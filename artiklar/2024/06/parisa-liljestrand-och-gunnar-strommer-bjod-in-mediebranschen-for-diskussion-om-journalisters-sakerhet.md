# Parisa Liljestrand och Gunnar Strömmer bjöd in mediebranschen för diskussion om journalisters säkerhet

Den 20 juni träffade kulturminister Parisa Liljestrand och justitieminister Gunnar Strömmer aktörer från den svenska mediebranschen tillsammans med myndigheter som är centrala i arbetet med journalisters säkerhet.


Regeringen beslutade i samband med pressfrihetens dag den 3 maj i år att ge Brottsofferjouren en miljon kronor för att bygga upp en nationell kontaktpunkt för journalister som är i behov av stöd eller skydd till följd av sin yrkesutövning. Samtidigt fick Mediemyndigheten i uppdrag att följa frågan om journalisters säkerhet och samla relevanta aktörer till dialog.

För att de nu beslutade insatserna ska uppnå önskad effekt och bidra till verkligt mervärde för journalister hölls ett rundabordssamtal där kulturministern och justitieministern mötte aktörer från den svenska mediebranschen för att diskutera hur man kan skapa bättre förutsättningar för journalister att verka, om det behövs mer tillgång till stöd och hur det stödet i så fall kan utformas.

– Alla former av hot och brott som riktas mot journalister är oacceptabla och utgör ett angrepp, inte bara mot den enskilda personen utan även mot det demokratiska samhället. För regeringen är frågan högt prioriterad men det krävs att alla berörda aktörer bidrar för att arbetet ska bli långsiktigt. Därför var det väldigt intressant att få utbyta tankar om hur vi kan säkerställa att journalister känner sig trygga i sin yrkesutövning, säger kulturminister Parisa Liljestrand.

– Pressfriheten är en grundsten i vår demokrati och i vårt fria och öppna samhälle. Det är helt centralt att journalister kan utföra sitt arbete utan att utsättas för hot och hat. Regeringen fortsätter att prioritera åtgärder som är ägnade att stärka säkerheten för journalister och därmed att värna vår demokrati, säger justitieminister Gunnar Strömmer.

Vid mötet deltog Journalistförbundet, Utgivarna, Tidningsutgivarna och Sveriges Tidskrifter, Publicistklubben, Medieinstitutet Fojo, Gratistidningarnas förening, Sveriges Fådagarstidningar och Reportrar Utan Gränser, SVT, SR, UR, TV4, Polismyndigheten, Åklagarmyndigheten, Myndigheten för psykologiskt försvar, Mediemyndigheten, Brottsofferjouren, Svenska PEN.
