# Lärdomar från Ukraina i fokus på Näringslivsrådets möte

Tisdag den 11 juni genomförde det tvärsektoriella Näringslivsrådet för totalförsvar och krisberedskap en skrivbordsövning i samarbete med Försvarshögskolan (FHS) och Myndigheten för samhällsskydd och beredskap (MSB).

Målet med övningen var att ge en inblick i näringslivets utmaningar i en krigssituation, samt generera insikter som Näringslivsrådets deltagare kan arbeta vidare med för att öka förmågan och stärka motståndskraften i den egna organisationen. Fokus låg på utmaningar kopplade till arbetskraftsbrist, behovet av snabba innovativa civila och militära lösningar samt företagens roll då försörjningskedjor utmanas.

– Det är viktigt att vi här och nu kan dra rätt slutsatser från det krig som utspelas i Ukraina, för att på hemmaplan kunna stärka vår förmåga att agera om Sverige skulle drabbas, säger Carl-Oskar Bohlin.

Näringslivsrådet ska bidra till att förbättra privat-offentlig samverkan i gemensamma frågor som stärker totalförsvaret och krisberedskapen i Sverige. Näringslivsrådets nästa möte sker den 15 oktober och då är temat försörjningsberedskap inom livsmedel.
