# Kulturministern besökte Kungl. Husgerådskammaren

Kulturminister Parisa Liljestrand besökte den 4 juni Kungl. Husgerådskammaren för att lära sig mer om Kungl. Hovstaternas arbete med kulturarv och konservatorernas arbete med föremålsvård.

Omkring 80 procent av lösöret på de kungliga slotten ägs av staten och disponeras av H.M. Konungen inom ramen för den kungliga dispositionsrätten. Merparten av föremålen är i bruk på slotten, vilket ställer särskilda krav på föremålsvården.

Statsrådet fick även ta del av Drottningholms slottsteaters arbete med att vårda teaterns originalkulisser från 1700-talet.

− Kulturarv är en viktig del av vår identitet – det förenar och engagerar människor och låter oss förstå var vi kommer ifrån och vart vi är på väg. Det var både intressant och spännande att få lära sig mer om det hantverkskunnande och den omfattande planering som ligger bakom vården av dessa kulturarv, säger kulturminister Parisa Liljestrand.
