# Fokus på gränshinder under samarbetsministrarnas sommarmöte

Under två dagar den 18–19 juni träffades de nordiska samarbetsministrarna i Malmö på det traditionsenliga sommarmötet för att diskutera bland annat gränshindersfrågor.


Visionen om att Norden ska bli världens mest hållbara och integrerade region till år 2030 är styrande för Nordiska ministerrådets verksamhet. Samarbetsministrarna leder arbetet på uppdrag av statsministrarna, med ansvar bland annat för att samordna visionsarbetet, för övergripande politiska prioriteringar och budgetfördelning. Visionsarbetet inriktas på satsningar som fokuserar på en grön, konkurrenskraftig och socialt hållbar region.

Med anledning av mötets fokus på ett integrerat Norden utan gränshinder ägde mötet rum i Öresundsregionen och inkluderade besök på Öresundsbron – både en symbol och en katalysator för nordisk integration.

Mötet inleddes med en arbetslunch på landshövdingens residens. Temat för diskussionen var digitalisering och mer specifikt möjligheten att få tillgång till digitala tjänster över nationella gränser, med gästtalare från den norska digitaliseringsmyndigheten, DIGDIR.

Samarbetsministrarna träffade också Gränshinderrådet för att bland annat diskutera det framtida gränshinderarbetet. Gränshinderrådets uppdrag är att främja mobilitet mellan de nordiska länderna genom att bland annat identifiera, prioritera och föreslå lösningar på gränshinder. På mötet informerade Gränshinderrådet ministrarna om sin verksamhet under 2023\.

Därutöver deltog samarbetsministrarna och Nordiska ministerrådets generalsekreterare i 70\-årsjubileumskonferensen för den gemensamma nordiska arbetsmarknaden.
