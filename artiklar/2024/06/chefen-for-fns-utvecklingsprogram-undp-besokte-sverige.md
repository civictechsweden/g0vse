# Chefen för FN:s utvecklingsprogram UNDP besökte Sverige

Achim Steiner, chef för FN:s utvecklingsprogram UNDP, besökte Sverige den 13–14 juni. Under besöket i Stockholm träffade Steiner bistånds- och utrikeshandelsminister Johan Forssell och statssekreterare Diana Janse för samtal om bland annat UNDP:s arbete i Ukraina, vikten av demokratistärkande insatser och partnerskapet mellan Sverige och UNDP.

Sverige har ett mångårigt aktivt samarbete med United Nations Development Programme (UNDP) och tillhör organisationens större givare. Organisationen arbetar bland annat med fattigdomsbekämpning, klimatfrågor, att främja fredliga samhällen samt att stötta världens länder att nå de Globala målen år 2030. Sveriges kärnstöd till UNDP för 2024 uppgår till totalt 413 miljoner kronor. Den 28 maj i år presenterade regeringen ett nytt energipaket till Ukraina på 650 miljoner kronor, vilket inkluderade 150 miljoner kronor till UNDP för brådskande uppbyggnad av energiinfrastruktur i Ukraina.

UNDP är en strategiskt viktig partner för Sverige och en av våra största samarbetsorganisationer i FN-systemet. UNDP har ett viktigt globalt mandat, bland annat i arbetet för det långsiktiga återuppbyggandet av Ukraina. Organisationens fokus i Ukraina ligger på stärkt kritisk infrastruktur, minskad sårbarhet, ekonomisk tillväxt och demokratistöd, vilket är i linje med svenska intressen.

Under sitt besök togs Steiner också emot av H.K.H. Kronprinsessan Victoria och träffade ledamöter från riksdagens utrikesutskott.
