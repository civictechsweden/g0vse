# Statsministern och försvarsministern besökte Bodø

Den 19–20 juni besökte statsminister Ulf Kristersson och försvarsminister Pål Jonson Bodø i Norge för möte med sina norska och finska kollegor.


Vid mötet diskuterades bland annat det kommande Natotoppmötet i Washington samt fördjupat samarbete mellan länderna för att stärka den militära och civila försvarsförmågan.

En aspekt som diskuterades handlar om den civila och militära rörligheten mellan landsgränserna. Det handlar till exempel om att sammanlänka ländernas infrastruktur i större utsträckning jämfört med i dag.

Under torsdagen höll statsminister Ulf Kristersson en pressträff tillsammans med Norges statsminister Jonas Gahr Støre och Finlands president Alexander Stubb.

På pressträffen berättade statsministern bland annat att Sverige, Norge och Finland kommer arbeta för att inrätta en strategisk korridor för att snabbare kunna transportera militär personal och materiel mellan länderna. Som en del i det arbetet kommer ländernas försvarsministrar få i uppdrag att kartlägga regler som hämmar rörligheten i dag.

– En strategisk korridor stärker våra möjligheter att ge och ta emot militär och civil hjälp i händelse av kris eller konflikt. Ett sammanlänkat Norden är också avgörande för att underlätta för Nato att verka i vår del av Europa, sa statsministern under pressträffen.

Vi mötet i Norge diskuterades även den senaste utvecklingen i Ukraina och behoven av fortsatta stöd till landet.

– Vårt stöd för Ukraina är orubbligt. Vi är också överens om vikten av att det kommande Natotoppmötet levererar ett ambitiöst Ukrainapaket, sa statsministern på pressträffen.
