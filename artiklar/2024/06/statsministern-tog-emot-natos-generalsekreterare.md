# Statsministern tog emot Natos generalsekreterare

Fredagen den 7 juni tog statsminister Ulf Kristersson emot Natos generalsekreterare Jens Stoltenberg. På agendan stod bilaterala överläggningar och en förevisning av Försvarsmaktens verksamhet på örlogsfartyget HMS Carlskrona. De höll också en gemensam pressträff.


Vid förevisningen fick statsministern och generalsekretaren se bordning av ett fartyg och specifikt specialförbandens marina anti\-terrorförmåga.

– Det är skillnad på att samarbeta med Nato och vara Nato. Den viktigaste förändringen för Sverige sedan 7 mars är kanske inte den militära, utan den mentala. Natomedlemskapet innebär ett nytt sätt att tänka. Nu delar vi svenskar det gemensamma ansvaret för hela alliansens territorium. Vi delar Östersjön med alla våra närmaste Nato\-grannar, säger statsminister Ulf Kristersson.

På pressträffen med statsministern och Natos generalsekreterare meddelades nyheten att Sverige tar nästa steg i Natointegrationen genom att bidra med svenskt flyg till Natos luftrumsövervakning. Regeringen har uppdragit åt Försvarsmakten att genomföra verksamhet inom ramen för Nato Air Policing, som är Natos incidentberedskap och syftar till att verka avskräckande och bevara integriteten i Natos luftrum.

Vid de bilaterala överläggningarna samtalade statsministern och generalsekreteraren om det kommande Washingtontoppmötet och stödet till Ukraina.
