# Vägen till fred i Ukraina diskuterades vid toppmöte i Schweiz

Fredstoppmötet i Schweiz i helgen samlade representanter från ett 90\-tal länder.


Statsminister Ulf Kristersson om mötet:

– Helgens toppmöte visar att det finns ett brett internationellt stöd för Ukrainas ansträngningar för fred. Gränser får inte flyttas med våld. Sverige stödjer Ukrainas kamp mot Rysslands olagliga aggression så länge som det behövs.

I en gemensam kommuniké från mötet konstateras bland annat att en hållbar och rättvis fred i Ukraina måste bygga på internationell rätt och FN\-stadgans principer om territoriell integritet och suveränitet.

Ett stort antal regeringschefer och andra deltagare på hög nivå närvarade vid mötet. Vice statsminister Ebba Busch deltog från Sverige.

– Att alla dessa länder från hela världen sluter upp bakom Ukraina och folkrätten på fredstoppmötet i Schweiz är ett styrkebesked, säger vice statsminister Busch.

Regeringen upprepade på mötet Sveriges långsiktiga och orubbliga stöd till Ukraina.

I kommunikén från toppmötet står det också att deltagarna är eniga om ett antal principer, bland annat att

* kärnkraftverk måste drivas på ett säkert sätt samt att alla hot om eller användning av kärnvapen är helt oacceptabelt
* leveranser av ukrainska jordbruksprodukter till andra länder måste fredas från militära angrepp
* ukrainska barn som olovligen förts bort måste återföras till Ukraina.
