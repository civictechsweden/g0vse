# Sveriges arbete mot antisemitism i fokus då Paulina Brandberg och Parisa Liljestrand mötte USA:s särskilda sändebud

Den 3 juni mötte jämställdhetsminister Paulina Brandberg och kulturminister Parisa Liljestrand, USA:s särskilda sändebud för att övervaka och bekämpa antisemitism, ambassadör Deborah Lipstadt. Syftet med besöket var att diskutera problemet med ökande antisemitism och åtgärder för att motverka den och främja judiskt liv.


Vid mötet diskuterades bland annat Sveriges arbete för att förebygga och bekämpa antisemitism. Regeringen arbetar just nu med att ta fram en handlingsplan mot rasism och hatbrott där åtgärder mot antisemitism ingår.

Även regeringens arbetsgrupp Samling för judiskt liv Sverige presenterades, i arbetsgruppen samverkar statssekreterare från sex olika departement om förebyggande åtgärder och insatser som stärker förutsättningarna för judiskt liv och som förebygger och motverkar antisemitism i Sverige.

\- Att bekämpa antisemitism och stärka judiskt liv i Sverige är en prioriterad fråga för regeringen. De fruktansvärda terroristattackerna i Israel den 7 oktober har lett till ökad antisemitism både i Sverige och runt om i världen, det är oacceptabelt. Regeringen jobbar hårt för att alla svenska judar ska kunna leva i trygghet och vara öppna med sin judiska identitet, säger jämställdhetsminister Paulina Brandberg.

\- Regeringen är djupt oroade över att den judiska minoriteten i Sverige känner en ökad rädsla för hot och våld, och att man på vissa håll uppmanat sina medlemmar att inte bära judiska symboler. Antisemitismen är en skamfläck för vårt samhälle, som måste motarbetas i alla lägen. Det är oerhört viktigt att regeringen fortsätter att ha en nära dialog med det judiska civilsamhället för att diskutera utmaningar som företrädarna ser och hur man bättre kan bekämpa antisemitism i Sverige, säger kulturminister Parisa Liljestrand.
