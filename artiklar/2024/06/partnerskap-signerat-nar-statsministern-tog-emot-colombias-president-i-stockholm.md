# Partnerskap signerat när statsministern tog emot Colombias president i Stockholm

Statsminister Ulf Kristersson och Colombias president Gustavo Petro har signerat ett bilateralt partnerskapsavtal mellan Sverige och Colombia. Signeringen skedde i anslutning till den colombianska presidentens besök i Sverige. Sverige och Colombia firar i år 150 års\-jubileum av bilaterala relationer mellan länderna.


Partnerskapsavtalet syftar till att stärka ländernas samarbete inom huvudsakligen fyra områden:

* Politisk dialog och multilateralt samarbete.
* Handel och utvecklingssamarbete.
* Klimat, miljö, grön och digital omställning.
* Fred och säkerhet.

Statsministern och presidenten hade även ett bilateralt möte under torsdagen för att bland annat diskutera fredsprocessen i Colombia, regionala frågor och stödet till Ukraina.

Mötet hölls ombord på den colombianska flottans flaggskepp ARC Gloria, som lagt till vid Skeppsbron under presidentens besök i Sverige.
