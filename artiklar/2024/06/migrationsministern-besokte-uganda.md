# Migrationsministern besökte Uganda

Den 17–19 juni besökte migrationsminister Maria Malmer Stenergard Uganda för deltagande i bland annat Migrationsverkets uttag av kvotflyktingar, besök i flyktingbosättningen Kyaka II samt bilaterala överläggningar med Ugandas minister för flyktingfrågor och med vice utrikesministern. Statsrådets besök var ett värdefullt tillfälle att på politisk nivå bland annat uppmärksamma Ugandas flyktingmottagande.

För närvarande uppskattas antalet flyktingar i Uganda uppgå till drygt 1,6 miljoner vilket innebär att det är det land som huserar flest flyktingar på kontinenten. Majoriteten kommer från Ugandas grannländer. Sverige bidrar till flyktingsituationen med både humanitär finansiering och genom utvecklingssamarbete. En majoritet av insatserna genomförs helt eller delvis i flyktingmottagande områden. Sverige spelar också en aktiv roll i samordningen av biståndet till flyktingmottagande områden i Uganda.

Besöket inleddes i huvudstaden Kampala den 17 juni, där statsrådet på plats fick följa Migrationsverkets uttag av kvotflyktingar från Demokratiska Republiken Kongo och Sydsudan som befinner sig i Uganda. Arbetet med att överföra kvotflyktingar till Sverige genomförs av Migrationsverket och sker i samarbete med FN:s flyktingorgan UNHCR och FN:s migrationsorganisation IOM. Utöver Sverige är det under 2024 enbart USA och Kanada som vidarebosätter från Uganda.

– Det var mycket intressant att på plats få följa arbetet med uttag av kvotflyktingar och att få se hur regeringens prioriteringar får genomslag i praktiken. Jag känner mig stärkt i att det är rätt att prioritera kvinnor och hbtqi-personer, som är särskilt utsatta, säger migrationsminister Maria Malmer Stenergard.

Den 18 juni besökte statsrådet flyktingbosättningen Kyaka II, ett av 11 officiella flyktingbosättningar i Uganda. FN:s organ för flyktingar UNHCR:s representant tog emot statsrådet. I Kyaka II bor cirka 100 000 personer och ytterligare cirka 1 000 människor på flykt anländer dagligen. Under besöket gavs tillfälle för statsrådet att möta och samtala med kvinnor och familjer som bor i bosättningen.

– Att få möjlighet att samtala med människor i flyktingbosättningar och att på plats få ta del av UNHCR:s arbete ger ovärderliga erfarenheter i mitt arbete som migrationsminister. Det är tunga berättelser, men kvinnorna som jag träffat uppvisar samtidigt en stor styrka och inger hopp när de berättar om hur de, trots sina upplevelser och knappa resurser, gör sitt yttersta för att deras barn ska få ett bättre liv. Det säger migrationsminister Maria Malmer Stenergard.

Den 19 juni besökte statsrådet Kabuusu Access Centre, Norsk flyktinghjälps center för urbana flyktingar i Kampala. Statsrådet togs emot av Norsk flyktinghjälps tillförordnade landchef Zedrik Malile och träffade också företrädare från centrets partners såsom UNHCR, Refugee Law Project och Africa Humanitarian Action. Centret fungerar som en säker plats dit flyktingar kan komma för att få stöd Norsk Flyktinghjälp är sedan länge partner till Sida och erhåller i år 9 miljoner kronor i humanitär finansiering för verksamhet i Uganda.

På plats i Kampala träffade statsrådet Ugandas minister med ansvar för flyktingfrågor Hilary Onek, och vice utrikesminister Henry Okello Oryem, för bilaterala överläggningar om bland annat Ugandas stora flyktingmottagande i regionen, Sveriges insats med vidarebosättning, mänskliga rättigheter och hbtqi-frågor.

– Sverige och EU behöver på olika sätt stötta länder som likt Uganda tar ett stort ansvar för de människor som tagit sin tillflykt dit och som därigenom kan stanna i regionen i stället för att bege sig på en farlig resa mot Europa. Samtidigt är det viktigt att ta tillfället i akt att vid resor som denna lyfta mänskliga rättigheter och hbtqi-frågor, säger migrationsminister Maria Malmer Stenergard.

Statsrådet deltog även i möte med IOM, lunchsamtal med företrädare från det ugandiska civilsamhället, bland annat hbtqi-aktivister, samt i en arbetsmiddag med tongivande länder i flyktingresponsen.
