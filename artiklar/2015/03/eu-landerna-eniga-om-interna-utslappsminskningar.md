# EU-länderna eniga om interna utsläppsminskningar

EU:s miljöministrar enades den 6 mars om sitt bidrag till interna utsläppsminskningar inför klimatförhandlingarna i Paris, COP21. Klimat- och miljöminister Åsa Romson deltog i rådsmötet i Bryssel.

Huvudfrågan på mötet var EU:s gemensamma målsättning  inför de internationella klimatförhandlingarna i Paris senare i år då världens länder ska förhandla ett nytt globalt klimatavtal från 2020.

- Det är bra att EU idag har enats om sitt bidrag till interna utsläppsminskningar inför klimatförhandlingarna  i Paris. Det är ett viktigt steg som visar att EU vill visa ledarskap i den här processen, säger klimat- och miljöminister Åsa Romson.

- Nu måste också andra länder formulera sina bidrag till det globala arbetet för att förebygga klimathotet. Det kommer även bli nödvändigt med ytterligare ställningstaganden senare i år. Frågor om anpassning och finansiering blir viktiga att diskutera vidare med fattiga länder.

### En energiunion med framåtblickande klimatpolitik

Miljöministrarna diskuterade EU-kommissionens nya strategi om en energiunion i EU, vilket även EU:s energiministrar har gjort. En sammanfattning av  diskussionerna blir underlag för stats- och regeringschefernas behandling av energiunionen på toppmötet den 19-20 mars.
Kommissionen välkomnade särskilt inlägg från bland annat Sverige om vikten av att tillvarata synergierna mellan energiunionens fem områden, försörjningstrygghet, fullgörande av inre energimarknaden, energieffektivisering, minskade klimatutsläpp samt forskning och innovation.
