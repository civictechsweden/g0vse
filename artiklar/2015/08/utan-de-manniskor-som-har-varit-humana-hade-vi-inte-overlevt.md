# ”Utan de människor som har varit humana hade vi inte överlevt”

”De högerextrema, de är livsfarliga”, svarar Rosa Taikon på frågan om hur hon ser på rasismen i Sverige idag. ”Jag tror inte att folk vet att vissa riksdagsledamöter i Sveriges riksdag emanerar från 1940-talets nazister. Judar hade det väldigt svårt då. Idag accepterar vi att människor som sitter i riksdagen är ute på gatorna med järnrör och kallar kvinnor för horor. Hur kan vi tillåta det i vårt land?”

Rosa Taikon, romsk aktivist och välkänd silversmed, storasyster till Katarina Taikon som det inom kort kommer en dokumentärfilm om, Taikon av Lawen Mohtadi och Gellert Tamas, baserad på Mohtadis bok om Katarina Taikon. 89 år gammal berättar Rosa att hon är trött, trött på att prata om romers rättigheter, men med ilskan som drivkraft fortsätter hon att opinionsbilda starkt och rättframt. Jag går på vilja, fast orken inte alltid finns där. Jag fortsätter där Katarina slutade. Att vi har polis som registrerar småbarn i två-årsåldern i ett kriminellt brottsregister tvingar mig att arbeta vidare. Jag sliter ut mig för att den uppväxande generationen ska slippa hamna i ett brottsregister.

Jag kommer ut med mina memoarer inom något år, jag trodde att jag skulle skriva om mitt liv. Men halva manuset handlar om rasism och om hur makthavare har uppträtt och beter sig mot romer. Jag tackar de som skriver om och uppmärksammar diskrimineringen av hela mitt hjärta, som Dagens Nyheters chefredaktör Peter Wolodarski som har tagit fram viktig information.  Även Niklas Orrenius som oförtröttligt har skrivit om det romregister som upptäckts hos polisen. Likaså Heléne Lööw och Thomas Hammarberg. När det gäller romer finns det inga rättsstatliga principer som håller.

**Trodde du att det vi upplever i Sverige idag skulle hända?**

Aldrig i livet, utbrister Rosa. Jag är tacksam för vitboken som Erik Ullenhag tog initiativ till. Den berättar den mörka och okända historien om övergrepp och kränkningar av romer under 1900-talet. Jag är den äldsta romen som kan berätta om vad som skett, men vi är flera som ständigt talar om vår sak, Hans Caldaras och alla de unga romerna, tack och lov för de unga. Däremot nämner inte vitboken ett ord om vad som har skett på 2000-talet.

Från 1963, då Katarina ger ut boken Zigenerska, börjar vi tömma lägren som romer tvingades bo i och vi fick till slut bostäder. Vi demonstrerade för att få gå i skola, se här, säger Rosa och visar en bild på Katarina Taikon och den då nyvalda statsministern Olof Palme. Jag själv fick börja skolan först när jag var 32 år gammal! Men det universitet som min far har gett mig kan ingen skola ersätta.

Jag inbillade mig en gång i tiden att människor med examina automatiskt kunde och förstod saker. Jag frågade mig: Varför skriver de såhär om oss romer om de är utbildade? Då sa min storebror Paul: Rosa, bara för att de har tagit en examina betyder det inte att de kan allting.

**Hur hanterar vi rasismen idag?**

Jag hoppas att de unga och friska romerna ska kunna förändra. Det kan inte fortgå såhär, vart tar humanismen vägen? Rosa tar fram ett tidningsklipp från mars 2014 när förra regeringen bjudit in till ett seminarium och då Diana Nyman, regeringens egen expert på antiziganism, stoppades i dörren till frukostmatsalen på det hotell hon bodde på. Jag blir så upprörd, säger Rosa. Vad som händer därefter är att hotellet hävdar att deras personal känner sig kränkta – inte att det var Diana Nyman som blev utsatt för en kränkning.

Rosa Taikon nämner situationen i Europa, romernas utsatthet i bland annat Rumänien och Ungern. Jag anklagar de som sitter på höga poster, säger hon. EU-stöd som skulle lyfta romerna ur fattigdom på plats så att de ska slippa tigga har försvunnit i korrumperade politikers fickor. Jobbik, de högerextrema, uppmanar till våld mot romerna. Det är Europa 2015. Lova att ni tar upp det här med Ungers kulturminister när ni träffar honom.

Tidningsklipp från dagens läger med tält och husvagnar ligger på bordet. Vi svenska romer fick i alla fall bo tre veckor i lägret innan de körde iväg oss. Nu, 50 år senare, rivs läger igen, och det sker snabbt.
Jag frågar mig, de politiker som inte står upp för humanismen, hur tänker de? Stefan Löfven tar tydligt ställning, han går ut offentligt och stöttar, även om socialdemokratin inte alltid har varit på vår sida. Palme försökte. Folkpartiet har alltid stöttat oss. Det borde flera av de tongivande partiledarna göra även idag – slå ifrån sig det bruna med bägge händerna. Det gör inte alla.

Är man uppvuxen med att höra ”jävla zigenare” hela livet – och behandlas därefter – så känns det. Utan de människor som har varit humana hade vi inte överlevt, säger Rosa Taikon.
