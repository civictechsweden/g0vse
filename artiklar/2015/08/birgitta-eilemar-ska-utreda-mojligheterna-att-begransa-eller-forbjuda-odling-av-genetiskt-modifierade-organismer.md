# Birgitta Eilemar ska utreda möjligheterna att begränsa eller förbjuda odling av genetiskt modifierade organismer

Departementsrådet Birgitta Eilemar har fått regeringens uppdrag att utreda hur det nya EU-direktivet 2015/412 kan genomföras. Direktivet ger möjlighet för medlemsstaterna att begränsa eller förbjuda odling av genetiskt modifierade organismer inom sina territorier trots att ett godkännande kan finnas på EU-nivå.

Bestämmelser som en medlemsstat antar med stöd av direktivet ska stå i överensstämmelse med unionsrätten, vara motiverade, proportionella och icke-diskriminerande samt grunda sig på tvingande skäl som miljöpolitiska mål, fysisk planering, markanvändning, socioekonomiska effekter, undvikande av förekomst av genetiskt modifierade organismer i andra produkter, jordbrukspolitiska mål eller allmän ordning.

En utgångspunkt är att de skäl som åberopas inte får stå i strid med den miljöriskbedömning som genomförts i enlighet med den gällande lagstiftningen om genetiskt modifierade organismer.
