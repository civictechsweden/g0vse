# Jobb och tillväxt i fokus vid möte med EU-kommissionens ordförande

I anslutning till toppmötet i Bryssel den 12 februari träffade Stefan Löfven kommissionens ordförande Jean\-Claude Juncker. Samtalet handlade bland annat om sysselsättningsfrågan och att få ner den höga arbetslösheten i Europa.


Statsministern betonade vikten av att reglerna i stabilitets\- och tillväxtpakten respekteras samt vikten av att strukturreformer på nationell och EU\-nivå genomförs.

\- Grunden för att öka tillväxten i hela Europa är att skapa fler och bättre jobb. Det är också av stor vikt att öka åtgärderna för kvinnors deltagande i arbetsmarknaden, säger Stefan Löfven.

Den svenska regeringens övergripande politiska prioritering är full sysselsättning.

\- Det är en helt central uppgift att skapa förutsättningar för fler jobb och med kraft bekämpa arbetslösheten. Det är särskilt angeläget att komma till rätta med den höga ungdomsarbetslösheten och den höga långtidsarbetslösheten, säger Stefan Löfven.
