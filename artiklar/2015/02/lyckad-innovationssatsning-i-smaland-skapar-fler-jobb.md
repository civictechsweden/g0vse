# Lyckad innovationssatsning i Småland skapar fler jobb

Onsdag den 4 februari gjorde statsminister Stefan Löfven ett återbesök hos företaget Solutions for Tomorrow utanför Växjö i Småland. Företaget är ett exempel på en lyckad innovationssatsning där olika former av stöd och rådgivning samt investeringskapital samverkat och lett till framgång och en exportklar produkt.

Företaget har utvecklat och även lyckats marknadsföra en mobil röntgenutrustning som enkelt når patienterna på boenden och på sjukhus. Tack vare den nya utrustningen behöver sköra patienter inte förflyttas för röntgen. Under besöket fick statsministern en visning av hur röntgenmaskinen fungerar och tillsammans med företagets personal samtalade de om innovationens utveckling.

- Att skapa fler jobb i Sverige är regeringens viktigaste fråga. 400 000 är arbetslösa i Sverige och regeringen har därför ett ambitiöst jobbmål: Att ska öka antalet personer som arbetar och antalet arbetade timmar i ekonomin så mycket att Sverige når lägst arbetslöshet i EU år 2020. För att nå dit måste fler jobb skapas i svenska företag, säger statsminister Stefan Löfven.

För att stärka svensk konkurrenskraft kommer regeringen att tillsätta ett nationellt innovationsråd. En central uppgift för rådet blir att i samverkan med näringsliv och akademi förbättra förutsättningarna för innovatörer och företag att nå hela vägen från idé till marknad.
