# Ministrar i möte om fler internationella idrottsevenemang till Sverige

Idrottsminister Gabriel Wikström och näringsminister Mikael Damberg träffade den 26 februari samordningsgruppen för internationella evenemang. Statsråden var inbjudna för att få en bild av idrottens och besöksnäringens gemensamma strategi och arbete för att få fler internationella evenemang till Sverige.


Mötet ägde rum i Falun och förbundsdirektören på Svenska Skidförbundet gav en bild av arbetet och samverkan kring pågående skid\-VM.

## Kompetenscentrum för att få fler evenemang till Sverige

Sedan 2010 får Riksidrottsförbundet resurser till ett nationellt kompetenscentrum för idrottsevenemang, där kunskap samlas om metoder och tillvägagångssätt för att få internationella idrottsevenemang till Sverige.

Centret bistår idrottens organisationer främst inför och under en kandidatur för att få ett internationellt evenemang till Sverige. Det är idrottsrörelsens uppgift att närmare utforma och utveckla den verksamhet som på bästa sätt kan bistå de idrottsorganisationer som vill kandidera till att få arrangera stora internationella idrottsevenemang.

Den kunskap och erfarenhet som finns såväl inom idrotten som i andra organisationer, kommuner, myndigheter och företag bör användas för att skapa bättre förutsättningar för att framgångsrikt få fler internationella idrottsevenemang till Sverige.

Staten medverkar därutöver på flera sätt för att stödja svenska idrottsorganisationers strävan att få arrangera stora internationella idrottsevenemang i Sverige. Regeringskansliet gör regelbundet insatser till stöd för att sådana evenemang förläggs i vårt land.
