# Myndigheter från alla sektorer ska bidra till miljömålen

Regeringen ger 25 strategiskt viktiga myndigheter i uppdrag att analysera hur de inom sitt område kan bidra till att nå miljömålen. I uppdraget ingår att ta fram en konkret plan med åtgärder för detta.


Om miljömålen ska klaras behövs lösningar från alla sektorer. Uppdraget vänder sig därför till myndigheter som verkar inom olika delar av samhället, exempelvis bostäder, transporter, jordbruk, skogsbruk, utbildning, näringslivsutveckling, konsumtion, livsmedel etc. Enligt uppdraget ska myndigheterna analysera vilka miljökvalitetsmål och delar av generationsmålet som är relevanta för den egna verksamheten och  upprätta en plan med åtgärder som bidrar till att klara miljömålen. Planen för genomförande ska omfatta en period om fyra år och ska vara upprättad senast 30 juni 2016\. Naturvårdsverket har en särskild roll att stödja och vägleda myndigheterna i arbetet.

Uppdraget går till följande 25 myndigheter:

| Boverket | Livsmedelsverket | Statens energimyndighet |
| --- | --- | --- |
| Exportkreditnämnden | Läkemedelsverket | Statens jordbruksverk |
| Folkhälsomyndigheten | MSB | Statens skolverk |
| Försvarsmakten | Riksantikvarieämbetet | Strålsäkerhetsmyndigheten |
| Havs\- och vattenmyndigheten | SGU | Tillväxtanalys |
| Kemikalieinspektionen | Sida | Tillväxtverket |
| Kommerskollegium | Sjöfartsverket | Trafikverket |
| Konsumentverket | Skogsstyrelsen | Transportstyrelsen |
| Upphandlingsmyndigheten |  |  |

Senast den 1 mars 2016 ska myndigheterna kortfattat redovisa sin miljöanalys till Miljö\- och energidepartementet.
