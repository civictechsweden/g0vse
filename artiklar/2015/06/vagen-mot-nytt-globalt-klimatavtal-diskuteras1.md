# Vägen mot nytt globalt klimatavtal diskuteras

EU:s miljöministrar möts i Luxemburg den 15 juni. En debatt ska hållas inför höstens förhandlingar i Paris om ett nytt världsomspännande klimatavtal, COP21\. Rådet ska också diskutera renare luft i Europa och målet att halvera antalet förtida dödsfall i EU som orsakas av luftföroreningar. Klimat\- och miljöminister Åsa Romson deltar.


De internationella förhandlingarna om ett nytt globalt klimatavtal under FN:s ramkonvention för klimatförändringar (UNFCC) har gått in i ett intensivt skede. Målsättningen är att ett nytt globalt klimatavtal, som träder i kraft senast 2020, ska antas vid klimatmötet i Paris i december.

Diskussionen förväntas handla om hur Paris\-avtalet ska utformas för att säkerställa ett högt deltagande från världens länder och en hög långsiktig ambitionsnivå för utsläppsminskningar.

Regeringen anser att förhandlingarna bör resultera i ett globalt, rättvist och rättsligt bindande klimatavtal som bidrar till att över tid hålla den globala uppvärmningen så långt under två grader som möjligt.

### Luftföroreningarna ska minska till 2030

EU:s så kallade takdirektiv kommer att diskuteras. Det ingår i ett luftvårdspaket som kommissionen presenterade 2013 och som syftar till renare luft i Europa genom att införa bindande nationella tak för utsläpp av bland annat svaveldioxid, kväveoxider och ammoniak.

Debatten kommer bland annat att handla om vad som krävs för att nå det övergripande EU\-målet att till 2030 halvera antalet förtida dödsfall i EU som luftföroreningarna är orsak till.
