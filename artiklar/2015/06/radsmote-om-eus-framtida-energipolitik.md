# Rådsmöte om EU:s framtida energipolitik

Energiunionen är i fokus när EU:s energiministrar möts i Luxemburg den 8 juni. Försörjningstryggheten inom EU är en annan fråga som ska diskuteras. Statssekreterare Nils Vikmång representerar Sverige vid mötet.

Energiministrarna ska diskutera kommissionens förslag om att skapa en energiunion i EU med en framåtblickande klimatpolitik. Två frågor ska diskuteras. Den första är hur konsumenternas roll kan stärkas, den andra hur EU ska kunna attrahera investeringar till energisektorn.

För regeringen är det viktigt att energiunionen är i linje med långsiktiga klimat- och energimål. Väl fungerande energimarknader  liksom ett stabilt och transparent EU-regelverk är avgörande för att få till stånd investeringar på EU-nivå.

Förslaget om energiunionen omfattar fem områden: försörjningstrygghet, en helt integrerad energimarknad, energieffektivisering, minskade klimatutsläpp samt forskning och innovation.

### Politisk diskussion om försörjningstrygghet

Ministerrådet ska även diskutera åtgärder för att öka försörjningstryggheten och säkra leverenser av energi till EU.

Diskussionen kommer att föras mot bakgrund av kommissionens strategi för försörjningstrygghet i EU. Strategin innehåller åtgärder på medel- och lång sikt för att minska det externa energiberoendet och omfattar särskilt energiberoendet i Baltikum och i länderna i östra Europa som är helt beroende av rysk gas.
