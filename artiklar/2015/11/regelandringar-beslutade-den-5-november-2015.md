# Regeländringar beslutade den 5 november 2015

## Lagändring gällande elcertifikat

Riksdagen har antagit regeringens förslag till ändring i lagen om elcertifikat. Regeringen har utfärdat lagändringen som innebär att kvotkurvan i lagen om elcertifikat anpassas till det nya nationella finansieringsmålet som innebär att produktionen av ny förnybar el ska öka med 30 TWh mellan åren 2002 och 2020\. Lagändringen träder i kraft den 1 januari 2016\.

### Referenser

* regeringens proposition Ambitionshöjning för förnybar el och kontrollstation för elcertifikatssystemet 2015 (prop. 2014/15:123\)
* näringsutskottets betänkande 2015/16:NU6 Ambitionshöjning för förnybar el och kontrollstation för elcertifikatssystemet 2015
* riksdagsskrivelse 2015/16:5
* lagen (2011:1200\) om elcertifikat

## Förordningsändring gällande miljöledning i statliga myndigheter

Regeringen har beslutat om en ändring i den s.k. miljöledningsförordningen. Ändringen innebär endast en anpassning till att Myndigheten för radio och tv har ändrat namn till Myndigheten för press, radio och tv. Förordningen träder i kraft den 1 januari 2016\.

### Referenser

* förordningen (2009:907\) om miljöledning i statliga myndigheter

## Mer information

Författningarna blir offentliga när de kommer ut från trycket i Svensk författningssamling. Det beräknas ske tisdagen den 17 november 2015\.

Kontaktpersoner:

Elcertifikat: Christina Nordenbladh 08\-405 22 65
Miljöledning: Magnus Moreau 08\-405 41 27
