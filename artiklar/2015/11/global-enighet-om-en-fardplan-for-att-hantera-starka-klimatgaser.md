# Global enighet om en färdplan för att hantera starka klimatgaser

Världens länder har antagit en plan för hur man ska arbeta för att begränsa växthusgasen HFC (fluorkolväten). Frågan har diskuterats under många år och beslutet är en viktig signal inför klimatförhandlingarna i Paris senare i år. Det visar att det finns en gemensam vilja att agera för att hantera kraftfulla klimatpåverkande gaser. Beslutet är också en viktig signal till marknaden om att gynna en omställning till klimatvänliga alternativ.


Förhandlingarna under Montrealprotokollet har pågått under veckan i Förenade Arabemiraten, Dubai. Förslag om att reglera HFC i Montrealprotokollet har lagts fram årligen i sex års tid men möjligheten att formellt förhandla eller diskutera frågan har blockerats av några länder. Denna gång lyckades man nå ett genombrott och få världens länder att komma till förhandlingsbordet och påbörja formella diskussioner om HFC.

### **Montrealprotokollet viktigt instrument för klimatarbetet**

Syftet med Montrealprotokollet är att vidta åtgärder för att skydda ozonskiktet. Ozonskiktet skyddar allt levande på jorden mot solens ultravioletta strålning. Protokollet innehåller bindande åtaganden för parterna att fasa ut ozonnedbrytande ämnen. Genom åtgärder under protokollet har miljontals fall av hudcancer och grå starr kunnat undvikas. Eftersom många ozonnedbrytande ämnen också är kraftfulla växthusgaser bidrar de till både ozonuttunning och till växthuseffekten.

FN:s verkställande direktör för FN:s miljöprogram (UNEP) Achim Steiner lyfte i sitt inledningstal vid högnivåmötet fram att om inte alla världens länder samarbetat och agerat hade vi idag haft utsläpp om 135 miljarder ton koldioxidekvivalenter mellan 1990\-2010\.

Genom Montrealprotokollets stora framgång att fasa ut ozonnedbrytande ämnen finns nu dock ett nytt hot mot klimatet. Ett av de vanligaste alternativen till ozonnedbrytande ämnen är HFC. Denna gas är inte ozonnedbrytande men har en påverkan på klimatet. Utsläppen av HFC ökar nu kraftigt med cirka 8 procent per år och kommer till år 2050 bidra till stora delar av de totala utsläppen av växthusgaser om inga åtgärder vidtas.

Med förhoppning om att Montrealprotokollet även fortsättningsvis ska kunna bidra till att skydda klimatet har EU och flera andra parter lagt fram förslag om att begränsa HFC inom ramen för protokollet. Parterna har denna vecka beslutat om extrainsatta möten nästa år för att kunna nå en global överenskommelse. Förhoppningen är att en sådan går i lås 2016\. Ett beslut under Montrealprotokollet att begränsa HFC kommer att gynna arbetet med att minska klimatpåverkan och bidra till arbetet med att hålla den globala temperaturökningen under två grader.
