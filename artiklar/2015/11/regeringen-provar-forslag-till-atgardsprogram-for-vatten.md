# Regeringen prövar förslag till åtgärdsprogram för vatten

Regeringen har beslutat att pröva åtgärdsprogram för vatten för kommande sexårsperiod.

Vattenmyndigheterna har gett regeringen möjlighet att pröva förslagen till de åtgärdsprogram som ska gälla för perioden 2016-2021. Regeringens prövning av åtgärdsprogrammen kan leda till att regeringen fastställer ett eller flera åtgärdsprogram, eller delar av åtgärdsprogram, men den kan också innebära att regeringen beslutar att någon myndighet ska göra det. Beredning pågår nu i Regeringskansliet.

Prövningen av vad som ska gälla för 2016–2021 hinner inte slutföras före utgången av december 2015. Regeringen har därför beslutat att de åtgärdsprogram som avser perioden 2009–2015 för de fem vatten­distrikten ska fortsätta att gälla i de delar som åtgärderna ännu är aktuella till dess att en ny omprövning har skett av förslagen till åtgärdsprogram för 2016–2021.
