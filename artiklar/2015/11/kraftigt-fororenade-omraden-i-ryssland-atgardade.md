# Kraftigt förorenade områden i Ryssland åtgärdade

På miljöministermötet inom Barentsrådet den 24-25 november kunde deltagarna konstatera att tre så kallade Hot spots i de ryska områdena Arkhangelsk, Karelen och Komi är åtgärdade och nu kan strykas från listan med kraftigt förorenade områden i regionen. Samtidigt antog länderna en ministerdeklaration med riktlinjer för regionens fortsatta klimat- och miljösamarbete.

Miljöministermötet i Barentsrådet hölls i Sordavala i ryska Karelen, och Sverige företräddes av statssekreterare Gunvor G Ericson. Tack vare systematiskt förbättringsarbete och konkreta åtgärder kunde länderna stryka tre anläggningar från listan över så kallade Hot spots i ryska Barents. Det innebär att de har nått god standard när det gäller utsläpp till luft och vatten samt miljögifter.

I Barentsregionen finns Europas största intakta urskogar. På Barentsrådets miljöministermöte välkomnades därför arbetet med en ny strategi som möjliggör ökat skydd för dessa skogar. En ministerdeklaration antogs också med riktlinjer för regionens fortsatta klimat- och miljösamarbete. På mötet tog Norge över ordförandeskapet från Ryssland i miljöarbetsgruppen.

### Om arbetet inom Barentsrådet

Barentsrådet bildades i januari 1993. Syftet med rådet är att stärka fred, stabilitet och utveckling genom att förbättra möjligheterna till samarbete över regionens gränser. Medlemmar i Barentsrådet är Danmark, Finland, Island, Norge, Ryssland, Sverige och Europeiska kommissionen. Det tvååriga ordförandeskapet roterar mellan fyra av medlemmarna: Finland, Norge, Ryssland och Sverige. Ryssland är nu ordförande för Barentsrådet (2015-2017).
