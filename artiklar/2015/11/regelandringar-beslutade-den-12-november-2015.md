# Regeländringar beslutade den 12 november 2015

## Ändring i miljöbalken

Riksdagen har antagit regeringens förslag i propositionen 2014/15:122 om ändring i miljöbalken i fråga om omgivningsbuller. Ändringarna syftar bl.a. till att säkerställa verksamhetsutövares rättssäkerhet vid prövning av ett nytt eller ändrat tillstånd för miljöfarlig verksamhet i de fall där bostäder har tillkommit i närheten av verksamheten. Vidare föreslogs ett undantag från straffansvaret för otillåten miljöverksamhet i det fall en verksamhetsutövare överskrider ett villkor i ett miljötillstånd om omgivningsbuller men följer det som har angetts i fråga om buller i en detaljplan eller i ett bygglov enligt plan\- och bygglagen.

Regeringen har utfärdat lagen i enlighet med riksdagens beslut. Lagändringarna träder i kraft den 1 januari 2016\.

### Referenser

* regeringens proposition Nya steg för en effektivare plan\- och bygglag och ökad rättssäkerhet för verksamhetsutövare vid omgivningsbuller (prop. 2014/15:122\)
* civilutskottets betänkande 2015/16:CU3 Nya steg för en effektivare plan\- och bygglag och ökad rättssäkerhet för verksamhetsutövare vid omgivningsbuller
* riksdagsskrivelse 2015/16:18
* miljöbalken

## Ändring i miljötillsynsförordningen avseende länsstyrelsernas tillsyn över gränsöverskridande transporter av avfall

Regeringen har beslutat om ändring i miljötillsynsförordningen som innebär att tillsynsansvaret över gränsöverskridande transporter av avfall koncentreras till fem länsstyrelser.

Tillsynsansvaret i fråga om transporter av avfall som regleras i Europaparlamentets och rådets förordning (EG) nr 1013/2006 om transporter av avfall ska koncentreras på fem utpekade länsstyrelser: Länsstyrelsen i Gävleborgs län, Länsstyrelsen i Norrbottens län, Länsstyrelsen i Skåne län, Länsstyrelsen i Stockholms län och Länsstyrelsen i Västra Götalands län. Dessa länsstyrelser kommer enligt beslutet att ha tillsyn över fler län än det egna länet. Det innebär att resterande länsstyrelser inte längre har tillsynsansvar över gränsöverskridande avfallstransporter.

### Referenser

* Europaparlamentets och rådets förordning (EG) nr 1013/2006 av den 14 juni 2006 om transport av avfall
* miljötillsynsförordningen (2011:13\)

## Justering av elsäkerhetsavgiften

Regeringen har beslutat om ändring i förordningen om vissa avgifter på elområdet som innebär en höjning av elsäkerhetsavgiften

– från 500 kr till 750 kr för högspänningsabonnemang, och

– från 6 kr till 9 kr 50 öre för lågspänningsabonnemang.

Ändringen träder i kraft den 1 januari 2016\.

### Referenser

* förordningen (1995:1296\) om vissa avgifter på elområdet

## Avgifter på naturgasområdet

Regeringen har beslutat om ändring i förordningen med instruktion för Energimarknadsinspektionen och förordningen med instruktion för Statens energimyndighet. Genom ändringarna bortfaller myndigheternas dispositionsrätt av avgiftsintäkter på naturgasområdet.

### Referenser

* förordningen (2007:1118\) med instruktion för Energimarknadsinspektionen
* förordningen (2014:520\) med instruktion för Statens energimyndighet

## Mer information

Författningarna blir offentliga när de kommer ut från trycket i Svensk författningssamling. Det beräknas ske tisdagen den 24 november 2015\.

Kontaktpersoner:

Miljöbalken: Magnus Moreau 08\-405 41 27
Miljötillsynsförordningen: Anna Cedrum 08\-405 12 09
Elsäkerhetsavgift och naturgasområdet: Johan Lundberg 08\-405 26 63
