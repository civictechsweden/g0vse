# EU:s handelsministrar välkomnade kommissionens nya handelsstrategi

Kommissionens nya handelsstrategi Trade for All antogs av EU:s handelsministrar vid ministerrådsmötet för handel som hölls i Bryssel 27 november. Därutöver diskuterades bland annat förberedelser för WTO:s tionde ministerkonferens, läget i TTIP\-förhandlingarna med USA, handelsförbindelserna med Asien och konsultationerna med Ryssland och Ukraina inför att EU:s frihandelsavtal med Ukraina träder i kraft.


Kommissionen lämnade en lägesuppdatering inför WTO\-mötet i Nairobi. Det är ännu osäkert om det ska gå att nå en uppgörelse.

När det gäller läget i förhandlingarna med USA om TTIP välkomnades kommissionens förslag om investeringsskydd och hållbar utveckling. Betydelsen av att nå resultat inom områden såsom offentlig upphandling, tjänster och energi betonades.

Handelsförhandlingarna med Asien togs också upp. Kommissionen redogjorde för läget i förhandlingarna med Vietnam, Filippinerna och Japan. Förhandlingarna med Vietnam avslutas formellt i början av december och förhandlingar med Filippinerna inleds i början av 2016\. I förhandlingarna med Japan återstod fortfarande mycket arbete, men det fanns förhoppningar om avslut under 2016\.

EU:s handelskommissionär redogjorde även för konsultationerna mellan EU, Ukraina och Ryssland inför ikraftträdandet av EU:s frihandelsavtal med Ukraina.
