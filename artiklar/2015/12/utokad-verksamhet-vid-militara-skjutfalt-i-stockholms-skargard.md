# Utökad verksamhet vid militära skjutfält i Stockholms skärgård

Regeringen har idag beslutat om tillstånd för Försvarsmaktens verksamhet vid militära skjutfält i Stockholms skärgård. Ärendena har prövats i regeringskansliet enligt miljöbalken och rör skjutfälten Roten, Väddö, Söderarm, Korsö, Stabbo, Mellsten och Askö.


Försvarsmakten har sedan en lång tid tillbaka bedrivit verksamhet på de aktuella skjutfälten. Regeringens beslut innebär att Försvarsmaktens verksamhet kan fortsätta och i vissa delar utvidgas samtidigt som hänsyn tas till skärgårdsliv, friluftsliv och fågellivet.

Försvarsmaktens verksamhet följer den nya försvarspolitiska inriktningspropositionen och innebär bl.a. att Försvarsmaktens övningsverksamhet behöver förstärkas. Militär övningsverksamhet ska dock alltid prövas enligt miljöbalken och innebär att en samlad prövning görs av alla miljö\- och hälsoeffekter som en verksamhet riskerar att medföra.

De beslutade tillstånden föreskriver därför en ram inom vilken verksamheten maximalt får bedrivas samt villkor som förbjuder eller begränsar den del av verksamheten som ger upphov till de största störningarna.

Regeringen handlägger för tillfället flera ärenden som avser tillstånd enligt miljöbalken till militära skjutfält i bl.a. Göteborg, Boden och på Gotland.
