# Kompetens och långsiktighet avgörande för innovationssystemet

Forskning, innovation och högre utbildning stod i fokus när Innovationsrådet höll sitt möte onsdag den 2 december. Pam Fredman, ledamot i regeringens nationella Innovationsråd, gav en överblick av högskolornas och universitetens roll i innovationssystemet.


En proposition om forskning, innovation och högre utbildning kommer att presenteras hösten 2016\. Propositionen kommer att ha ett tioårigt perspektiv och har betydelse för huruvida människor kommer att våga satsa på nya idéer och starta nya företag.

\- Den här propositionen som kommer nästa år spelar stor roll för Sveriges högskolor och universitet. Det har från regeringen sagts att man vill få med den högre utbildningen i propositionen, och det har också gjorts många inspel kring detta. Utan individer med god kompetens blir det inga innovationer vare sig i privat eller offentlig sektor. Detta är grundläggande. Vi utbildar våra studenter till att vara kreativa, analytiska och kritiskt tänkande individer, redo att möta framtidens utmaningar, säger Pam Fredman som är rektor vid Göteborgs Universitet och ledamot i regeringens nationella Innovationsråd.

## Kompetens och kunskap som gör nytta

\- När det gäller universitetens och högskolornas uppgift att samverka är det viktigt att regeringen tydliggör att en bred och långsiktig syn kring detta. Det får inte bara handla om sådant som kan mätas i patent och produkter. Det är viktigt att vi som myndighet får uppdrag som speglar det som faktiskt är vår roll, nämligen att förse samhället med kompetens och kunskap som kan göra nytta i samhället, fortsätter Pam Fredman.

Hon betonar vikten av långsiktiga förutsättningar för alla aktörer i det svenska innovationssystemet. Det kan handla om samverkan på olika områden, till exempel utbildningssektorn och industrin. Viktigast är att det finns förutsättningar att arbeta tillsammans, enligt Pam Fredman.

\- Jag upplever att det finns ett stort stöd inom Innovationsrådet för att kompetens är den viktigaste grundstenen. Utan kompetens blir det inget innovationssamhälle. Liksom att våga tänka bredare och att det är nyttan av kunskap som står i centrum, säger Pam Fredman.
