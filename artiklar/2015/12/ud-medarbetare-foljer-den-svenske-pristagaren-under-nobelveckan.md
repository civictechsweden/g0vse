# UD-medarbetare följer den svenske pristagaren under Nobelveckan

Agneta Malmsten Otte tycker att det är fantastiskt kul att få vara UD\-attaché till en svensk Nobelpristagare, Tomas Lindahl, som i år delar kemipriset med två kollegor. Det är en intensiv och lärorik vecka. Tomas Lindahl berättar att han är förvånad och glad över priset, som ger uppmärksamhet till DNA\-forskningen.


Som alltid under Nobelveckan, har en handfull av UD:s medarbetare uppdraget att vara attaché till någon av årets pristagare. Agneta Malmsten Otte är attaché till något så unikt som en svensk Nobelpristagare i kemi. Tomas Lindahl delar priset med amerikanen Paul Modrich och amerikansk\-turkiske Aziz Sancar. Senast vi hade en svensk Nobelpristagare i kemi var 1948 då Arne Tiselius fick ta emot priset för sin forskning inom utvecklingen av svensk läkemedels\- och bioteknikindustri.

Agneta Malmsten Otte berättar att rollen som attaché innebär att vara som en "skugga" till pristagaren, att hålla reda på tider och programpunkter under en vecka då mycket händer och ingen dag är den andra lik. Hon tycket att det är spännande att få vara en del av Nobelveckan och att följa en pristagare under flera intensiva dagar. Hon får även tillfälle att träffa övriga pristagare, men mest de andra inom kemi.

– Tomas Lindahl har fått mycket uppmärksamhet i medier just på grund av att han är svensk. Han har många tv\-intervjuer på programmet och är mycket uppbokad, bland annat med skolbesök.

### Förvånad och glad

Årets kemipristagare tar emot Nobelpriset för sin forskning om hur den levande cellen fungerar, något som ligger till grund för exempelvis utveckling av nya cancerbehandlingar.

Tomas Lindahl berättar att han blev både förvånad och glad över telefonsamtalet då han fick veta att han tilldelats årets Nobelpris i kemi! Han har varit nominerad vid ett par tidigare tillfällen, men i år så var det hans och de båda kollegornas tur.

Vad är det som driver en forskare framåt – att hela tiden kunna tro på sig själv och att fortsätta forskningen trots att det ibland kan vara både tidsödande, innebära motgångar och där framgångarna kommer stegvis?

Tomas Lindahl menar att karaktärsdragen för en forskare är nyfikenhet och envishet samt att inte ge upp i första taget.

– Man måste tycka att det arbete man håller på med är roligt och att det ger inspiration, som i många andra yrken, tillägger han.

På vilket sätt kommer Nobelpriset att kunna bidra till den fortsatta forskningen inom detta viktiga område?

\- Genom Nobelpriset dras uppmärksamheten till forskningen inom DNA\-området. Det är viktigt med grundforskning och att få stöd för detta, menar han.

### Vem är då personen Tomas Lindahl?

Enligt hans egen definition "vinkännare och jazzälskare". Han avslutar vår intervju med att berätta om något som väcker förvåning och är ganska ovanligt för en Nobelpristagare i kemi. En gång under gymnasietiden fick han nämligen underkänt i kemi! Det resulterade i byte till en annan skola, där betygen blev högre:

– Med det vill jag verkligen betona hur viktigt det är med engagerade och inspirerande lärare i skolan, det betyder mycket för våra ungdomar!, avslutar han.
