# Sammanfattning av Miljö- och energidepartementets områden i regeringsförklaringen

Klimat, miljö och energi var tre viktiga områden som lyftes fram när statsminister Stefan Löfven läste upp regeringsförklaringen för riksdagen den 15 september 2015\.


Statsministern klargjorde att regeringen ska öka takten i klimatomställningen och betonade de globala utmaningar vi står inför. Han talade även om hur övergången till ett hållbart och klimatsmart samhälle ska skapa jobb, samt hur Sverige genom att ta ansvar för sin klimatpåverkan ska visa globalt ledarskap. Utsläppen ska minska såväl som fossilberoendet, bland annat genom satsningar på miljövänliga transporter och fortsatta investeringar i förnybar energi. Statsministern var även tydlig med att Sveriges Miljömål ska nås. Arbetet för den biologiska mångfalden, en giftfri vardag och god havsmiljö prioriteras tillsammans med ökade satsningar på skydd och skötsel av värdefulla naturområden.

Nedan följer en sammanfattning av regeringsförklaringen utifrån Miljö\- och energidepartementets ansvarsområden:

* Genom att ta ansvar i Sverige för vår klimatpåverkan visar vi ledarskap i världen. Genom att investera i klimatomställningen skapas nya svenska jobb.
* Jordens temperaturökning måste hållas så långt under två grader som möjligt. Klimathotet är vår tids ödesfråga. De globala utsläppen av växthusgaser måste halveras till 2050\.
* Sverige ska bli ett av världens första fossilfria välfärdsländer. Utsläppen ska minskas i den takt som behövs för en globalt hållbar utveckling. Omställningen ska vara effektiv och ge långsiktiga spelregler. Tåget ska vara snabbare än bilen och billigare än flyget. Ett klimatpolitiskt ramverk tas fram.
* Sverige ska ta en ledande roll i genomförandet även av FN:s nya globala mål för en hållbar utveckling.
* Regeringen vill ta ett klimatkliv som skyndar på omställningen till ett mer hållbart samhälle. Genom att ta ansvar i Sverige för vår klimatpåverkan visar vi ledarskap i världen.
* När världens ledare i slutet av årets samlas i Paris för att sluta ett nytt klimat\-avtal kommer Sverige driva på för ett så ambitiöst avtal som möjligt. Utvecklingssamarbetet ska bidra till en omställning av fossilberoende ekonomier. Samtidigt ska fattiga länders motståndskraft stödjas genom klimatanpassning. Sverige ska fortsätta vara en av de främsta givarna till FN:s gröna klimatfond.
* Sverige ska ta en ledande roll i genomförandet även av FN:s nya globala mål för en hållbar utveckling. Fattigdomsbekämpning, miljö\- och klimatarbete och fredsbyggande hör ihop. Sverige ska gå före med en samstämmig politik som tar hänsyn till fattiga människors perspektiv, mänskliga rättigheter och planetens gränser. Arbetet med att uppnå de nya hållbarhetsmålen i Sverige inleds.
* Sverige ska ha en fossilfri fordonsflotta.
* Förutsättningarna för miljöbilar förbättras. Nytt stöd införs för elbussar. Investeringar i laddinfrastruktur och biogas möjliggörs. Supermiljöbilspremien stärks. Miljöskatternas styrande effekt ökar. Ny kollektivtrafik möjliggörs med stadsmiljöavtalen. Satsningar görs för att fler ska cykla.
* Energiomställningen fortsätter och ett klimatsmart boende stimuleras. Det blocköverskridande samarbetet i Energikommissionen är avgörande för att skapa en långsiktig energipolitik.
* Investeringar för 100 procent förnybar energi visar vägen. Ambitionerna höjs. Det skapar drivkrafter för tekniktutveckling, för ekonomisk utveckling och jobb i hela Sverige. Målet i elcertifikatsystemet höjs. Arbetet med att stötta havsbaserad vindkraft fortsätter. Upprustning och energieffektivisering av miljonprogrammen genomförs.
* Miljömålen ska nås och att biologisk mångfald, en giftfri vardag och god havsmiljö är prioriterade områden.
* Ambitionerna för biologisk mångfald och ekosystemtjänster höjs. Satsningarna på skydd och skötsel av värdefulla naturområden ökar. Fler naturskogar skyddas. Fler marina reservat inrättas. Förutsättningarna för människor att utöva friluftsliv och vistas i naturen förbättras. Anslaget till friluftsorganisationerna höjs.
* Barn ska växa upp i en vardag fri från gifter. Försiktighetsprincipen, utbyte av farliga ämnen och principen att förorenaren betalar är utgångspunkten. Utfasning av kemikalier som är skadliga för människa och miljö skapar drivkrafter för bättre alternativ. När EU:s regelverk inte räcker till går Sverige före.
* Farliga gifter ska fasas ur kretsloppen. Material ska i högre grad återanvändas.
* Skogen – det gröna guldet – ska bidra till fler jobb och brukas hållbart. Arbetet med ett nationellt skogsprogram fortsätter.
* Grunden läggs för en cirkulär och biobaserad ekonomi som bidrar till att miljömålen nås. Det som i dag är avfall blir istället en resurs som driver fram nya affärsmöjligheter.
* Regeringens framtidsgrupper bidrar med en långsiktig idé\- och politikutveckling som förenar konkurrenskraft och jobbskapande med ekologisk hållbarhet och social utveckling.
* Genom att investera i klimatomställningen skapas nya svenska jobb.
* Satsningen på miljö\- och klimatteknik för att stärka företagens innovationskraft utökas.
Investeringsstödet Klimatklivet riktas till det som ger störst effekt på klimatutsläppen.
* Sveriges potential som turistdestination med fokus på natur\- och ekoturism tas tillvara. En livsmedelsstrategi arbetas fram för att öka produktionen i hela livsmedelskedjan och möta efterfrågan på ekologisk mat.
