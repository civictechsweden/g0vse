# EU-kommissionen har godkänt havs- och fiskeriprogram 2014–2020

Sveriges förslag till havs- och fiskeriprogram 2014–2020 är nu godkänt av EU-kommissionen. Förslaget omfattar cirka 1,5 miljarder kronor för utveckling av ett hållbart fiske och vattenbruk. Havs- och fiskeriprogrammet är ett nationellt operativt program för genomförande av den Europeiska havs- och fiskerifonden (EHFF) för perioden 2014–2020.

## Havs- och fiskeriprogrammet 2014–2020

Programförslaget går huvudsakligen ut på att möjliggöra finansiering av åtgärder som understödjer dels genomförandet av den nya gemensamma fiskeripolitiken och en del av EU:s integrerade havspolitik, dels utvecklingen av näringarna med direkt koppling till fiske och vattenbruk.

### Sex unionsprioriteringar

Havs- och fiskeriprogrammet 2014–2020 innehåller åtgärder som omfattas av sex så kallade unionsprioriteringar i havs- och fiskerifondförordningen:

1. Främjande av ett miljömässigt hållbart, resurseffektivt, innovativt, konkurrenskraftigt och kunskapsbaserat fiske.
2. Främjande av ett miljömässigt hållbart, resurseffektivt, innovativt, konkurrenskraftigt och kunskapsbaserat vattenbruk.
3. Främjande av genomförandet av den gemensamma      fiskeripolitiken.
4. Ökning av sysselsättningen och den lokala sammanhållningen genom lokalt ledd utveckling.
5. Främjande av saluföring och beredning.
6. Främjande av genomförandet av den integrerade havspolitiken.

Regeringens ambition med programförslaget är i korthet att främja ett hållbart och konkurrenskraftigt fiske och vattenbruk i Sverige genom att sträva efter målet om att minska dessa näringars inverkan på miljön. Förslaget kommer även att bidra till uppnåendet av EU-miljödirektivens mål.

## Ansvariga myndigheter

Jordbruksverket ansvarar för förvaltningen av havs- och fiskeriprogrammet och har också till uppgift att bistå övervakningskommittén i dess arbete med att säkerställa att programmet genomförs effektivt och är av tillfredsställande kvalitet.

Jordbruksverket är i egenskap av förvaltande myndighet för programmet ansvarig för bland annat beslut om utbetalning av stöd som lämnas inom ramen för programmet. Myndigheten delar med länsstyrelsen och Havs- och vattenmyndigheten ansvaret för prövning av ansökningar om stöd beroende på vilken typ av åtgärd stödet avser. Ekonomistyrningsverket är revisionsmyndighet.

[Om havs- och fiskeriprogrammet 2014-2020 på Jordbruksverkets webbplats](https://www.jordbruksverket.se/amnesomraden/landsbygdsutveckling/programochvisioner/havsochfiskeriprogrammet20142020.4.688ba44d13e5e4787a08000568.html)

[Länsstyrelsernas webbplats](http://www.lansstyrelsen.se/Sv/Pages/default.aspx)

[Havs- och vattenmyndighetens webbplats](https://www.havochvatten.se/)

[Ekonomistyrningsverkets (ESV:s) webbplats](http://www.esv.se/)
