# Hållbar kemikaliehantering i fokus på globalt möte

Mellan den 28 september och 2 oktober 2015 pågår den fjärde internationella konferensen om hantering av kemikalier. Konferensen hålls i Genève inom ramen för den globala kemikaliestrategin SAICM (Strategic Approach to International Chemical Management).

Mötet i Genève är centralt för det globala kemikaliesamarbetet eftersom det är det sista inplanerade mötet inför målåret 2020, då en säker kemikaliehantering ska ha uppnåtts. På mötets avslutande högnivådel representeras Sverige av statssekreterare Gunvor G Ericson.

På mötet diskuteras även nya målsättningar för den globala kemikaliehanteringen efter 2020. Det finns en stark koppling till flera av de nya hållbarhetsmålen (SDG:s), som antogs av FN:s medlemsländer på toppmötet om global hållbar utveckling i New York 25-27 september. Som exempel kan nämnas målen om vatten, hälsa samt hållbar konsumtion och produktion. Mötet i Genève är det första globala mötet som kommer att ta sig an frågan om det praktiska genomförandet av SDG:s.

[De nya hållbarhetsmålen (SDG:s)](http://www.globalgoals.org/ "De nya hållbarhetsmålen (SDG:s)")

[Webbplats för SAICM-mötet i Genève](http://www.saicm.org/index.php?option=com_content&view=article&id=534:iccm4&catid=223:iccm4&Itemid=696 "Webbplats för SAICM-mötet")

### Förbättrad information om kemikalier i varor

Sedan 2009 har Sverige lett ett projekt om förbättrad information om kemikalier i varor i samarbete med FN:s miljöprogram UNEP. Projektet har drivits inom ramen för SAICM. Under mötet i Genève kommer ett program med vägledning antas för projektets mål om information om kemikalier i varor. Programmet kommer att kunna användas av tillverkare av till exempel leksaker eller kläder. Målet är att ge ökad information under hela leverantörskedjan, från underleverantörer till konsumenten och slutligen till avfallshanteringen.

### SAICM - den globala kemikaliestrategin

FN har enats om ett globalt mål om en säker kemikaliehantering till år 2020. För att nå målet till 2020 finns den globala kemikalistrategin, SAICM (Strategic Approach to International Chemical Management), som är en politiskt bindande överenskommelse med avsiktsförklaringar (dvs. inga bindande regler). SAICM är en process där industrin och frivilliga organisationer så väl som multilaterala organisationer deltar på lika villkor som regeringar. Inom ramen för detta driver den svenska regeringen kemikaliefrågorna internationellt för att ytterligare stärka regelutvecklingen inom kemikalieområdet.
