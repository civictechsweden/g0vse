# Sverige driver på i EU för att minska utsläpp från bilar

EU har gemensamma regler om fordon och deras utsläpp. Sverige är pådrivande för att införa en kompletterande testprocedur för att säkerställa att bilar även i verklig drift håller låga utsläppsvärden.


Arbete pågår just nu i EU för att se över de regler som finns för testprocedurer av fordon, och som biltillverkare ska låta sina bilmodeller gå igenom. Förhandlingarna inom EU har dragit ut på tiden, men Sverige är pådrivande för att införa en kompletterande testprocedur, så kallad RDE (Real Driving Emissions), som bättre överensstämmer med verkliga utsläpp.

Målsättningen är att den ska börja tillämpas från september 2017\. RDE har stor potential att resultera i lägre utsläpp vid verklig körning på väg, främst när det gäller kväveoxider och kvävedioxid från dieselbilar. Den nya testproceduren är tänkt att bättre motsvara utsläpp vid verklig körning. Det är på så sätt ett viktigt verktyg för att få bättre luftkvalitet.

[Läs mer på Europeiska kommissionens webbplats](http://ec.europa.eu/growth/sectors/automotive/environment-protection/emissions/index_en.htm "Läs mer på Europeiska kommissionens webbplats")

### Regler för utsläpp från fordon

Ett fordon som godkänts i ett EU\-land enligt de gemensamma reglerna får säljas fritt i hela EU. Transportstyrelsen har ansvar för tillsyn av efterlevnaden av lagstiftningen om avgasrening för motorfordon registrerade i Sverige.

[Läs mer på Transportstyrelsens webbplats](http://www.transportstyrelsen.se/sv/vagtrafik/Miljo/Luftkvaliet-i-tatorter/Avgaser/ "Länk till Transportstyrelsen")
