# Remiss av lagändring om livsmedelsbaserade biodrivmedel

Måndagen den 14 september skickades ett förslag om lagändringar om livsmedelsbaserade biodrivmedel ut på remiss.

Lagändringen innebär att skattebefrielse inte kommer att ges till livsmedelsbaserade biodrivmedel för transporter (exempelvis etanol från vete eller majs) som producerats i anläggningar som tagits i drift efter 2013 eller som är fullständigt avskrivna. Detta gäller både för biodrivmedel som är producerade i Sverige och för importerade biodrivmedel.

Lagändringarna avser endast livsmedelsbaserade biodrivmedel. Andra biodrivmedel (såsom biogas från restprodukter och avfall, eller t.ex. biodiesel från tallolja) berörs inte.

Regeringens målsättning är att så snabbt som möjligt under mandatperioden ha regler på plats som ger långsiktigt hållbara och stabila villkor för biodrivmedel. Det innebär att förslag ska läggas senast i budgetpropositionen 2018 och att nya regler ska träda kraft senast i början av 2018. En fossilfri fordonsflotta är en prioriterad fråga för regeringen.

För att inte bromsa utvecklingen av biodrivmedel på den svenska marknaden till dess, måste Sverige anpassa dagens skattebefrielse fr.o.m. den 1 januari 2016 till de krav som gäller enligt de statsstödsregler som kommissionen beslutade om under våren 2014.
