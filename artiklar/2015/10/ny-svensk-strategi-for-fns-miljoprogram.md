# Ny svensk strategi för FN:s miljöprogram

Den 22 oktober 2015 beslutade regeringen om en ny strategi för det svenska samarbetet med FN:s miljöprogram United Nations Environment Programme (UNEP). Regeringen bedömer att UNEP:s verksamhet bidrar till en förbättrad global miljö, men att arbetet inom UNEP kan bli bättre på några punkter.


Den nya strategin gäller för åren 2015\-2018, och den fokuserar på att uppnå resultat inom de prioriterade områdena klimat, energi, biologisk mångfald, kemikalier och havsfrågor. Strategin baseras på en bedömning av UNEP:s effektivitet och förmåga att uppnå resultat.

Bedömningen visar att organisationen drivit på för flera viktiga initiativ och överenskommelser på miljöområdet. Som exempel kan nämnas Minamatakonventionen om kvicksilver som undertecknades 2013, och som ska begränsa och reglera användningen av miljögiftet kvicksilver.

Bedömningen visar också att UNEP behöver ta mer hänsyn till jämställdhet i utformandet av sina program och initiativ. Detta är viktigt eftersom kvinnor och barn ofta är mycket utsatta för miljöproblem. Jämställdhetsfrågorna har en central betydelse i den nya strategin.

UNEP behöver också bli bättre på att visa vilka resultat man vill uppnå med sin verksamhet, samt att följa upp om de lyckats att nå ända fram.

Sveriges totala bidrag till UNEP är nästan 80 miljoner per år, och det är viktigt att pengarna används så effektivt som möjligt för att bidra till en förbättrad miljö. Genom en tydligare styrning från svensk sida ser regeringen en möjlighet till att UNEP:s arbete kan bidra till att nå det svenska generationsmålet om att till nästa generation lämna över ett samhälle där de stora miljöproblemen är lösta.

I samband med de nordiska ländernas möte med UNEP:s ledning den 1\-3 november i Nairobi, kommer Sveriges miljöambassadör Jan Olsson att informera UNEP:s chef Achim Steiner om den nya svenska strategin.
