# Statsbesök från Tunisien 4–6 november

Den 4–6 november avlägger Tunisiens president Béji Caïd Essebsi, tillsammans med sin hustru Saida Caïd Essebsi, statsbesök i Sverige på inbjudan av kung Carl XVI Gustaf.

President Essebsi åtföljs av utrikesminister Taieb Baccouche och
ministern för kommunikationsteknologi och digital ekonomi, Noomane Fehris. I delegationen ingår också representanter för tunisiskt näringsliv liksom Wided Bouchamaoui, som företräder en av organisationerna i den tunisiska kvartetten för nationell dialog som i år tilldelades Nobels fredspris.

Statsbesöket syftar till att stärka Sveriges politiska, ekonomiska och kulturella förbindelser med Tunisien. Huvudteman för besöket är handelsfrämjande, informations- och kommunikationsteknologi (ICT), demokrati, decentralisering och motverkandet av social exkludering.

## Ur programmet för statsbesöket

### Onsdag 4 november

President Essebsi med fru Caïd Essebsi ankommer till Arlanda på onsdag förmiddag. De möts av kronprinsessan Victoria och prins Daniel. Kungaparet möter sedan vid Hovstallet för kortege till Kungliga slottet där en högtidlig välkomstceremoni äger rum.

Utrikesminister Margot Wallström ger en lunch för sin tunisiske kollega Taieb Baccouche i Arvfurstens palats.

På eftermiddagen tar talman Urban Ahlin emot presidenten i riksdagen. President Essebsi kommer efter möten med svenska parlamentariker att hålla ett anförande i förstakammarsalen.

På kvällen ger kungaparet en bankett för presidentparet på Kungliga slottet.

### Torsdag 5 november

Torsdagens program inleds med ett Business Forum arrangerat av Business Sweden och Tunisiens ambassad. Presidenten och kungen deltar vid inledningen av forumet.

Därefter besöker presidentparet och kungaparet Nobelmuseet i Gamla stan, med anledning av att den tunisiska Kvartetten tilldelades Nobels fredspris i år.

Lunch äger rum i Stockholms stadshus med kommunfullmäktiges ordförande Eva-Louise Erlandsson Slorach och finansborgarrådet Karin Wanngård som värdar. Kungaparet, presidentparet, kronprinsessparet och prins Carl Philip deltar.

På eftermiddagen tar statsminister Stefan Löfven emot president Essebsi i Rosenbad. Mötet avslutas med en gemensam pressträff.

På kvällen ger presidentparet en svarsmiddag för kungaparet.

### Fredag 6 november

Fredagen inleds med ett besök på Ericsson Studio i Kista. Förutom presidenten och kungen deltar bostads-, stadsutvecklings- och it-minister Mehmet Kaplan.

Därefter fortsätter programmet i Uppsala där presidenten och kungen besöker Dag Hammarskjölds grav för kransnedläggning. Bostads-, stadsutvecklings- och it-minister Mehmet Kaplan och civilminister Ardalan Shekarabi deltar från regeringens sida.

Landshövding Peter Eghardt ger en lunch på Uppsala slott.

Efter lunch deltar presidenten och kungen samt civilminister Ardalan Shekarabi vid ett avtalsundertecknande om samarbete mellan Sveriges Kommuner och Landsting och La Fédération des Villes Tunisiènnes.

Statsbesöket avslutas med en avskedsceremoni på Arlanda där kungaparet tar adjö av presidentparet. Regeringen representeras av civilminister Ardalan Shekarabi.
