# Naturvårdsverket får uppdrag om torvutvinningens klimat- och miljöpåverkan

Regeringen ger Naturvårdsverket i uppdrag att analysera och redovisa den svenska torvutvinningens klimat\- och miljöpåverkan. Myndigheten ska också ge förslag på hur torvutvinningen kan styras mot sådana platser där utvinningen orsakar minst skada för klimatet och miljön.


Regeringen vill minska negativ klimat\- och miljöpåverkan från utvinning av torv och därför får Naturvårdsverket i uppdrag att ge förslag på lösningar för hur detta kan göras.

Våtmarker ger viktiga ekosystemtjänster som vattenrening och vattenbalansering samt har stora värden för biologisk mångfald. De spelar också en viktig roll för klimatet. Våtmarker tar upp koldioxid och lagrar därmed kol, men de kan också avge växthusgaser som metan. Utvinning av torv innebär att våtmarken utdikas och därmed också att ekosystemtjänster och värden för biologisk mångfald försvinner.

Torvutvinningen ger olika effekter på miljön och klimatet beroende på var i landet det sker. Utvinning på en redan utdikad våtmark ger i allmänhet mindre skadliga effekter på miljön och klimatet om det inte finns möjlighet att restaurera den. Det har även betydelse hur man behandlar våtmarken efter exploateringen.
