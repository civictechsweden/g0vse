# Allmänna rådet förbereder Europeiska rådets möte om migration och ekonomisk styrning

I sina förberedelser för Europeiska rådets möte 15-16 oktober kommer Allmänna rådet att diskutera dagordningen för kommande toppmöte. Statssekreterare Hans Dahlgren deltar i mötet som äger rum i Luxemburg 13 oktober.

I sina förberedelser för Europeiska rådets möte 15-16 oktober kommer Allmänna rådet att diskutera dagordningen för kommande toppmöte. Statssekreterare Hans Dahlgren deltar i mötet som äger rum i Luxemburg 13 oktober.

### Migration

Europeiska rådet väntas åter diskutera migrationsfrågorna, bland annat med utgångspunkt i uttalandet från det informella toppmötet den 23 september och kommissionens meddelande om en europeisk migrationsagenda. Stats- och regeringscheferna förväntas ta del av utfallet av konferensen om västra Balkanrutten den 8 oktober och förbereda toppmötet om migration mellan EU och Afrika i Valletta den 11-12 november.

Vid mötet väntas stats- och regeringscheferna även få en uppdatering om de pågående diskussionerna om en rapport om bättre ekonomisk styrning i euroområdet som kommissionens ordförande presenterade i juni i nära samarbete med ordförandena för eurotoppmötena, Eurogruppen, den europeiska centralbanken och Europaparlamentet. Europeiska rådet förväntas också informeras om den fortsatta processen vad gäller de brittiska planerna på en folkomröstning om EU-medlemskapet.

Regeringen välkomnar en fortsatt diskussion om hanteringen av flyktingkrisen på Europeiska rådet. Regeringen anser att denna hantering bör bygga på tre kompletterande delar: fler medlemsländer måste ta ansvar för de människor som flyr till Europa, det måste råda ordning och reda i flyktingmottagandet i EU och det behövs en mer aktiv och sammanhållen utrikespolitik för att bidra till ökad fred och säkerhet i närområdet. Det är centralt att en tvingande permanent mekanism för omfördelning av människor på flykt införs. Det är viktigt att EU värnar viktiga principer vad gäller asylrätt, mänskliga rättigheter och internationell rätt.

### EU:s monetära och ekonomiska union

Regeringen anser det vara viktigt att Europeiska rådet uppdateras om det uppföljande arbetet med rapporten om färdigställandet av EU:s ekonomiska och monetära union. Sverige har ett starkt intresse av en väl fungerande ekonomisk och monetär union. Prioritet bör vara att effektivt genomföra det nyligen förstärkta ramverket för ekonomisk-politisk samordning. Det är viktigt att värna sammanhållningen i EU-28. För regeringen är det samtidigt prioriterat att hålla många handlingsalternativ öppna och att kunna delta i de samarbeten där våra intressen sammanfaller med euroländernas.

Storbritannien i EU Vad gäller de brittiska planerna på en folkomröstning välkomnar regeringen ytterligare information om den fortsatta processen och framhåller vikten av att samtliga medlemsländer hålls i bilden på ett öppet och transparent sätt.
