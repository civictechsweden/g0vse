# Energieffektivisering och fjärrkyla på agendan när statssekreterare Nils Vikmång besökte Paris

Statssekreterare Nils Vikmång talade vid konferensen Nordic Efficiency, på mässan World Efficiency i Paris, där många svenska företag ställer ut. Tillsammans med kollegor från de andra nordiska länderna lyfte statssekreteraren fram erfarenheter av energieffektivisering som ett sätt att möta klimatutmaningar.

I sitt tal fokuserade Nils Vikmång bland annat på betydelsen av energieffektivisering i omställningen till ett till ett mer hållbart energisystem. Han underströk även betydelsen av ett systemperspektiv, där energieffektivisering är en av flera komponenter. Vikmång träffade miljö- och energiminister Ségolène Royals rådgivare för att diskutera aktuella energifrågor i EU, bl.a. energiunionen.

## Möte med IEA:s nya exekutivdirektör

Nils Vikmång träffade Internationella energirådets IEA:s nya exekutivdirektör Fatih Birol och diskuterade aktuella IEA-frågor under hösten, bland annat inför att World Energy Outlook ska presenteras i Stockholm 23 november.

De diskuterade också förberedelserna inför klimatmötet i Paris. Genom antagandet av FN:s hållbarhetsmål finns nu ett specifikt energimål och klimatmötet kommer det bli ett ökat tryck på internationella energisamarbeten. IEA har en viktig roll i arbetet efter COP21 eftersom organisationen sitter på mycket av den samlade expertisen på energiområdet, och arbetar heltäckande med energipolicy i relationen till andra initiativ.

## Fjärrkylasystemet i Paris

Dagen avslutades med ett studiebesök på temat fjärrkyla. Paris stad har ett av världens största system för detta och svenska företag är involverade. Det finns ett stort intresse och kompetens för andra svenska företag kring vidare samarbete med Climespace och Paris stad.
