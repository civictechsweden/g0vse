# Arbete för att begränsa hormonstörande ämnen

Den svenska regeringen vill att hormonstörande ämnen begränsas i varor som barn och unga kommer i kontakt med. Arbetet drivs både nationellt och i EU.

Allt mer forskning tyder på att hormonstörande ämnen kan skada människans fortplantning och påverka fostret och den växande individen. Ämnena kan på liknande sätt påverka de vilda djuren. Världshälsoorganisationen (WHO) och FN:s miljöprogram (UNEP) publicerade i februari 2013 en rapport om kunskapsläget i vilken de uttrycker en oro för det stora antalet laboratoriestudier som stödjer tanken att exponering för kemikalier bidrar till observerade störningar i hormonsystemen hos människor och djur.

[Rapport om hormonstörande ämnen från WHO och UNEP (på engelska)](http://www.unep.org/chemicalsandwaste/hazardoussubstances/UNEPsWork/StateoftheScience/tabid/105913/Default.aspx "Rapport om hormonstörande ämnen från WHO och UNEP (på engelska)")

### Bättre skydd till känsliga grupper

Regeringen anser att det är angeläget att vidta åtgärder för att skydda känsliga grupper som barn och kvinnor i barnafödande ålder. Den svenska regeringen anser vidare att det är viktigt att öka och sprida kunskap om orsakssamband mellan exponering för hormonstörande ämnen och risker för påverkan på människors hälsa och miljön.

Sedan juli 2013 är det i Sverige förbjudet att använda bisfenol A i lack och ytskikt i förpackningar för livsmedel som är särskilt avsedda för barn mellan 0 och 3 år, till exempel lock till barnmatsburkar.

I januari 2015 tog regeringen emot en utredning som bland annat kartlagt bisfenol A i varor. Utredning fokuserade särskilt på hur exponeringen för bisfenol A från material i kontakt med livsmedel kan minskas.

Exempel på misstänkt hormonstörande ämnen som ofta uppmärksammas är:

* bisfenol A (BPA), som bland annat förekommer i livsmedelsförpackningar och kvitton,
* ftalater som bland annat används som mjukgörare i plast och finns i golvbeläggningar, färger och tapeter
* triklosan, ett bakteriedödande ämne som kan förekomma i kosmetiska produkter och textilier.

### Gemensam nordisk insats för att driva på EU

Den svenska regeringen verkar tillsammans med övriga nordiska länder för att riskerna med de hormonstörande ämnena ska ges hög prioritet inom EU, bland annat genom att driva på och medverka till att relevanta regelverk anpassas till de nya kunskaperna. Nordiska Ministerrådet tog under 2014 fram en rapport om samhällets kostnader för skador på den manliga förmågan till fortplantning. Rapporten visar att det handlar om hundratals miljoner euro per år bara för en mindre del av de sjukdomar och skador som kan kopplas till hormonstörande ämnen.
