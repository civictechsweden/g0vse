# Ministrar diskuterar EU:s digitala framtid

Rådet för inre marknad, industri och forskning möts den 28\-29 maj i Bryssel. Bland annat ska den nya strategin för en digital inre marknad i EU diskuteras. Statssekreterarna Oscar Stenström och Anders Lönn deltar i mötet.


EU\-kommissionen presenterade nyligen en av sina topprioriteringar, en strategi för att skapa en europeisk digital inre marknad. Genom att dra nytta av digitaliseringens möjligheter ska Europas tillväxt och konkurrenskraft öka.

Ett av initiativen handlar om att underlätta för den gränsöverskridande handeln genom att få bort onödiga hinder och regler inom EU.   Strategin för den digitala inre marknaden innehåller totalt 16 initiativ som ska ha genomförts vid slutet av 2016\.

### Förslag om privata enmansbolag

Ministrarna ska också diskutera ett direktivförslag som syftar till att underlätta grundandet av privata enmansbolag med begränsat ansvar. Det finns sedan tidigare en blockerande minoritet mot förslaget men frågan kommer ändå att tas upp på rådsmötet.

### Förbättrat konsumentskydd för paketresor

Rådet ska även komma överens om enhetliga och moderniserade regler för köp av paketresor.  Det ska leda till ett förbättrat konsumentskydd vid dessa köp.

### Dataintensiv forskning diskuteras

På den forskningspolitiska delen av mötet ska ministrarna diskutera åtgärder för att främja öppen vetenskap i EU. Det ska ske genom en öppen tillgång till digital vetenskaplig information.
