# Europarådets kommitté för förhindrande av tortyr besöker Sverige den 18-28 maj

Kommittén består av oberoende experter och inrättades med anledning av den europeiska konventionen för förhindrande av tortyr och annan omänsklig eller förnedrande behandling som antogs 1987\. Kommittén besöker medlemsstaterna var femte år för att undersöka hur frihetsberövade personer behandlas.

De har rätt att genomföra oanmälda besök vid enskilda myndigheter, institutioner och inrättningar, som till exempel polisarrester, kriminalvårdsanstalter, häkten, förvar, sjukvårdsinrättningar med rättspsykiatrisk vård och psykiatrisk tvångsvård samt särskilda ungdomshem. De träffar också företrädare för regeringen och olika centrala myndigheter, som till exempel Migrationsverket, Socialstyrelsen och Polismyndigheten.

Efter besöket överlämnar kommittén en rapport till regeringen med synpunkter och rekommendationer om hur behandlingen av frihetsberövade personer i Sverige kan förbättras.

Sverige välkomnar kommitténs sjätte besök i landet och ser fram emot en konstruktiv dialog om situationen för frihetsberövade personer.
