# Regeländringar beslutade den 22 januari 2015

## Ny förordning om fartygsåtervinning

Regeringen har beslutat en förordning om fartygsåtervinning och ändringar i fyra andra förordningar. Detta behövs för att komplettera en ny EU\-förordning om återvinning av fartyg. EU\-förordningen handlar om att uttjänta fartyg ska skrotas på ett miljö\- och hälsomässigt godtagbart sätt. Naturvårdsverket blir ansvarig myndighet enligt EU\-förordningen, vilket bl.a. innebär att Naturvårdsverket prövar om en fartygsåtervinningsanläggning i Sverige uppfyller EU\-kraven för auktorisation. För auktorisation krävs bl.a. att anläggningen har miljöprövats. För eventuella fartygsåtervinningsanläggningar i Sverige ska därför tillståndsplikt A gälla (miljötillstånd prövas av mark\- och miljödomstol). Transportstyrelsen ska utöva tillsyn över EU\-förordningens krav att det ombord på fartyg finns listor över de farliga material fartyget består av. Tillsynsavgiften uppgår till 113 000 kronor.

### Referenser

Europaparlamentets och rådets förordning (EU) nr 1257/2013 av den 20 november 2013 om återvinning av fartyg och om ändring av förordning (EG) nr 1013/2006 och direktiv 2009/16/EG

* förordningen om fartygsåtervinning
* förordningen (1998:940\) om avgifter för prövning och tillsyn enligt miljöbalken
* miljötillsynsförordningen (2011:13\)
* avfallsförordningen (2011:927\)
* miljöprövningsförordningen (2013:251\)

## Förtydligande av regler om bortskaffande av kvicksilveravfall

Regeringen har beslutat en ändring i avfallsförordningen som tydliggör att visst kvicksilveravfall ska bortskaffas i djupt bergförvar senast ett år efter att avfallet uppkom.

### Referenser

* avfallsförordningen (2011:927\)

## Ändring i förordningen om fluorerade växthusgaser och ozonnedbrytande ämnen

Regeringen har beslutat om ändring i förordningen om fluorerade växthusgaser och ozonnedbrytande ämnen som innebär att bilagorna 1\-3 ska tas bort eftersom de inte längre fyller någon funktion.

### Referenser

* förordningen (2007:846\) om fluorerade växthusgaser och ozonnedbrytande ämnen

### Mer information

Författningarna blir offentliga när de kommer ut från trycket i Svensk författningssamling. Det beräknas ske tisdagen den 3 februari 2015\.


Kontaktpersoner: Fartygsåtervinning: Johan Pettersson 08\-405 82 41

Producentansvar för elutrustning samt kvicksilveravfall: Johan Fallenius 08\-405 13 49

Fluorerade växthusgaser: Therese Sandin 08\-405 51 95
