# Internationella dagen mot dödsstraffet

Den 10 oktober är den internationella dagen mot dödsstraffet. Dödsstraffet är ett omänskligt, grymt och oåterkalleligt straff som inte har någon plats i en modern rättsordning och som tyvärr fortfarande tillämpas av ett flertal länder.

Sverige fördömer tillämpningen av dödsstraffet i alla dess former och arbetar tillsammans med EU för dess avskaffande. EU har riktlinjer för arbetet mot dödsstraffet i externa relationer som styr EU:s arbete för dödsstraffets globala avskaffande. EU agerar i flera enskilda fall genom uppvaktningar och påtryckningar.

Sverige och EU arbetar också normativt för ett globalt avskaffande av dödsstraffet, främst genom resolutioner i FN:s generalförsamling om moratorium rörande användning av dödsstraff. Moratoriumresolutionen har sedan 2007 antagits vid totalt fyra tillfällen och en ny resolution ska antas i år, vid höstens session i generalförsamlingen.

Förhoppningen är att årets resolution ska få starkare stöd än tidigare och bekräfta trenden mot ett ökande globalt avståndstagande från dödsstraffet.
