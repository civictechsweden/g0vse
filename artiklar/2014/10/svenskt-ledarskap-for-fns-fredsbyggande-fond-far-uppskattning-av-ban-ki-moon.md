# Svenskt ledarskap för FN:s fredsbyggande fond får uppskattning av Ban Ki-moon

Vad har återintegrerade kvinnliga nepalesiska ex\-kombattanter, Sierra Leones nationella valkommission, och polisen i Centralafrikanska republiken gemensamt? FN:s fredsbyggande fond stödjer dem för att säkra övergången från väpnad konflikt till varaktig fred. Fonden omsätter mer än en halv miljard kronor årligen, och finansierar fredsbyggandeinsatser i ett tjugotal länder.


Sedan 2012 har Sverige genom ambassadör Jan Knutsson lett det strategiska arbetet i fondens rådgivande grupp på uppdrag av FN:s generalsekreterare Ban Ki\-moon. Idag överlämnar ambassadör Knutsson en sammanfattande rapport till generalsekreteraren. Fokus för den rådgivande gruppen har legat på fyra strategiska prioriteringar: 1\) Att förtydliga fondens mervärde; 2\) förbättra översyn och utvärdering; 3\) öka samarbetet med de internationella finansiella institutionerna; och att 4\) stärka kvinnors deltagande i fondens fredsbyggandeinsatser.

Flera oberoende utvärderingar bekräftar stora framsteg för Fredsbyggande fonden, inrättad 2006 som FN:s generalsekreterares egen. "Fonden är unik i att som enda globala finanseringsinstrument kunna erbjuda snabbt stöd till fredsrelaterade reformprocesser", säger Jan Knutsson. Till exempel bidrog fonden till att bredda deltagande och öka kvinnorepresentationen i upprättandet av Somalias konstitutionella församling efter tjugo års krig. Fonden har också satsat på att utveckla sätt att mäta och utvärdera resultaten av sina fredsbyggandeinsatser.

Mest avgörande för fondens genomslag för fred är dock FN:s ledarskap på landnivå. "Ibland finns orealistiska förväntningar kring vad en relativt liten fond kan åstadkomma i övergången mellan krig och varaktig utveckling. Hela FN\-familjen måste ta sitt ansvar för fredsbyggande," tillägger Knutsson. Det krävs konfliktmedvetenhet hos FN:s chefer. Fredsbyggande fonden kan användas för att driva alla FN\-aktörer att bidra i övergången från våld till varaktig utveckling.

Fonden har i dagarna lanserat en ny satsning för att öka kvinnors deltagande i fredsbyggande. Som läget i världen ser ut idag, verkar inte behoven för Fredsbyggande fondens insatser minska.

Text: Jannie Lilja, UD:s säkerhetspolitiska enhet

[United Nations Peacebuilding Fund](http://www.unpbf.org/)
