# UNFPA:s befolkningsrapport 2014 sätter unga i ekonomiskt utvecklingsperspektiv

Omkring 1,8 miljarder människor är mellan 10-24 år idag vilket är den största ungdomsbefolkningen någonsin. Enligt UNFPA:s befolkningsrapport för 2014, "The power of 1,8 billion", kommer länder som försvarar ungdomars rättigheter och ger dem tillgång till hälsa, utbildning och sysselsättning att vara bättre rustade för framtiden än länder som inte gör det. Rapporten lanserades den 18 november och handlar om ungdomars betydelse för världsutvecklingen.

- Huvudpoängen med årets rapporter är att de handlar om framtidens utmaningar. Att stimulera unga människors drivkraft, potential och vilja ger enorma möjligheter, och det är hos de unga vi måste söka svaren, säger Björn Andersson, politisk rådgivare på UNFPA.

Rapporten visar på att ungdomar spelar en central roll för att fastställa den framtida inriktningen för världsutvecklingen. Ungdomars humankapital och möjligheter är avgörande för vilket håll utvecklingen går. Studier visar att länder med stora andelar ungdomar kan få en så kallad demografisk utdelning för nationell utveckling, motståndskraft och hållbarhet.

- Genom att investera i ungdomars utbildning, hälsa och sysselsättning kan vi kickstarta en ekonomisk utveckling, minska fattigdom och bidra till ekonomisk utveckling. Kopplingen mellan utbildning, hälsa och anständiga arbeten är nyckeln till framgång, säger Björn Andersson.

- För att ta vara på den potential som ungdomar utgör handlar det om fundamentala och självklara åtgärder. Utöver att investera i ungdomars rättigheter, hälsa och utbildning samt skapa arbetstillfällen, måste vi även bekämpa barnäktenskap och säkerställa tillgång till sexualundervisning, menar Cecilia Björner, UD:s utrikesråd för internationell utveckling.

## Framhäver vikten av SRHR

Genom att ta hand om ungdomsgenerationen och den ökande andelen i arbetsför ålder på rätt sätt kan länder få en så kallad demografisk utdelning och ekonomisk tillväxt. Den demografiska utdelningen bygger på att andelen i arbetsför ålder ökar, vilket bland annat är beroende av att kvinnor föder färre barn och överlever arbetsför ålder. För att nå dit krävs ökade satsningar på sexuell och reproduktiv hälsa och rättigheter (SRHR).

- SRHR är grundläggande för att nå utveckling, säger Anna Johansson Dahl från RFSU.

Sverige spelar en stor roll när det gäller att stå upp för SRHR-frågor, men i en internationell kontext är SRHR ett känsligt ämne som ofta möter sociala och politiska hinder. Under lanseringen diskuterade en ungdomspanel med representanter från FN-förbundet, LSU och FRSU, kring hur man bör bemöta dessa hinder och varför det är viktigt med engagerade ungdomar.  Fortsatt och ökat engagemang från civilsamhället och utvecklad kunskap om teknik och sociala medier för att sprida information är två viktiga komponenter.

- Vi måste fortsätta arbeta med kunskaps- och informationsspridning och uppmuntra ungdomar att engagera sig, säger Sophia Tuwesdotter från FN-förbundet.

- Att organisera ungdomar och sprida information och kunskap om SRHR via sociala medier är mycket viktigt. Att engagera alla, både tjejer och killar i frågor som t.ex. SRHR, är viktigt för att representera de 1.8 miljarder unga världen över som så ofta glöms bort i debatten. Personligen tycker jag att fler killar borde engagera sig generellt sett men framförallt i frågor som SRHR och jämställdhet. Med ett ökat antal killar som engagerar sig i dessa frågor skulle debatten inte bara få mer bredd utan även mer legitimitet bland alla samhällsgrupper, framförallt i de olika internationella forum där SRHR-frågor är ett mycket känsligt ämne att diskutera, fortsätter Albert Askeljung, ungdomssekreterare FN-förbundet.

- Får ungdomar sexualundervisning i skolan är den kvalitativt betydligt bättre än om de bara får det hemma. Man måste börja arbeta med de hinder som finns, till exempel kvinnor och flickors låga status, säger Anna Johansson Dahl från RFSU.

## Ungas behov måste inkluderas i post2015

Rapporten ger även stöd för att ungas behov och möjligheter måste vara en central del i post-2015 och en integrerad del av de mål som handlar om att utrota fattigdom, säkerställa god hälsa och tillhandahålla utbildning av hög kvalité och relevans. Jämställdhet mellan kön och självbestämmande för kvinnor och flickor måste stå i förgrunden för samtliga mål.
