# Rekordmånga besökare under Östersjövecka i Åbo

Över 1 200 personer besökte Åbo i Finland under två programfyllda dagar i samband med Östersjöveckan (Turku Baltic Sea Days 1\-5 juni 2014\). Temat var tillväxt och hur vi gemensamt kan bidra till en inkluderande, sammanlänkad och välmående Östersjöregion.


"Growing together \- for a prosperous, inclusive and connected Baltic Sea Region" var parollen för det 5:e årliga forumet för EU:s Östersjöstrategi. Forumet arrangerades samtidigt med det 16:e Baltic Development Forum (BDF) och i samarbete med det finska ordförandeskapet i Östersjöstaternas råd.

Ett fullmatat program med högt uppsatta politiker såsom Finlands statsminister Jyrki Katainen och Estlands premiärminister Taavi Roivas, flera andra beslutsfattare, experter, företrädare från såväl akademiska världen som den privata sektorn, lockade till ett brett deltagande från hela Östersjöregionen.
