# Rundabordssamtal för en grön omställning

Onsdag den 19 november samlade ministern för strategi- och framtidsfrågor, Kristina Persson, representanter från näringsliv, civilsamhälle, riksdag och regering för att i ett första rundabordsamtal strukturera upp frågeställningarna kring en grön omställning av samhället.

- För att ge oss en bred överblick över de viktiga frågeställningarna i vårt arbete ville jag träffa olika aktörer som verkar inom olika områden kopplat till energi, klimat och miljö, säger Kristina Persson.

Samtalet, ett första i en serie om tre, ägde rum i Rosenbad. Syftet var att med hjälp av extern kompetens bena ut områdets olika komponenter och frågeställningar. Bland annat diskuterades energieffektivisering, transportsektorn och ekonomiska incitament för en hållbar utveckling.

Statsrådet Persson kommer under mandatperioden tillsätta olika analys- och arbetsgrupper som ska förse regeringen med förslag för att föra in den dagliga politiken i ett ständigt framtidsfokus.

- Den gröna omställningen kommer att leva med oss i många år framöver och återspeglas i alla politikområden, säger Kristina Persson.
