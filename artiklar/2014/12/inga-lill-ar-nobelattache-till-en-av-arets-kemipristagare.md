# Inga-Lill är Nobelattaché till en av årets kemipristagare

När Stockholm är som mörkast lyser Nobelaktiviteterna upp staden. Nobelveckan innebär samtidigt en lite ovanlig syssla för några utvalda UD\-tjänstemän. När Nobelpristagarna anländer till Stockholm tilldelas de nämligen en så kallad Nobelattaché. Attachén jobbar i vanliga fall på UD och konkurrensen om platserna är hård. Attachén fungerar som en assistent och hjälper på så vis pristagaren genom Nobelveckan. UD\-medarbetaren Inga\-Lill Åberg är Nobelattaché till en av årets tre kemipristagare, William E. Moerner, som är professor vid Stanford University i Kalifornien. Veckans program är intensivt, men de har en stund över för en kort intervju mellan lunch och nästa programpunkt för dagen som är ett besök på Kungsholmens gymnasium.


W. E. Moerner berättar att han känner sig mycket hedrad över att ha blivit tilldelad kemipriset tillsammans med amerikanen Eric Betzig och tysken Stefan W. Hell för forskning kring flourescens, där han var den förste forskaren i världen som kunde urskilja enstaka molekyler.

\- Naturligtvis finns alltid förhoppningarna om att en gång få ta emot Nobelpriset, men inget man tar för givet, tillägger han.

För Inga\-Lill Åberg, som jobbar på UD:s enhet för Östeuropa och Centralasien, är det tredje gången i Nobelsvängen. Hon har varit attaché vid ett tidigare tillfälle samt fungerat som pressansvarig på UD:s dåvarande press\- och informationsenhet. Imorgon blir det även tredje gången gillt på Nobelfesten, något som hon ser fram emot.

Inga\-Lill Åberg är rutinerad och programmet har rullat på bra.

\- Hittills tycker jag att veckans programpunkter, som besök vid laboratoriet SciLifeLab vid Karolinska, Nobelföreläsningen, besök vid den amerikanska ambassaden, Vetenskapsakademien och naturligtvis Nobelkonserten har varit fantastiska och jag har fått en bra inblick i forskningsvärlden inom kemiområdet, berättar hon.

Igår kväll arrangerar Nobelstiftelsen tillsammans med Kungliga Vetenskapsakademien en mottagning för alla pristagare med familjer samt gäster. Därefter blir det middag för 22 personer, något som inte var helt lätt att boka så här i adventstider när många av Stockholms restauranger är uppbokade för julbord!

\- Men jag lyckades till slut! Min pristagare har med max antal gäster, 14 stycken, samt sin familj, så det blir en speciell tillställning, säger Inga\-Lill Åberg.

Under besöket på Kungsholmens gymnasium kommer W. E. Moerner även att få uppleva sitt livs första Luciatåg. Han berättar att han besökt Sverige vid ett flertal tillfällen i samband med möten och sammankomster med kollegor inom sitt forskningsområde. Men dessa har oftast ägt rum under sommaren. Han ser fram emot Luciatåget, som tillsammans med Nobelfesten kommer att lysa upp i det gråa svenska vintervädret.
