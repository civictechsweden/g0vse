# Sverige lyfte farliga ämnen i textilier

Sverige tillsammans med flera EU-länder tog upp behovet att få bort gifter ur vardagen, på miljörådets möte i Bryssel den 17 december. Många av EU:s miljöministrar beklagade också att EU-kommissionen drar tillbaka det så kallade avfallspaketet.

På mötet vände sig Sverige tillsammans med flera EU-länder till EU-kommissionen angående behovet att få bort gifter i vardagen. Länderna efterlyste bättre kontroll och information om förekomsten av farliga kemikalier i olika varor, så att konsumenter kan göra medvetna val.
Sverige lyfte särskilt fram behovet av märkning av allergiframkallande och andra farliga ämnen i textilier.

En andra åtagandeperiod under Kyotoprotokollet

Rådet enades om att EU ska ratificera en ändring i Kyotoprotokollet (KP) som innebär att EU ska ingå en andra åtagandeperiod under KP för tiden 2013-2020. Ett nytt klimatavtal för tiden efter 2020 är tänkt att träda ikraft efter FN-förhandlingar i Paris nästa år.

Utsläppskrav från förbränningsanläggningar

Utöver det nådde rådet överenskommelse om förslaget att begränsa utsläpp av luftföroreningar från medelstora förbränningsanläggningar. Det ingår i EU-kommissionens så kallade luftvårdspaket. Nu vidtar förhandlingar mellan rådet och Europaparlametet i syfte att nå en slutlig överenskommelse.

EU-kommissionen drar tillbaka avfallspaketet

Många miljöministrar beklagade att EU-kommissionen drar tillbaka förslaget om så kallad cirkulär ekonomi, även kallat avfallspaketet. Det innehåller förslag om avfallshantering och återvinning i EU. Kommissionen utlovar ett reviderat mer ambitiöst förslag så snart som möjligt.
