# Nomineringar till regeringens exportpris för de kulturella och kreativa näringarna 2021

Regeringen uppmärksammar svenska exportframgångar inom de kulturella och kreativa näringarna med ett pris. Det delas ut av bistånds\- och utrikeshandelsminister Johan Forssell den 6 december.


Med exportpriset för de kulturella och kreativa näringarna vill regeringen uppmärksamma insatser inom svensk export och främjandet av bilden av Sverige som ett innovativt och kreativt land. Priset delas ut årligen till en aktör som utgör ett särskilt gott exempel inom sitt område och därmed bidrar till svensk export och till att synliggöra Sverige utomlands. Priset delas ut för föregående år.

Ett pris delas även ut i kategorin Årets uppstickare. Det går till en verksamhet inom de kulturella och kreativa näringarna som genomsyras av kvalitet, kreativ höjd och innovationsförmåga samt har fått internationell uppmärksamhet.

Vinnarna tillkännages av bistånds\- och utrikeshandelsminister Johan Forssell tisdagen den 6 december.

## Nominerade till regeringens exportpris för de kulturella och kreativa näringarna 2021

### Arkitektur: White Arkitekter

Sedan 1951 har White arkitekter medverkat till att forma det svenska samhället. Med genuin kunskap om hållbar stadsutveckling har kontoret vunnit flertalet internationella projekt och fört skandinavisk design ut i världen.

White är idag Skandinaviens största arkitektkontor med medarbetare i Sverige, Norge, Danmark, Storbritannien, Tyskland, Kanada och Östafrika.

White har länge gått i bräschen för cirkulär arkitektur och hållbara livsmiljöer med visionen att alla projekt ska vara klimatneutrala från år 2030\. Under 2021 utmärkte sig White bland annat för tre formstarka och klimatneutrala träbyggnader: Sara Kulturhus i Skellefteå, Nodi i Hovås och Magasin X i Uppsala.

Under 2021 har det medarbetarägda kontoret vunnit flera prestigefyllda priser och utmärkelser, däribland WAN Award för strandparken och badanläggningen True Blue i Bergen och Dezeen Awards för kontorshuset Nodi.

White har kontinuerligt skapat nya innovativa designuttryck av hög kvalitet samtidigt som man satt ljuset på arkitekturens förmåga att vara drivande i omställningen för en hållbar framtid.

### Dataspel: Toca Boca

Sedan lanseringen 2011 har spelföretaget Toca Boca placerat sig som en av världens absolut främsta apputvecklare inom barnspelssegmentet och en självklar del av det svenska spelundret.

Med den bärande idén att sätta barnen i centrum och skapa spel som ger dem frihet att utrycka sig genom leken har bolaget till dags dato lanserat närmare 50 spelappar, vilka sammanlagt genererat fler än 444 miljoner nedladdningar.

Spelstudion, som har sitt huvudkontor i Stockholm, har de två senaste åren vuxit explosionsartat och antalet användare har ökat med cirka 129 procent.

I december 2021 utsågs Toca Life World, med mer än 56 miljoner användare, till Årets bästa iPhone\-app av Apple.

Toca Bocas framgångar befäster Sveriges topposition inom spel\- och underhållningsbranschen och visar att svensk barnkulturtradition kan hitta nya former i nya tider med värderingarna intakta.

### Design: Jenny Nordberg

Industridesignern Jenny Nordberg har de senaste åren rönt stor uppmärksamhet för sina begränsade upplagor och plats\- och kontextspecifika uppdrag i gränslandet mellan konst och design. Hennes verk återfinns både på Nationalmuseum i Stockholm och i privata konstsamlingar världen över.

2021 nominerades hennes lampa Accumulations till Born Classic Award, ett samarbete mellan Stockholm Furniture \& Light Fair och auktionshuset Bukowskis. 2021 var också året då hon hade sin första uppmärksammade soloutställning, på C. Gallery i Melbourne, Australien.

Jenny Nordbergs arbeten utmärker sig för sin höga innovationsnivå som inspirerar åskådaren att reflektera kring hur vi producerar och konsumerar. Som grundare och utvecklare av plattformen SPOK verkar Nordberg även för en utveckling av lokal produktion i hela Sverige och i förlängningen en mer lokal konsumtion.

### Film\- och tv\-produktion: Nexiko för Young Royals

Med klassiska ingredienser som förbjuden kärlek och klasskillnader men i modern tappning har serien Young Royals tagit den unga publiken med storm. Teveserien skildrar kärleken mellan två unga män och har lyckats nå en stor publik, inte minst i länder som Polen, Ungern och Ryssland. Young Royals visar på det rörliga mediets förmåga att både underhålla och utmana konventioner.

Serien hade premiär på Netflix i juli 2021 och blev snabbt en internationell succé. Den lanserades i 190 länder till en publik på 200 miljoner och låg på top\-10\-listor över de mesta sedda tv\-serierna i en mängd länder.

På Insiders lista över de TV\-serier som 2021 gick från lågt engagemang på sociala medier till att ha största ökningen efter premiären, knep Young Royals plats 1\.

Produktionsbolaget Nexiko grundades 2013 av Filip Hammar, Fredrik Wikingsson, Mikael Svensson och Lars Beckung med målsättningen att erbjuda ett alternativ till de internationella produktionsbolagsjättarna. Bolaget finns representerat i Norge, Danmark och USA.

### Konst: Lap\-See Lam

Lap\-See Lam har på kort tid blivit en samtidskonstens mest uppburna fixstjärna. Hennes konst, vare sig det rör sig om VR\-verk, 3D\-scannade kinakrogar, ljudillustrationer, performance eller installationer, har väckt uppseende både i Sverige och internationellt.

Genom egensinniga fiktiva berättelser gestaltar Lam teman som kulturell tillhörighet, autenticitet och exotisering och undersöker relationen till den Hongkong\-kinesiska diasporan, dess berättelser och minen.

Under 2021 har Lap\-See Lam bland annat ställt ut på på Trondheim Kunstmuseum, PinchukArtCentre i Kyiv, på Power Station of Art i Shanghai och på Mana Contemporary i Miami.

2021 vann hon Dagens Nyheters kulturpris, valdes till en av Europas 30 mest lovande personer inom konst och kultur av amerikanska Forbes samt tog plats på Artsy Vanguards lista över årets mest lovande konstnärer. Samma år nominerades hon även till internationella Future Generations Art Prize.

Lap\-See Lams konstnärskap genomsyras av kvalitet, kreativ höjd och innovationsförmåga.
