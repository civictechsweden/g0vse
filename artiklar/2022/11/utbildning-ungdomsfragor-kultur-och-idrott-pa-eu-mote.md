# Utbildning, ungdomsfrågor, kultur och idrott på EU-möte

När EU:s ministrar för utbildning, ungdomsfrågor, kultur och idrott möttes i Bryssel den 28 och 29 november stod bland annat situationen för ukrainska flyktingar kopplat till det europeiska området för utbildning, europaåret för unga och den europeiska mediefrihetsakten på dagordningen. Skolminister Lotta Edholm, socialminister Jakob Forssmed och kulturminister Parisa Liljestrand representerade Sverige vid mötet.

## Ukrainska flyktingar och europeiska området för utbildning

Skolminister Lotta Edholm deltog i en riktlinjedebatt om situationen för ukrainska flyktingar kopplat till det europeiska området för utbildning. Det europeiska området för utbildning är ett samarbete mellan EU:s medlemsstater för att göra de nationella utbildningssystemen mer motståndskraftiga och inkluderande.

Vidare antogs en rådsrekommendation för att främja bättre skolresultat bland unga i EU. Ministrarna godkände även rådsslutsatser om välmående inom digital utbildning.

Sverige företräddes av skolminister Lotta Edholm vid rådsmötets diskussioner om utbildningsfrågor.

## Europaåret för unga och idrottsfrågor

På ungdomsområdet höll ministrarna en riktlinjedebatt om Europaåret för unga 2022. Under Europaåret för unga har fokus legat på att uppmärksamma, stödja och samarbeta med ungdomar efter Covid-19-pandemin, som haft påtaglig negativ inverkan på ungdomars utbildning, sysselsättning och psykiska hälsa. Särskilt viktigt har varit att främja ungas deltagande i beslutsfattande på olika nivåer.

Ministrarna diskuterade även idrottsfrågor mot bakgrund av den senaste tidens olika samhällskriser, för att dra lärdomar för idrottens framtida utveckling.

Vid rådsmötets diskussioner om ungdomsfrågor och idrott deltog socialminister Jakob Forssmed för Sveriges räkning.

## Mediefrihetsakten och stöd till ukrainska kultursektorn

Vid rådsmötet för kulturministrarna hölls en riktlinjedebatt för att diskutera stöd och solidaritet med den ukrainska kultursektorn. Ukrainas kulturminister Oleksandr Tkachenko deltog vid kulturministrarnas möte. Utöver det antogs en rådsresolution om EU:s arbetsplan för kultur 2023–2026.

Det tjeckiska ordförandeskapet presenterade även en lägesrapport om arbetet i rådet med förslaget om den europeiska mediefrihetsakten.

Kulturminister Parisa Liljestrand representerade Sverige vid rådsmötets diskussioner om kultur- och mediefrihetsfrågor.
