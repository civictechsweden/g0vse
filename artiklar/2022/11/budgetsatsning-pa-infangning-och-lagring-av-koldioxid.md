# Budgetsatsning på infångning och lagring av koldioxid

Regeringen avser att ge Sveriges geologiska undersökning (SGU) i uppdrag att utreda lämpliga platser för koldioxidlagring i Sverige samt analysera förutsättningarna för driften av lagringsplatserna. Syftet är att informationen på sikt ska underlätta för företag att investera i CCS\-lagring och därmed minska sina koldioxidutsläpp och klimatavtryck.


– Regeringens mål med denna satsning är att bidra till att minska utsläppen av växthusgaser. CCS\-lagring efterfrågas av många industriföretag och kan bli ett viktigt verktyg för att bidra till att uppnå målen för regeringens klimat\- och miljöpolitik samtidigt som svensk konkurrenskraft värnas, säger energi\- och näringsminister Ebba Busch.

Uppdraget syftar till att kartlägga och analysera platser för geologisk lagring av koldioxid (CCS\-lagring). CCS\-lagring bedöms vara en betydelsefull metod i arbetet med att minska utsläpp till luft av koldioxid.

Regeringen föreslår i budgetpropositionen att SGU:s förvaltningsanslag förstärks med 40 miljoner kronor 2023 för arbetet med uppdraget. Regeringen beräknar att anslaget förstärks med 28 miljoner kronor per år 2024–2025\.
