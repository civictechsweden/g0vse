# Regeländringar beslutade den 2 juni 2022

## Förbud mot utvinning av kol, olja och naturgas

Regeringen har efter riksdagens beslut utfärdat lag om ändring i miljöbalken. Lagen innehåller ett förbud mot utvinning av stenkol, brunkol, råolja, skifferolja och naturgas. Förbudet innebär att tillstånd inte längre ska få ges till sådan verksamhet. Förbudet gäller även utvinning eller återvinning av nu nämnda ämnen ur restprodukter från gruvverksamhet. Förbudet ska dock inte hindra att tillstånd ges till utvinning av andra mineral som indirekt innefattar sådan utvinning, av stenkol, brunkol, råolja, skifferolja eller naturgas, som är nödvändig för att bedriva gruv- eller utvinningsverksamheten för dessa andra mineral. Det har vidare beslutats ett undantag från förbudet som innebär att tillstånd får ges till sådan utvinning på land av råolja eller naturgas som är nödvändig för en planerad geologisk lagring av mindre än 100 000 ton koldioxid för forskningsändamål.

Ändringarna träder i kraft den 1 juli 2022.

**Referenser:**

* regeringens proposition Förbud mot utvinning av kol, olja och naturgas och skärpta regler för utvinning i alunskiffer (prop. 2021/22:150)
* näringsutskottets betänkande Förbud mot utvinning av kol, olja och naturgas och skärpta regler för utvinning i alunskiffer (bet. 2021/22:NU23)
* riksdagsskrivelse 2021/22:329
* lag (2022:727) om ändring i miljöbalken

### Kontaktperson:

Björn Thews 08-405 13 24
