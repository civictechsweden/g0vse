# Regeländringar beslutade den 19 maj 2022

## Ändringar i förordningen om stöd till lokala klimatinvesteringar

Regeringen har beslutat om ändringar i förordningen om stöd till lokala klimatinvesteringar. Ändringarna syftar till att möjliggöra tillämpningen av en bestämmelse i EU:s allmänna gruppundantagsförordning (artikel 36a) för att ge stöd till publik laddnings- och tankningsinfrastruktur som levererar energi till utsläppsfria och utsläppssnåla motordrivna fordon. De innebär att Naturvårdsverket kan ge stöd till sådan infrastruktur genom ett s.k. konkurrensutsatt anbudsförfarande. Det kan genomföras först efter det att länsstyrelserna anordnat offentliga samråd för att utreda behovet av stöd. I ärenden där stöd ges genom ett konkurrensutsatt anbudsförfarande ska Naturvårdsverket inte tillämpa bestämmelserna i 10 och 25 §§ förvaltningslagen (2017:900) om partsinsyn och kommunikation.

Ändringarna träder i kraft den 3 juni 2022.

**Referenser:**

* kommissionens förordning (EU) nr 651/2014 av den 17 juni 2014 genom vilken vissa kategorier av stöd förklaras förenliga med den inre marknaden enligt artiklarna 107 och 108 i fördraget
* förordning (2022:439) om ändring i förordningen (2015:517) om stöd till lokala klimatinvesteringar

## Förordningsändringar med anledning av ny struktur för samhällets krisberedskap och civilt försvar

Regeringen har beslutat om ändring i förordningarna med instruktion för följande myndigheter: Klimatpolitiska rådet, Naturvårdsverket, Strålsäkerhetsmyndigheten samt Sveriges meteorologiska och hydrologiska institut. Ändringarna görs som en del av Justitiedepartementets paket om en ny struktur för samhällets krisberedskap och civilt försvar, bl.a. med en ny förordning om statliga myndigheters beredskap.

För Naturvårdsverket, Strålsäkerhetsmyndigheten och Sveriges meteorologiska och hydrologiska institut innebär ändringarna att det i respektive myndighets instruktion införs en upplysningsbestämmelse som förtydligar att myndigheterna är beredskapsmyndighet enligt förordningen om statliga myndigheters beredskap.

För Strålsäkerhetsmyndigheten innebär ändringen även att tidigare hänvisningar till förordningen om krisberedskap och bevakningsansvariga myndigheters åtgärder vid höjd beredskap och till förordningen om totalförsvar och höjd beredskap tas bort.

För Klimatpolitiska rådet innebär ändringen att en paragraf ändras, för att undvika dubbelreglering, samt att en rubrik tas bort.

Ändringarna träder i kraft den 1 oktober 2022.

**Referenser:**

* förordning (2022:540) om ändring i förordningen (2008:452) med instruktion för Strålsäkerhetsmyndigheten
* förordning (2022:545) om ändring i förordningen (2009:974) med instruktion för Sveriges meteorologiska och hydrologiska institut
* förordning (2022:555) om ändring i förordningen (2012:989) med instruktion för Naturvårdsverket
* förordning (2022:570) om ändring i förordningen (2017:1268) med instruktion för Klimatpolitiska rådet

### Kontaktpersoner:

Klimatinvesteringar: Pia-Maria Lindroos 08-405 21 51

Krisberedskap och civilt försvar: Robert Petersson 08-405 87 77
