# Carl-Oskar Bohlin gjorde första utlandsbesöket – mötte Finlands minister med ansvar för civilt försvar

Tisdagen den 1 november besökte ministern för civilt försvar Carl-Oskar Bohlin Finland. Besöket var Carl-Oskar Bohlins första utlandsbesök som minister för civilt försvar.

I fokus under besöket stod de båda ländernas arbete med frågor som rör civilt försvar. Carl-Oskar Bohlin mötte under besöket sin finländska kollega, inrikesminister Krista Mikkonen. De samtalade bland annat om ländernas arbete med krisberedskap, räddningstjänst och totalförsvar. De pratade också om hur ett NATO-medlemskap kan påverka ländernas arbete med civilt försvar.

Carl-Oskar Bohlins resa inleddes med att han på tisdagsmorgonen inledningstalade på Hanaholmen Initiative Summit, ett finlandssvenskt samarbetsprogram inom krisberedskap och civilt försvar. Ministern besökte även den finländska myndigheten Försörjningsberedskapscentralen, som samordnar landets försörjningsberedskap och fungerar som en länk mellan näringsliv och ansvariga myndigheter.

Under besöket mötte ministern även representanter från Säkerhetskommittén som är Finlands nationella samarbetsorgan med uppgift att följa utvecklingen av Finlands säkerhetsmiljö och samhälle. Ministern fick därtill en presentation om Nationella Försvarskursen, som är Finlands främsta beredskapsutbildning för högre befattningshavare.
