# Program för statsbesöket till Jordanien

Kungaparet avlägger statsbesök i Jordanien 15–17 november 2022 på inbjudan av H.M. Kung Abdullah II. Regeringen representeras av utrikesminister Tobias Billström och statssekreterare Diana Janse, Utrikesdepartementet.

Ett 20-tal svenska företag och organisationer deltar i den näringslivsdelegation Business Sweden arrangerar.

Syftet med statsbesöket är att befästa och fördjupa de vänskapliga banden mellan Sverige och Jordanien. Det ger möjlighet till fördjupad dialog i frågor som rör multilateralt samarbete och situationen i regionen. Utökade näringslivskontakter, med fokus på handel, investeringar, och ekonomiskt samarbete, kvinnors och ungas deltagande i arbetslivet samt flyktingsituationen i Jordanien är andra frågor som kommer att beröras under besöket.

## Program för statsbesöket

## Tisdag 15 november

### Välkomstceremoni

Statsbesöket inleds när kung Abdullah II och drottning Rania välkomnar kungaparet vid en officiell ceremoni på Al Husseinieh-palatset. Kungaparen har därefter ett enskilt möte.

### Bilateralt möte

Kungen och utrikesminister Billström deltar i ett bilateralt möte med kung Abdullah II kronprins Al Hussein bin Abdullah II.

Queen Rania Family and Child Center och Jordan River Foundation
Drottningen besöker Queen Rania Family and Child Center (QRFCC), tillsammans med drottning Rania och prinsessan Rym. Centret grundades 2005 av Jordan River Foundation (JRF) och tillhandahåller olika program med fokus på unga och kvinnor. Programmen drivs av värderingar om social rättvisa, socioekonomisk egenmakt och insatser för att lindra fattigdom och omvandla det jordanska samhället. Direktören för Jordan River Foundation,  Enaam Barrishi, och Shatha Habahbeh, verksamhetsansvarig Queen Rania Family and Child Center tar emot vid ankomst.

Kungen och utrikesministern ansluter till Queen Rania Family and Child Center för ett samtal om IKEA:s samarbete med Jordan River Foundation. Det startade 2017 i syfte att skapa arbeten och hjälpa utsatta kvinnor att bli mer motståndskraftiga mot ekonomiska och sociala svårigheter. En särskild JRF-IKEA-serie har tagits fram som sysselsätter över 420 kvinnor. Årligen skapas 300 000 artiklar som säljs i IKEA-varuhus över hela världen.

### Lunch

Senatens president och representanthusets talman står värdar för en lunch på restaurang Fakhreldin med representanter från Jordanian Swedish Parliamentary Friendship Association och Jordanian/European Friendship Committee. Restaurangen ligger i ett av Ammans äldsta bostadsområden och är varsamt restaurerad av den jordanske arkitekten och konstnären Ammar Khammash med bibehållen anda och ursprungliga inventarier.

### Möte med premiärministern

Kungaparet och utrikesminister Billström träffar på eftermiddagen Jordaniens premiärminister Bisher Al Khasawneh.

### Invigning av svenska ambassaden och svenska dialoginstitutet

Kungaparet närvarar tillsammans med utrikesministern vid den officiella invigningen av Svenska Dialoginstitutet och den nya, utökade svenska ambassaden i Amman. Evenemanget markerar det växande svensk-jordanska partnerskapet och den ökande närvaron av Sverige i Jordanien.

Sveriges ambassad i Amman etablerades 1981 och har sedan dess expanderat till att bli den största svenska ambassaden i Mellanöstern och Nordafrika. Den nya ambassaden är byggd med vattenbesparande teknik och har installationer av solpaneler för att minska beroendet av icke-förnybar energi. Svenska Dialoginstitutet för Mellanöstern och Nordafrika är en statlig myndighet som fungerar som en plattform för kontakter och dialog mellan å ena sidan Sverige och Europa och å andra sidan Mellanöstern och Nordafrika. Det arbetar med frågor som är viktiga för den politiska, ekonomiska och sociala utvecklingen och som bidrar till att öka den ömsesidiga förståelsen inom kultur- och religionsområdet.

### Statsbankett

På kvällen står det jordanska kungaparet värd för en statsbankett på Al-Husseinieh-palatset.

## Onsdag 16 november

### Näringslivsseminarium

Kungen och utrikesministern deltar i näringslivsseminariet ”Building a Partnership for the Future – A Swedish-Jordanian Trade and Investment Forum”. Seminariet arrangeras av Business Sweden och syftar till att öka den ömsesidiga kunskapen om Sveriges och Jordaniens styrkor och möjligheter för ökad handel och investeringar. Konkreta exempel på framgångsrika projekt, affärspartnerskap och potentiella nya möjligheter kommer att lyftas fram och lansering kommer att ske av det nya svensk-jordanska samarbetsprojektet, Sweden-Jordanian Business Network (SJBN). Ett 20-tal företag och organisationer deltar från svensk sida.

### Al Hussein Society – Jordan Center for Training and Inclusion

Drottningen besöker Al Hussein Society, där hon tas emot av prinsessan Majda, prins Mired och direktör Anni Mazagobian Abu Hanna. Al Hussein Society är en icke-statlig organisation som tillhandahåller rehabiliterings- och utbildningstjänster till personer med fysiska utmaningar. Den startade sitt arbete 1971 och har i dag vuxit till att bli en ledande organisation på området.

### King Hussein Cancer Center

Kungaparet besöker tillsammans med utrikesministern King Hussein Cancer Center, som är ett av de mest framstående sjukhusen i Mellanöstern för behandling av cancer. Där deltar man vid en ceremoni som uppmärksammar en donation gjord av Elekta till Al Bashir-sjukhuset och invigningen av neuroutrustningen vid Jordan University Hospital. Utrustningen kommer även att förevisas. Prinsessan Ghida Talal, ordförande för King Hussein Cancer Foundation and Center, prins Talal bin Muhammad och dr Asem Mansour, centrets generaldirektör tar emot.

### Besök i As-Salt

Kungaparet besöker As-Salt, som är en gammal salthandelsstad och administrativt centrum i västra centrala Jordanien. Staden är byggd på kroken av tre kullar, nära Jordandalen. As-Salt lades till på Unescos världsarvslista 2021. Staden präglas av sitt gamla stadsområde och unika religiösa tolerans och samexistens mellan kristna och muslimer. Efter en traditionell måltid på Ms Fatima Al Zouby's Guesthouse får kungaparet en guidad promenad på den lokala marknaden Al-Hammam i gamla stan. Därefter sker en hälsning mellan imamen från den stora moskén och prästen för den gode herdens kyrka på Al-Haddadeen-trappan. Besöket avslutas på Abu Jaber House, som sedan 2010 huserar det historiska saltmuseet, som berättar historien om den gamla saltstaden.

### Mottagning

Kungaparet ger en mottagning, med fokus på ekologisk och hållbar gastronomi skapad av den svenske kocken Paul Svensson.

## Torsdag 17 november

### Besök i flyktinglägret Zaatari

Kungaparet besöket flyktinglägret Zaatari tillsammans med statssekreterare Diana Janse. De tas emot av överste Ali Al-Qudah, generalbrigadör Azar, direktoratet för syriska flyktingfrågor (SRAD), och UNHCR:s representant i Jordanien Dominik Bartsch. Efter en presentation av flyktinglägret och arbetet som bedrivs kommer kungaparet att besöka en skola för samtal med lärare och elever. Skolan är öppen för flickor på förmiddagarna och för pojkar på eftermiddagarna. Därefter besöker man ett aktivitetscenter, som bland annat bedriver datorutbildning, har konstklasser och ett eget galleri. Möjlighet till samtal med de närvarande kommer att ges.

Zaatari grundades 2012 och är det största av fyra läger för syriska flyktingar i Jordanien och det största flyktinglägret i Mellanöstern. I dag tar det emot nästan 80 000 flyktingar och har utvecklats från en liten samling tält till en tätort, där det finns 32 skolor, åtta hälsoinrättningar och 58 samhällen. Zaatari lyder under den gemensamma administrationen av direktoratet för syriska flyktingfrågor (SRAD) vid inrikesministeriet och FN:s högkommissarie för flyktingar (UNHCR). Endast 17 procent av de registrerade flyktingarna i Jordanien bor i flyktingläger.

### Manara Arts & Culture

Kungaparet besöker Manara Arts & Culture tillsammans med statssekreterare Diana Janse. De hälsas välkomna av prinsessan Basma bint Ali, grundare av Jordan Royal Botanical Garden, och Faisal Tutjuni, ägare av Manara Arts & Culture. Manara Arts & Culture är ett multifunktionellt kafé i hjärtat av stadsdelen Jabal Lweibdeh, där man anordnar konst-, musik- och dansföreställningar samt workshops och diskussioner. Hit kommer innovativa visionärer för att mötas, skapa och samarbeta.

Efter en inledande lunch följer samtal och diskussioner om de kritiska utmaningarna för miljön, vattenförsörjningen och livsmedelssäkerheten som både Jordanien och regionen står inför ”Water, Energy and Food – A Crucial Challenge”. Torgny Holmgren, chef för Stockholm International Water Institute (SIWI) deltar tillsammans med direktör Nabil Assaf från FN:s livsmedelsorgan FAO, Khalid Al-Irani, Royal Society for Conservation of Nature och Yana Abu Taleb, EcoPeace Jordan.

### Jordan Museum

Kungaparet och statssekreterare Diana Janse besöker Jordan Museum. De tas emot av museets vicepresident prinsessan Sumaya bint El Hassan och generaldirektör Ihab Ammarin. Efter en kort introduktion till museet ges en förevisning av den permanenta utställningen, följt av en presentation av utställningen "Jordan: Land of Innovation, Continuity and Change". Kungaparet avslutar besöket genom att signera muséets gästbok.

Jordan Museum fungerar som ett nationellt centrum för lärande och kunskap. I tre huvudgallerier - arkeologi och historia, traditionellt liv, moderna Jordanien – beskrivs berättelsen om Jordanien både kronologiskt och tematiskt.

### Avskedsceremoni

Statsbesöket avslutas vid en ceremoni på Marka-flygplatsen.
