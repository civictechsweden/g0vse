# Statsministern deltar i Europeiska rådet

Statsminister Magdalena Andersson är på plats i Bryssel för att under två dagar träffa EU:s stats\- och regeringschefer vid ett möte i Europeiska rådet i Bryssel. På mötet kommer EU:s ledare bland annat fatta beslut om huruvida Ukraina och Moldavien ska få status som kandidatland.


– Jag hoppas på att vi väldigt snabbt kan fatta beslut om att ge Ukraina och Moldavien kandidatlandsstatus, sa statsminister Magdalena Andersson. Det är en otroligt viktig signal, inte minst för alla de soldater som strider för Ukrainas självständighet.

Statsministern understryker även att det rör sig om ett unikt beslut som kommer att kräva omfattande reformer i de berörda länderna.

På rådsmötet kommer EU:s statschefer även att diskutera den senaste utvecklingen i Rysslands krig mot Ukraina, bland annat dess inverkan på den globala livsmedelsförsörjningskrisen.

– Ryssland spelar ett cyniskt hungerspel genom sitt krig i Ukraina och vi inom EU behöver naturligtvis göra allt vi kan för att få ut maten till världens befolkning, sa statsministern.

Under mötet kommer även den aktuella ekonomiska situationen att diskuteras och slutrapporten från konferensen om Europas framtid står även på dagordningen. Vidare kommer EU:s stats\- och regeringschefer att ha en strategisk diskussion om EU:s förbindelser med sitt närområde.

Mötet inleds med att EU:s ledare även träffar västra Balkans stats\- och regeringschefer.
