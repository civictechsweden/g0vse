# Kommuner kan få ersättning för kostnader för barn som omfattas av massflyktsdirektivet

Kommuner kommer att få rätt till ersättning av staten för kostnader för ensamkommande och vissa andra barn som omfattas av massflyktsdirektivet. Det framgår av en förordningsändring som regeringen har beslutat i dag.

I en skrivelse till regeringen har Migrationsverket föreslagit att de kan bevilja statlig ersättning till kommuner för ensamkommande och vissa andra barn som omfattas av massflyktsdirektivet. Utgifterna för den föreslagna förändringen ryms inom det medelsbehov som Migrationsverket tidigare har redovisat för regeringen.

Staten ska som utgångspunkt ersätta kommuner för kostnader för mottagande av ensamkommande barn och för vård av vissa barn i annat hem än barnets eget i den här situationen. Nuvarande lydelse i den så kallade asylersättningsförordningen (SFS 2017:193) ger inte rätt till ersättning för dessa kostnader. Regeringen har därför beslutat att ändra asylersättningsförordningen i enlighet med Migrationsverkets skrivelse så att kommuner även har rätt till ersättning för sådana kostnader för barn som omfattas av massflyktsdirektivet och som beviljats uppehållstillstånd med tillfälligt skydd.

Förordningsändringarna träder i kraft den 26 april 2022. Bestämmelserna gäller även retroaktivt för kostnader som har uppkommit före ikraftträdandet.
