# Fler bostadsbolag har anslutit till Klart för laddplats

Ny version: För att fler hyresgäster ska få tillgång till hemmaladdning tog Elektrifieringskommissionen och sex bostadsbolag under våren 2022 initiativ till Klart för laddplats. Ytterligare sju bostadsbolag har därefter anslutit sig till initiativet.

Initiativet ”Klart för laddplats” lyfter bostadsbolagens viktiga roll att påskynda elektrifieringen av transportsektorn. Elbilar laddas mestadels i närheten av bostaden. En förutsättning att skaffa elbil kan för många därför vara att bilen kan laddas nära hemmet.

Antalet elbilar ökar, men takten i omställningen behöver gå snabbare än i dag för att nå klimatmålen. En omfattande elektrifiering av transporter krävs för att transportsektorn ska kunna ha i princip noll utsläpp av växthusgaser senast 2045.

Inom ramen för Klart för laddplats har Lunds Kommuns Fastighets AB, Örebrobostäder, Stena Fastigheter, Kopparstaden, Stockholmshem, Halmstads Fastighets AB, SBB, Stiftelsen Arbetarebostadsfonden, Familjebostäder, Växjö bostäder, Ängelholmshem, Finnveden bostäder samt Östhammarshem manifesterat sina ambitioner att ge sina hyresgäster möjlighet att gå före i omställningen till ett fossilfritt samhälle, och gör följande åtaganden:

* Vi undersöker alltid möjligheten att tillmötesgå hyresgästens önskemål om tillgång till laddningsmöjlighet av elbil.
* Vi gör vårt yttersta för att på kort tid erbjuda en laddplats.
* Vi arbetar strategiskt genom att t.ex. förbereda för laddplatser så att våra hyresgäster snabbt ska få tillgång till en laddplats.

Elektrifieringskommissionen välkomnar att fler bostadsbolag ansluter sig till initiativet. Bostadsbolag som vill delta i initiativet kan kontakta Elektrifieringskommissionen, kontaktuppgifter nedan.

**Nätverksdag**

Under våren anordnade Elektrifieringskommissionen en seminarieserie för erfarenhetsutbyte och kunskapsspridning om utbyggnad av laddinfrastruktur bostadsbolag emellan. Den fjärde oktober bjuder Elektrifieringskommissionens kansli in till en nätverksdag med fokus på hur företag kan hantera den snabba utbyggnaden av laddinfrastruktur. Nätverksdagen är enbart öppen för de bostadsbolag som anslutit sig till initiativet Klart för laddplats.

Ny version: Artikeln har uppdaterats med ytterligare aktörer som anslutit till initiativet Klart för laddplats samt med information om nätverksdag.
