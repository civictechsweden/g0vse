# EU:s energiministrar ska diskutera fortsatt färdplan för att bemöta energikrisen

På onsdag den 12 oktober samlas EU:s energiministrar på ett informellt möte i Prag. Vid mötet ska ministrarna diskutera det fortsatta arbetet med att hantera den rådande energikrisen, energiberedskapsläget i Europa, finansiering av energisektorn, omstrukturering av elmarknaden och vägen framåt gällande gemensamma uppköp av gas och ett pristak för gas.

Den 30 september kom EU:s energiministrar överens om tillfälliga nödåtgärder för att minska elpriset inom EU. Nu träffas energiministrarna igen vid ett informellt möte i Prag för att ta arbetet vidare och diskutera vilka lärdomar man kan dra av utvecklingen av elmarknaden till exempel i relation till den rådande energikrisen de senaste 12 - 18 månaderna. Ministrarna ska även blicka framåt och titta på hur energipolitiken kan se ut under 2023 och de närmast följande åren.

Även energiberedskapen inom EU inför kommande vinter är en av punkterna som ska diskuteras.

Sverige representeras av energi- och digitaliseringsminister Khashayar Farmanbar.
