# Carl-Oskar Bohlin deltog vid MSB:s chefsdagar

Onsdagen den 19 oktober gjorde Carl\-Oskar Bohlin, minister för civilt försvar, sitt första verksamhetsbesök som statsråd.


Bohlin deltog vid Myndigheten för samhällsskydd och beredskaps (MSB) chefsdagar på Lidingö i Stockholm. Där samlades Myndighetens chefer från hela landet för att diskutera omvärldsläget, ledarskap och framtiden för civil beredskap.

Ministern för civilt försvar höll ett kort anförande till MSB:s chefer tillsammans med generaldirektör Charlotte Petri Gornitzka, och svarade på frågor.

− Att stärka samhällets robusthet mot kriser och antagonistiska hot är en prioriterad fråga för den nya regeringen. MSB har en viktig och central roll i detta arbete. Jag ser fram emot en fortsatt dialog och ett nära samarbete med myndigheter med uppgift att stärka Sveriges civila försvar och krisberedskap, sade Bohlin i samband med mötet.
