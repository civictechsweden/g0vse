# Ukraina och Kina i fokus på EU:s utrikesråd

När EU-ländernas utrikesministrar möts i Luxemburg står EU:s fortsatta stöd till Ukraina och åtgärder mot Ryssland på dagordningen. Också EU-Kina relationen ska diskuteras. Utrikesminister Ann Linde företräder Sverige.

## Rapport från EU:s höga representant för utrikesfrågor

EU:s höga representant Josep Borell inleder mötet på sedvanligt sätt med att gå igenom aktuella frågor. Han förväntas bland annat lyfta situationen i Iran, striderna på Afrikas horn, läget i Burkina Faso och förberedelser för klimatmötet COP27 samt att en del av EU:s övervakningsmission, EUMM i Georgien, nu kommer att övervaka det spända läget mellan Armenien och Azerbajdzjan.

## Ukraina

Ministrarna ska gå igenom läget med anledning av Rysslands aggression mot Ukraina. De väntas också ta upp utvecklingen av EU:s träningsmission till stöd för Ukrainas militära förmåga.

Regeringen fördömer i starkast möjliga ordalag den ryska aggressionen. EU har reagerat kraftfullt på de illegala annekteringarna av Donetsk, Luhansk, Kherson och Zaporizjzja. Rysslands agerande strider mot både folkrätten och FN-stadgan.

Regeringen anser att EU tillsammans med partners bör öka trycket på Ryssland genom sanktioner, isolering i multilaterala forum och ansvarsutkrävande för brott under aggressionen. EU bör i samarbete med partners fortsätta stödja Ukraina och utöver politiskt, ekonomiskt, humanitärt och militärt stöd fortsätta förberedelserna för återuppbyggnaden av ett fritt och demokratiskt land samt närmandet till EU.

## EU:s relation med Kina

Ministrarna ska diskutera Kina där situationen för mänskliga rättigheter är allvarlig och har försämrats de senaste åren, i synnerhet de medborgerliga och politiska rättigheterna.

Regeringen arbetar för en tydlig och sammanhållen EU-politik som tillvaratar EU:s intressen. EU ska fortsätta slå vakt om folkrätten, mänskliga rättigheter och den regelbaserade världsordningen. Sverige manar till nedtrappning och dialog i den alltmer spända relationen mellan Kina och Taiwan. Regeringen anser att EU:s gemensamma agerande i dessa frågor inklusive Xinjiang, Tibet och Hongkong är prioriterat liksom att fortsätta ta upp Rysslands aggression mot Ukraina.
