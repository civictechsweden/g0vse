# Sveriges och Finlands medlemskapsansökningar till Nato i fokus när försvarsministern besökte Finland

Måndag den 24 oktober besökte försvarsminister Pål Jonson Finlands försvarsminister Antti Kaikkonen i Helsingfors. Besöket var Pål Jonsons första utlandsbesök som försvarsminister.

Försvarsminister Antti Kaikkonen stod värd för besöket. Sveriges och Finlands medlemskapsansökningar till Nato stod i fokus för ministrarnas samtal. Ministrarna bekräftade den särställning som Sverige och Finland har inom både svensk och finsk försvars- och säkerhetspolitik.

– Sveriges och Finlands medlemskapsansökningar till Nato är regeringens viktigaste utrikes- och säkerhetspolitiska prioritering just nu och att Sverige tillsammans med Finland, ska bli fullvärdiga medlemmar fort, säger försvarsminister Pål Jonson.

De två ministrarna diskuterade även andra frågor som Sveriges och Finlands bilaterala samarbete, trilaterala samarbeten som de båda länderna har med Norge respektive med USA liksom det fortsatta militära stödet till Ukraina.
