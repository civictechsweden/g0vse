# Regeländringar beslutade den 12 maj 2022

## Ändringar i förordningen om omgivningsbuller och förordningen om geografisk miljöinformation

Regeringen har beslutat om ändringar i förordningen om omgivningsbuller och förordningen om geografisk miljöinformation. Ändringarna syftar till att genomföra ändringar av två EU-direktiv.

Ändringarna i förordningen om omgivningsbuller innebär att tidpunkten för när s.k. åtgärdsprogram ska tas fram ändras från ett år efter till två år efter att bullerkartläggning senast ska ha tagits fram. Vidare får Naturvårdsverket i uppgift att tillgängliggöra bullerkartor och åtgärdsprogram i ett särskilt EU-gemensamt elektroniskt format. Därutöver förtydligas att ett åtgärdsprogram ska innehålla beskrivningar av de skadliga effekter på människors hälsa som buller bedöms orsaka. Avslutningsvis uppdateras hänvisningar till EU:s bullerdirektiv.

Ändringarna i förordningen om geografisk miljöinformation innebär i huvudsak att Lantmäteriets rapportering till Europeiska kommissionen endast behöver ske när ändringar har skett av tidigare rapporterade uppgifter. Rapporteringen ska även göras tillgänglig för allmänheten. Vidare får Naturvårdsverket ett s.k. informationsansvar för de uppgifter om bullerutbredning som de tillgängliggör och Trafikverkets informationsansvar i fråga om bullerutbredning utökas till att även omfatta flygtrafik.

Ändringarna träder i kraft den 14 juni 2022.

**Referenser:**

* Europaparlamentets och rådets direktiv 2002/49/EG av den 25 juni 2002 om bedömning och hantering av omgivningsbuller
* Europaparlamentets och rådets direktiv 2007/2/EG av den 14 mars 2007 om upprättande av en infrastruktur för rumslig information i Europeiska gemenskapen (Inspire)
* förordning (2022:414) om ändring i förordningen (2004:675) om omgivningsbuller
* förordning (2022:415) om ändring i förordningen (2010:1770) om geografisk miljöinformation

## Ändring i vissa förordningar med anledning av EU:s förordning om medicintekniska produkter för in vitro-diagnostik

Regeringen har beslutat om ändringar i förordningen om förbud m.m. i vissa fall i samband med hantering, införsel och utförsel av kemiska produkter, förordningen om farliga ämnen i elektrisk och elektronisk utrustning, förordningen om producentansvar för elutrustning och strålskyddsförordningen.

Ändringarna innehåller bestämmelser för att anpassa svensk rätt till förordning (EU) 2017/746 om medicintekniska produkter för in vitro-diagnostik som börjar tillämpas den 26 maj 2022. Ändringarna som görs i förordningarna är av redaktionell karaktär.

De nya bestämmelserna träder i kraft den 26 maj 2022.

**Referenser:**

* Europaparlamentets och rådets förordning (EU) 2017/746 av den 5 april 2017 om medicintekniska produkter för in vitro-diagnostik och om upphävande av direktiv 98/79/EG och kommissionens beslut 2010/227/EU
* förordning (2022:398) om ändring i förordningen (1998:944) om förbud m.m. i vissa fall i samband med hantering, införsel och utförsel av kemiska produkter
* förordning (2022:400) om ändring i förordningen (2012:861) om farliga ämnen i elektrisk och elektronisk utrustning
* förordning (2022:401) om ändring i förordningen (2014:1075) om producentansvar för elutrustning
* förordning (2022:403) om ändring i strålskyddsförordningen (2018:506)

### Kontaktpersoner:

Omgivningsbuller: Sarah Berwick 08-405 44 41

Medicintekniska produkter: Johan Fallenius 08-405 13 49
