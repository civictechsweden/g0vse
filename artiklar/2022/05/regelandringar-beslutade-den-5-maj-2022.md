# Regeländringar beslutade den 5 maj 2022

## Ändringar i avfallsförordningen, miljötillsynsförordningen och förordningen om utvinningsavfall

Regeringen har fattat beslut om ändringar i miljötillsynsförordningen, förordningen om utvinningsavfall och avfallsförordningen.

Kravet i miljötillsynsförordningen på tillsynsmyndigheterna att för vissa avfallsverksamheter upprätta s.k. tillsynsprogram tas bort. Kravet på att upprätta tillsynsprogram för alla typer av avfallsverksamheter har visat sig vara för betungande för tillsynsmyndigheterna. I stället gäller bestämmelsen i miljöbalken om att tillsynsmyndigheten på eget initiativ eller efter anmälan i nödvändig utsträckning ska kontrollera att verksamheten följer relevanta bestämmelser. I avfallsförordningen införs en bestämmelse om vad tillsynsmyndigheten särskilt ska kontrollera vid tillsyn av yrkesmässiga verksamheter som samlar in eller transporterar avfall (avfallets ursprung, typ och mängd m.m.).

När det gäller utvinningsavfallsanläggningar görs ändringar i miljötillsynsförordningen som innebär att det införs krav på särskilda intervall för tillsynsbesök av utvinningsavfallsanläggningar. Kravet på att upprätta tillsynsprogram behålls för verksamheter där det finns en utvinningsavfallsanläggning. Det införs också en ny bestämmelse i förordningen om utvinningsavfall som anger att kommissionens genomförandebeslut (EU) 2020/248 ska följas vid tillsyn av utvinningsavfallsanläggningar.

Ändringarna träder i kraft den 7 juni 2022.

**Referenser:**

* kommissionens genomförandebeslut (EU) 2020/248 av den 21 februari 2020 om fastställande av tekniska riktlinjer för inspektioner i enlighet med artikel 17 i Europaparlamentets och rådets direktiv 2006/21/EG
* promemorian Tillsynsprogram och tillsynsbesök för yrkesmässiga verksamheter som hanterar avfall samt nya skyldigheter vid tillsyn av utvinningsavfallsanläggningar (M2020/01070)
* förordning (2022:359) om ändring i miljötillsynsförordningen (2011:13)
* förordning (2022:360) om ändring i förordningen (2013:319) om utvinningsavfall
* förordning (2022:361) om ändring i avfallsförordningen (2020:614)

### Kontaktperson:

Linnéa Klefbäck 08-405 21 27
