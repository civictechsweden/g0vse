# Regeländringar beslutade den 16 december 2021

## Ändringar i klimatrapporteringsförordningen

Regeringen har beslutat om ändringar i klimatrapporteringsförordningen (2014:1434). Ändringarna innebär att förordningen, som innehåller bestämmelser om myndigheternas rapportering på klimatområdet, uppdateras i ljuset av nya krav såväl på EU-nivå som på FN-nivå, och också kompletteras med bestämmelser om att relevanta myndigheter ska lämna underlag till den klimatredovisning som regeringen ska lämna till riksdagen enligt klimatlagen (2017:720).

Ändringarna träder i kraft den 15 januari 2022.

**Referenser:**

* förordning (2021:1292) om ändring i klimatrapporteringsförordningen (2014:1434)

## Ändringar gällande statligt stöd till vissa miljöfordon och elbusspremie

Regeringen har beslutat om ändringar i förordningen (2020:750) om statligt stöd till vissa miljöfordon och i förordningen (2021:1273) om elbusspremie.

Ändringarna i förordningen om statligt stöd till vissa miljöfordon innebär att effektgränsen för miljöfordonskategorin eldrivna arbetsmaskiner sänks från 75 till 15 kW, och att en ny stödkategori, miljöarbetsmaskiner (som är avsedda att drivas antingen enbart med fordonsgas eller bioetanol, eller av någon av dessa i kombination med elektrisk energi), införs.

Ändringarna i förordningen om elbusspremie innebär att elbusspremien höjs från 10 till 20 procent, att den nuvarande begränsningen av elbusspremien på maximalt 25 miljoner kronor per aktör och kalenderår slopas och att en tidsgräns för när begäran om utbetalning av elbusspremien ska ha gjorts införs.

Ändringarna träder i kraft den 18 januari 2022.

**Referenser:**

* förordning (2021:1274) om ändring i förordningen (2020:750) om statligt stöd till vissa miljöfordon
* förordning (2021:1273) om ändring i förordningen (2016:836) om elbusspremie

## Ändringar i förordningar inom Klimatklivet och Industriklivet

Regeringen har beslutat om ändringar i de tre förordningar som reglerar statligt stöd som betalas ut inom Industriklivet och Klimatklivet. Ändringarna innebär att nya krav införs som ger kommissionen och EU:s myndigheter för finans- och bedrägerikontroll möjlighet att granska utbetalt stöd, Ekonomistyrningsverket ges i uppgift att följa upp stödet samt det införs krav på stödmottagaren att bevara dokumentation och synliggöra EU-finansieringen. Ändringarna föranleds av att Klimatklivet och Industriklivet är en del av den svenska återhämtningsplanen och att stödet då betraktas som EU-medel vilket ställer extra krav på kontroll.

Förordningen (2015:517) om stöd till lokala klimatinvesteringar ändras också på så sätt att det blir möjligt att ge stöd till en åtgärd som avser investering i en anläggning för elproduktion, om elproduktionen baseras på biogas som 1) har producerats genom rötning, och 2) omvandlas till el i stationär motor. Den hittillsvarande begränsningen som innebär att stöd inte får ges till en åtgärd som berättigar till elcertifikat tas bort eftersom elcertifikatsystemet fasas ut.

**Referenser:**

* förordning (2021:1277) om ändring i förordningen (2015:517) om stöd till lokala klimatinvesteringar
* förordning (2021:1278) om ändring i förordningen (2017:1319) om statligt stöd till åtgärder som bidrar till industrins klimatomställning
* förordning (2021:1279) om ändring i förordningen (2019:525) om statligt stöd för installation av laddningspunkter för elfordon

### Kontaktpersoner:

Klimatrapportering: Johan Pettersson 08-405 82 41

Statligt stöd miljöfordon och elbusspremie: Elin Lodin 08-405 85 43

Klimat- och Industriklivet: Sarah Berwick 08-405 44 41
