# Regeländringar beslutade den 20 januari 2022

## Ändringar i förordningen om avgifter för prövning och tillsyn enligt miljöbalken

Regeringen har på Infrastrukturdepartementets område beslutat om en ny förordning som gör det möjligt för länsstyrelsen att få ersättning för arbete med omfattande infrastrukturobjekt. Beslutet kräver följdändringar i bl.a. förordningen om avgifter för prövning och tillsyn enligt miljöbalken på Miljödepartementets område. Genom ändringarna klargörs det att en sökandens skyldighet att i ett ärende enligt 17 kap. miljöbalken stå för berörda statliga myndigheters kostnader inte gäller länsstyrelsens kostnader som kan ersättas enligt den nya förordningen.

Ändringarna träder i kraft den 1 mars 2022.

**Referenser:**

* förordning (2022:42) om ändring i förordningen (1998:940) om avgifter för prövning och tillsyn enligt miljöbalken

## Ändring i industriutsläppsförordningens bestämmelser om stora förbränningsanläggningar

Regeringen har beslutat om de ändringar som behövs i industriutsläppsförordningen med anledning av att Europeiska kommissionen har fattat ett nytt genomförandebeslut med slutsatser om bästa tillgängliga teknik för stora förbränningsanläggningar sedan Tribunalen vid EU-domstolen genom dom i januari 2021 upphävt det hittills gällande beslutet.

Ändringarna innebär inte någon förändring i sak vad gäller de krav som hittills har gällt för de berörda anläggningarna utan innebär i stället att det blir tydligt att samma krav som gäller nu fortsätter att gälla och de bedöms vara nödvändiga för att följa EU-rättsliga förpliktelser.

Ändringarna träder i kraft den 4 februari 2022.

**Referenser:**

* mål T‑699/17 Republiken Polen mot Europeiska kommissionen, Tribunalens dom av den 27 januari 2021
* kommissionens genomförandebeslut (EU) 2017/1442 av den 31 juli 2017 om fastställande av BAT-slutsatser för stora förbränningsanläggningar, i enlighet med Europaparlamentets och rådets direktiv 2010/75/EU
* kommissionens genomförandebeslut (EU) 2021/2326 av den 30 november 2021 om fastställande av BAT-slutsatser för stora förbränningsanläggningar, i enlighet med Europaparlamentets och rådets direktiv 2010/75/EU
* förordning (2022:34) om ändring i industriutsläppsförordningen (2013:250)

### Kontaktpersoner:

Prövning och tillsyn: Helena Swedenborg 08-405 93 23

Industriutsläpp: Helen Blomberg 08-405 82 24
