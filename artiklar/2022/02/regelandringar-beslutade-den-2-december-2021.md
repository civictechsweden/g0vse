# Regeländringar beslutade den 2 december 2021

## Förordningar med anledning av ratifikation av ändringsprotokollen till Paris- och Brysselkonventionen

Regeringen har beslutat om ratifikation av ändringsprotokollen till Pariskonventionen om skadeståndsansvar på atomenergins område och dess tilläggskonvention. Ändringsprotokollen träder i kraft den 1 januari 2022. För att genomföra ändringsprotokollen har regeringen beslutat om förordningen (2021:1142) om ansvar och ersättning vid radiologiska olyckor, följdändringar i ett antal förordningar och lagar samt ikraftträdandet av lagen (2010:950) om ansvar och ersättning vid radiologiska olyckor.

Ändringsprotokollen innebär i huvudsak följande:

* Det lägsta ansvarsbeloppet höjs till 700 miljoner euro med möjlighet till lägre nivåer för lågriskanläggningar (som lägst 70 miljoner euro) och transporter (som lägst 80 miljoner euro).
* Anläggningshavaren ska ställa säkerhet för minst samma belopp.
* Om ansvarsbeloppet är lägre än 1 200 miljoner euro ska anläggningsstaten skjuta till medel upp till detta belopp.
* Det klargörs att det är tillåtet att föreskriva ett obegränsat ansvar för anläggningshavaren, vilket Sverige har gjort i lagen om ansvar och ersättning vid radiologiska olyckor.
* Preskriptionstiden för personskador förlängs från tio till trettio år från olyckan (för övriga skador gäller tio år).

Anläggningshavaren ska i den utsträckning som är möjligt ha en ansvarsförsäkring som säkerhet för ansvarsbeloppet. Om en ansvarsförsäkring inte gäller för vissa radiologiska skador ska anläggningshavaren se till att den eller de kompletterande säkerheter ställs som behövs för att täcka beloppet.

Även enligt nuvarande bestämmelser har staten ett andrahandsansvar. Ersättning betalas av staten i den mån ersättning inte kan fås från den ansvariga anläggningshavarens säkerhet. Statens sammanlagda ersättningsansvar är för varje radiologisk olycka begränsat till 1 200 miljoner euro. Om en skadelidande ändå inte får skadan fullt ersatt ska staten med bidrag från andra stater anslutna till tilläggskonventionen betala den ytterligare ersättning som behövs för att ersätta skadan, dock med som högst 300 miljoner euro.

Förordningarna träder i kraft den 1 januari 2022.

**Referenser:**

* förordning (2021:1133) om ikraftträdande av lagen (2010:950) om ansvar och ersättning vid radiologiska olyckor
* förordning (2021:1134) om ikraftträdande av lagen (2010:951) om ändring i lagen (2010:950) om ansvar och ersättning vid radiologiska olyckor
* förordning (2021:1139) om ikraftträdande av lagen (2010:973) om ändring i lagen (1984:3) om kärnteknisk verksamhet
* förordning (2021:1142) om ansvar och ersättning vid radiologiska olyckor
* förordning (2021:1144) om ändring i förordningen (2008:463) om vissa avgifter till Strålsäkerhetsmyndigheten

### Kontaktperson:

Robert Petersson 08-405 87 77
