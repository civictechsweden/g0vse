# Ministermöte om EU:s framtidskonferens, Storbritannien och stärkt demokrati

En bredd av frågor finns på dagordningen när EU:s ministerråd för allmänna frågor möts i Bryssel den 25 januari. EU:s relation med Storbritannien, demokrati och EU:s framtidskonferens står i fokus.


## Det franska ordförandeskapet

På mötet kommer det franska ordförandeskapet att presentera prioriteringar och arbetsprogram för ministerrådet under första halvåret 2022:

· ett mer suveränt Europa, bland annat genom ett förstärkt Schengen,

· en ny europeisk tillväxtmodell där bland annat den ekonomiska utvecklingen är sammanlänkad med klimatmålen och

· ett humant Europa som lyssnar på medborgarnas oro genom Framtidskonferensen.

## Stärkt demokrati i EU

Ministrarna ska diskutera det paket av förslag för att främja demokrati och transparens som EU\-kommissionen presenterade hösten 2021\. I centrum står integritet i samband med val och demokratisk delaktighet.

Utgångspunkterna är behovet av att skydda och försvara medborgarnas politiska rättigheter och valrättigheter och att stärka den demokratiska debatten i EU. Bakgrunden är bland annat att en allt större del av den politiska debatten sker online och i sociala medier. EU\-kommissionen ser behov av större transparens i samband med politisk reklam och att stärka möjligheterna för EU:s medborgare att utöva sin rösträtt i kommunala val och i val till Europaparlamentet.

Regeringen välkomnar åtgärder i syfte att skydda valrättigheter, politiska rättigheter och principerna för demokratisk debatt i EU. Regeringen anser samtidigt att förslaget behöver analyseras eftersom de regler för politisk reklam som föreslås inte finns i Sverige och att det är av största vikt att säkerställa vidsträckt yttrandefrihet och mediernas oberoende. Regeringen ser positivt på att EU\-kommissionen tar initiativ till att hantera de svårigheter som EU\-medborgare kan stå inför när de använder sin rätt att rösta och kandidera. Regeringen understryker samtidigt att principen om att valfrågor främst ska regleras på nationell nivå värnas.

## Konferensen om Europas framtid

Det franska ordförandeskapet ska informera om plenarförsamlingen i Europaparlamentet den 21–22 januari. Då presenteras rekommendationer från två så kallade medborgarpaneler, det vill säga de paneler som täckt områdena Demokratin i EU; Värderingar, rättigheter, rättsstatsprincipen och Säkerhet; Klimat och miljö samt Hälsa.

Konferensen har försenats av pandemin. Som representant för en av EU:s tre kommande ordförandeskapsländer ingår EU\-minister Hans Dahlgren i konferensens exekutiva styrelse.

Regeringen anser att medborgarna måste få betydligt mer utrymme att uttrycka sig i sakfrågor samt erbjudas ett mer interaktivt upplägg vid nästa plenarförsamling.

## Relationen mellan EU och Storbritannien

Ministrarna kommer att få en lägesuppdatering om relationen mellan EU och Storbritannien med fokus på Nordirlandsprotokollet. Protokollet ingår i utträdesavtalet och ska motverka en hård gräns mellan Irland och Nordirland samtidigt som EU:s inre marknad upprätthålls.

Som svar på den brittiska regeringens vilja att omförhandla protokollet lade EU\-kommissionen i höstas fram förslag på mer flexibla lösningar på hur det genomförs. Det handlar bland annat om att säkra den långsiktiga tillgången till läkemedel på Nordirland.

EU\-ambassadör Lars Danielsson företräder Sverige på mötet.
