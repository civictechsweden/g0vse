# Naturrestaurering och återrapportering från COP15 på EU-möte

När EU:s klimat\- och miljöministrar möttes i Bryssel 20 december för det sista ordinarie rådsmötet under tjeckiska ordförandeskapet stod lagförslaget om restaurering av natur på agendan. Kommissionen rapporterade även om utfallet av FN:s konferens om biologisk mångfald, COP15\. Klimat\- och miljöminister Romina Pourmokhtari företrädde Sverige vid mötet.


## Restaurering av natur

Vid rådsmötet höll ministrarna en riktlinjedebatt om kommissionens förslag till ny förordning om restaurering av natur inom EU. Förslaget innehåller ett flertal bindande mål och skyldigheter för EU\-länderna rörande restaurering av olika typer av ekosystem både på land, i havet och i urbana områden.

Förordningen bidrar till genomförande av EU:s strategi för biologisk mångfald, men har även tydlig koppling till andra politiska åtgärder inom den gröna given, inte minst EU:s strategi för klimatanpassning.

## COP 15 och övriga lagförslag

Kommissionen gav en återrapportering om förhandlingarna vid FN:s konferens om biologisk mångfald, COP 15\. Flera av EU\-ländernas klimat\- och miljöministrar samt EU:s kommissionär för miljö, hav och fiske, Virginijus Sinkevičius deltog vid konferensen som hölls i Montréal 7–19 december.

Vid konferensen antogs ett ramverk med globala mål som syftar till att skydda och återställa miljön för nuvarande och framtida generationer, säkerställa hållbar miljöanvändning och stimulera gröna investeringar.

Kommissionen presenterade även paketet med lagstiftningsförslag om nollföroreningar och förslaget om cirkulär ekonomi vid rådsmötet i Bryssel.

## Svenska ordförandeskapets prioriteringar

Klimat\- och miljöminister Romina Pourmokhtari presenterade det svenska ordförandeskapets prioriteringar på klimat\- och miljöområdet vid rådsmötet. Nästa gång ministrarna möts kommer det vara Sverige som leder mötet.

**Producerat av EU\-representationen.**
