# EU:s Östersjöstrategi – en plattform för samarbete med Ukraina?

Det svenska ordförandeskapet för EU:s Östersjöstrategi anordnade den 8 december, i samarbete med Svenska institutet, ett heldagsevent med syfte att undersöka samarbetsformer mellan aktörer inom Östersjöstrategin och Ukraina. Initiativet utgjorde en första formell dialog kring konkreta områden för samarbete till stöd för Ukraina.

Eventet var tudelat där den inledande delen hölls i hybridform i Regeringskansliets lokaler med medverkan av statssekreterare Christian Danielsson och Ukrainas statssekreterare för EU-integration, Ihor Korkhovyi. Den akademiska världen och EU-kommissionen var också representerade. Cirka 300 personer följde eventet; en bred krets inom såväl Östersjö- som Donaustrategin. Värt att notera är att Ukrainas ambassadör i Sverige, Andrij Plachotnjuk, deltog på plats vid eventet.

Samarbetet inom Östersjöregionen är mer relevant än någonsin och samarbetet med Ukraina kommer att vara prioriterat under Sveriges ordförandeskap i EU:s Östersjöstrategi och även under det svenska EU-ordförandeskapet under våren. Ukraina har en stor roll inom den europeiska säkerhetsordningen baserat på demokrati och frihet.

Den andra delen av eventet bestod av tematiska workshoppar och var helt digital. Denna del var helt i Föreningen Nordens och Svenska institutets regi.
