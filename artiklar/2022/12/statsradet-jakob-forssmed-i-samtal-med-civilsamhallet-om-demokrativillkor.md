# Statsrådet Jakob Forssmed i samtal med civilsamhället om demokrativillkor

Tisdagen den 13 december bjöd socialminister Jakob Forssmed in representanter från civilsamhället och trossamfunden till ett sakråd om demokrativillkor för statsbidrag.

- Att höra synpunkter från civilsamhället och trossamfunden är ett viktigt steg när regeringen nu arbetar vidare med att utforma förslag, säger socialminister Jakob Forssmed.

Vid sakrådet informerade socialministern om att regeringen valt att återkalla den proposition om ett nytt demokrativillkor som lämnades till riksdagen i somras. Syftet med sakrådet var att ge civilsamhället och trossamfunden tillfälle att framföra synpunkter avseende det förslag till demokrativillkor som fanns i propositionen inför att regeringen arbetar vidare med frågan.

Organisationernas synpunkter kommer att sammanställas och finnas med i regeringens fortsatta arbete.
