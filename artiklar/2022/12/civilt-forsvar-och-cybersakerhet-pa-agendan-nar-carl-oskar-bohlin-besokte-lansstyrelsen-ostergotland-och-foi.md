# Civilt försvar och cybersäkerhet på agendan när Carl-Oskar Bohlin besökte länsstyrelsen Östergötland och FOI

Den 14 december besökte minister för civilt försvar Carl\-Oskar Bohlin Länsstyrelsen i Östergötland och cyberanläggningen Crate vid Totalförsvarets forskningsinstitut (FOI) i Linköping. Att öka samhällets cybersäkerhet är en viktig del av regeringens arbete med att stärka det civila försvaret.


Crate är en av Europas första och största cyberanläggningar. Där har samhällsviktiga system byggts upp för att simulera cyberangrepp under kontrollerade former.

– Cybersäkerhet är en viktig del av vår beredskap. Övningar med simulerade cyberattacker ger ökad förståelse för vad som krävs för att skydda våra samhällsviktiga digitaliserade system, sa minister för civilt försvar Carl\-Oskar Bohlin vid besöket.

Under resan träffade Carl\-Oskar Bohlin civilområdeschef Carl Fredrik Graf, landshövdingar, beredskapsdirektörer och civilområdeskanslichefer i de södra och sydöstra civilområdena, chefen Södra militärregionen samt företrädare för Crate.

– Länsstyrelserna har en viktig roll i att stödja den lokala och regionala nivån i arbetet med att utveckla sin beredskap. Jag ser fram emot att under den här mandatperioden tillsammans stärka Sveriges beredskap och säkerhet, sa Carl\-Oskar Bohlin.

## Aktuella frågor

Vid besöket lyftes några av de aktuella frågorna som regeringen arbetar med när det gäller civilt försvar. Bland annat MSB:s redovisning "Civilt försvar mot 2030 – ett totalförsvar i balans" med förslag på åtgärder för att stärka det civila försvaret på längre sikt, betänkandet "Ett stärkt skydd för civilbefolkningen vid höjd beredskap" samt frågan om personalförsörjning inom det civila försvaret, och om en aktivering av civilplikten.
