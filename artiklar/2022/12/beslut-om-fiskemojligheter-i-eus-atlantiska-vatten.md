# Beslut om fiskemöjligheter i EU:s atlantiska vatten

När EU:s ministrar med ansvar för jordbruks- och fiskefrågor möttes i Bryssel 11–13 december tog de efter långa förhandlingar ett beslut om fiskekvoter i EU:s atlantiska vatten, Medelhavet och Svarta havet. Därutöver diskuterade de bland annat situationen på jordbruksmarknaden och EU:s djurskyddslagstiftning. Landsbygdsminister Peter Kullgren företrädde Sverige vid mötet.

## Fiskemöjligheter i EU:s vatten

Vid mötet nådde ministrarna en politisk överenskommelse om 2023 års totala tillåtna fångstmängder och kvoter, så kallad TAC (Total Allowable Catch) i bland annat Nordsjön, Skagerrak, Kattegatt och brittiska vatten i Atlanten samt i Medelhavet och Svarta havet.

Utöver kvoter på till exempel sill, makrill, torsk, kolja, rödspätta, räkor och annan i svensk handel vanlig fisk innehåller överenskommelsen även en förbudsperiod för fiske av ål i marina vatten och i kustområden.

Läs mer om beslutet om fiskemöjligheter här: [Uttalande från Landsbygdsminister Peter Kullgren med anledning av avslutade EU-förhandlingar om fiskemöjligheter i EU:s atlantiska vatten](/uttalanden/20222/12/uttalande-fran-landsbygdsminister-peter-kullgren-med-anledning-av-avslutade-eu-forhandlingar-fiskemojligheter-i-eus-atlantiska-vatten/)

## Situationen på jordbruksmarknaden och EU:s djurskyddslagstiftning

Kommissionen gav vid mötet uppdaterad information om marknadssituationen för jordbruksprodukter efter Rysslands invasion av Ukraina. Rysslands invasion av Ukraina har orsakat det allvarligaste säkerhetspolitiska läget i Europa sedan andra världskriget och driver upp priserna på jordbrukets insatsvaror, som foder, energi, drivmedel och gödsel samtidigt som viss exporter av spannmål och oljeväxter stoppas.

Kommissionen gav även en lägesuppdatering beträffande godkännandet av de strategiska planerna för den gemensamma jordbrukspolitiken och ministrarna höll en diskussion om processen.

Därutöver diskuterade ministrarna kommissionens översyn av EU:s djurskyddslagstiftning. Översynen har till syfte att säkerställa en högre djurskyddsnivå och att bidra till att uppnå ett mer hållbart livsmedelssystem.

## Geografiska ursprungsbeteckningar, växtskyddsmedel och framsidesmärkning

Det tjeckiska ordförandeskapet informerade om sin framstegsrapport för förhandlingarna om regelverket för geografiska beteckningar och gav en lägesuppdatering om arbetet med förordningen om hållbar användning av växtskyddsmedel.

Vid rådsmötet redogjorde ordförandeskapet även kortfattat för sin konferens på temat ”harmoniserad framsidesmärkning och dess inverkan på hållbar livsmedels-märkning”. Syftet med konferensen var att belysa temat mot bakgrund av kommissionens planerade översyn av reglerna för livsmedelsinformation.

Landsbygdsminister Peter Kullgren företrädde Sverige vid mötet.

**Producerat av EU-representationen.**
