# Bistånds- och utrikeshandelsminister Johan Forssell undertecknar protokoll om fördjupat svenskt-indiskt samarbete

Bistånds- och utrikeshandelsminister Johan Forssell besökte den 8–9 december Indien tillsammans med en delegation från det svenska näringslivet. Under besöket undertecknades det 20:e blandkommissionsprotokollet om fördjupat svenskt-indiskt samarbete. Det hölls också bilaterala överläggningar med Indiens handels- och industriminister Piyush Goyal, ministern med ansvar för IT och elektronik, telekommunikation och järnväg Ashwini Vaishnaw samt G20-sherpan Amitabh Kant. Flera främjandeaktiviteter arrangerades inom ramen för Nobel Memorial Week.

Undertecknandet av blandkommissionsprotokollet var en viktig del av bistånds- och utrikeshandelsministerns Indienbesök. Det undertecknades tillsammans med handels- och industriminister Piyush Goyal och behandlar det svensk-indiska samarbetet inom områden som innovation, forskning, hälsa, energi, telekom, grön omställning, jämställdhet och affärsklimat. Sverige och Indien har träffats inom ramen för Blandkommissionen (Joint Commission for Economic, Industrial and Scientific Cooperation) 20 gånger sedan 1972 och genom årets möte firade Blandkommissionen 50 år. Samarbetet inom Team Sweden är en grundförutsättning för det breda samarbetet.

## Indien – allt viktigare för svenska företag

Med på resan följde en näringslivsdelegation med företagsledare från Sveriges största bolag och en Vinnovadelegation med innovationsaktörer och start-ups. Vid ett affärsforum för svenskt och indiskt näringsliv uppmärksammade bistånds- och utrikeshandelsminister Johan Forssell och handels- och industriminister Piyush Goyal den ökade betydelsen av det svensk-indiska handelsutbytet. Indiens starka ekonomiska tillväxt, stora hemmamarknad och framväxande innovationsmiljöer gör landet allt viktigare för svenska företag. Indien höjer sina klimatambitioner, en omställning som skapar ytterligare möjligheter för svenska aktörer att bidra med kompetens och kapacitet.

Grön omställning var också temat för ett rundabordssamtal som Business Sweden arrangerade under besöket. Där deltog bistånds- och utrikeshandelsministern tillsammans med representanter för både svenska och indiska företag. För att föra samman indiska klimatambitioner med svenska hållbarhetslösningar inleder Business Sweden initiativet India Sweden Green Transition Partnership inom ramen för det svensk-indiska samarbetet.

## Parallella ordförandeskap och gemensamma intresseområden

Under de bilaterala överläggningarna diskuterades också Sveriges och Indiens parallella ordförandeskap i EU och G20. Frihandelsförhandlingarna och inrättandet av ett handels- och teknikråd (TTC) mellan EU och Indien var centrala teman. Andra gemensamma intresseområden under ordförandeskapen är digitalisering, klimat och global hälsa.

## Innovation i fokus under Sweden-India Nobel Memorial

Bistånds- och utrikeshandelsministerns resa sammanföll med Sweden-India Nobel Memorial Week. Det är en veckolång främjandesatsning som Sveriges ambassad i New Delhi och generalkonsulatet i Mumbai arrangerar för att uppmärksamma innovation, vetenskap och kreativitet i Alfred Nobels minne. Innovation stod också i fokus när resan avslutades med en Sverigefrämjande Nobelmottagningen som samlade över 1 000 gäster på svenska residenset.

Sveriges relationer med Indien sträcker sig långt tillbaka. Många svenska företag var på plats redan innan Indiens självständighet. Ericsson sålde exempelvis sin första telefonväxel till Indien år 1903 och SKF etablerade sin verksamhet 1923. Nu går Sverige och Indien in i ett jubileumsår där 75 år av diplomatiska relationer kommer uppmärksammas med temat Swedish Innovation Made in India.
