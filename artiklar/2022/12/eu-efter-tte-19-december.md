# EU:s ministrar överens om gaspristak

Efter ett flertal extrainsatta möten nådde EU:s energiministrar en överenskommelse om ett pristak på gas vid ett möte i Bryssel 19 december. Ministrarna antog även gemensamma positioner om ändringar i direktivet om förnybar energi och om förordningen om minskade metanutsläpp i energisektorn. Sverige representerades vid rådsmötet av energi- och näringsminister Ebba Busch.

## Gaspristak

Vid mötet kom ministrarna överens om antagandet av en så kallad marknadskorrigeringsmekanism. Mekanismen innehåller ett gaspristak som ska aktiveras när priset för gas överstiger 180 euro under mer än tre dagar. Pristaket ska gälla från och med 15 februari 2023 och har till syfte att motverka de höga toppar av gaspriset som uppstått efter energikrisen till följd av Rysslands invasion av Ukraina.

Rådet är därmed överens om samtliga krisförordningar som har förhandlats under den senaste tiden i samband med energikrisen. Utöver förordningen om marknadskorrigeringsmekanismen antog rådet en förordning om gemensam gasupphandling och solidaritet, samt en förordning om förenklade tillståndsprövningsprocesser för förnybarenergiprojekt.

## RePowerEU

Energiministrarna antog en gemensam position om ändringar i reglerna för tillståndsprocesser i direktivet om förnybar energi, RED. Ändringarna ingår i kommissionens REPowerEU-paket som syftar till att snabbt minska EU:s beroende av ryska fossila bränslen och påskynda den gröna omställningen.

Ändringarna i direktivet syftar till att snabba på utbyggnaden av förnybar energiproduktion och innehåller bestämmelser om utpekande av särskilda fokusområden för utbyggnad av förnybar energiproduktion med krav på korta tidsfrister för tillståndsprövning.

Sverige kommer i egenskap av ordförande representera ministerrådet i de fortsatta trepartsförhandlingarna om direktivet med Europaparlamentet och EU-kommissionen under våren 2023.

## Minskade metanutsläpp i energisektorn

Vid rådsmötet antog ministrarna rådets position gällande förordningen om minskade metanutsläpp i energisektorn. I förslaget till förordning ingår regler för mätning, rapportering och åtgärder för att minska metanutsläpp i olje-, gas- och kolsektorerna. Efter koldioxid är metan den växthusgas som bidrar mest till klimatförändringen.

Under våren 2023 kommer Sverige i egenskap av ordförande representera ministerrådet i trepartsförhandlingarna med Europaparlamentet och EU-kommissionen avseende lagförslaget.

## Gasmarknadspaketet

Det tjeckiska ordförandeskapet gav vid rådsmötet en lägesrapport om det så kallade gasmarknadspaketet. Paketet innehåller tre lagstiftningsakter som bland annat syftar till att etablera ett nytt regelverk för vätgas, liberalisera naturgasmarknaden genom förstärkta kundrättigheter och långsiktigt säkerställa försörjningstryggheten för naturgas.

Det övergripande syftet med de föreslagna ändringarna är att öka användningen av förnybara och koldioxidsnåla gaser samtidigt som användningen av naturgas ska minska för att EU ska uppnå kliamatneutralitet 2050.

Därutöver presenterade energi- och näringsminister Ebba Busch det svenska ordförandeskapets prioriteringar på energiområdet vid rådsmötet.

**Producerat av EU-representationen.**
