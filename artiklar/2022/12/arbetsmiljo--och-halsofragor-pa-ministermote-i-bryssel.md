# Arbetsmiljö- och hälsofrågor på ministermöte i Bryssel

När EU:s ministrar för arbetsmarknads\- och sysselsättningsfrågor samt hälso\- och sjukvårdsfrågor möttes i Bryssel 8–9 december diskuterade de lagstiftningsförslag om bland annat tillgång till och användning av hälsodata. Ministrarna antog även en allmän inriktning om direktivet för ökat skydd mot asbest på arbetsplatsen. Vid mötet representerades Sverige av jämställdhets\- och biträdande arbetsmarknadsminister Paulina Brandberg, äldre\- och socialförsäkringsminister Anna Tenje och sjukvårdsminister Acko Ankarberg Johansson.


## Skydd mot asbest och villkor för plattformsarbete

Vid rådsmötet antog ministrarna en gemensam position för direktivet om skydd för arbetstagare mot risker vid exponering för asbest i arbetet. Det föreslagna direktivet innebär ett skärpt gränsvärde för asbest på arbetsplatser. Sverige kommer i egenskap av ordförande representera ministerrådet i förhandlingarna med Europaparlamentet under våren 2023\.

Ministrarna höll även diskussioner om förslaget till direktiv om bättre arbetsvillkor för plattformsarbete.

## Jämställdhet, social inkludering och den europeiska planeringsterminen

Ministrarna godkände slutsatser om inkludering av personer med funktionsnedsättning på arbetsmarknaden och slutsatser om jämställdhet för unga i splittrade ekonomier.

Därutöver diskuterade ministrarna om riktlinjen för den europeiska planeringsterminen för 2023\.

## Europeiska omsorgsstrategin

Vid mötet diskuterade ministrarna den europeiska omsorgsstrategin. I samband med detta antog de rekommendationer om långvarig vård och omsorg av god kvalitet och till rimlig kostnad samt om mål om förskoleverksamhet och barnomsorg.

## Cancerscreening, vaccinering och hälsodata

EU:s hälso\- och sjukvårdsministrar antog vid rådsmötet rekommendationer om uppdaterade rekommendationer för cancerscreening och slutsatser om vaccinering som ett av de effektivaste verktygen för att förebygga sjukdomar och förbättra folkhälsan.

Det tjeckiska ordförandeskapet gav ministrarna en lägesrapport om de pågående förhandlingarna om förslaget till förordning om ett europeiskt hälsodataområde. Syftet med förslaget är att patienter ska få bättre kontroll över sina hälsouppgifter i elektronisk form och att främja tillgången till relevant hälsodata för till exempel forskning

Ordförandeskapet uppdaterade också om läget i förhandlingarna om utkastet till förordningen om kvalitets\- och säkerhetsstandarder för ämnen av mänskligt ursprung avsedda för användning på människor.

Vid mötet representerades Sverige av jämställdhets\- och biträdande arbetsmarknadsminister Paulina Brandberg, äldre\- och socialförsäkringsminister Anna Tenje och sjukvårdsminister Acko Ankarberg Johansson.

**Producerat av EU\-representationen.**
