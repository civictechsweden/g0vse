# Regeländringar beslutade den 10 mars 2022

## Ändringar i Naturvårdsverkets instruktion m.m.

Regeringen har beslutat om ändringar i förordningen med instruktion för Naturvårdsverket och i miljötillsynsförordningen.

Ändringarna i Naturvårdsverkets instruktion innebär bl.a. följande:

* Regleringen för den årliga uppföljningen inom miljömålssystemet utformas utifrån syftet att innehållet i denna främst används i arbetet med regeringens styrning och resultatredovisningen i budgetpropositionen.
* Naturvårdsverket ska vart fjärde år lämna underlag till de beskrivningar som ska ligga till grund för en klimatpolitisk handlingsplan enligt klimatlagen.
* Naturvårdsverkets uppgifter preciseras och utökas, bl.a. ska myndigheten medverka till att främja brukandet av vilt som resurs, verka för en samhällsekonomiskt effektiv omställning till en cirkulär ekonomi och ansvara för nationell plastsamordning.
* Myndigheten ska varje år redovisa arbetet med naturvård och biologisk mångfald.
* Tillsyns\- och föreskriftsrådet läggs ned.

Ändringarna i miljötillsynsförordningen innebär att Naturvårdsverket får ett ansvar att ta initiativ till en liknande samverkan som Tillsyns\- och föreskriftsrådet tidigare stått för.

De nya bestämmelserna träder i kraft den 1 maj 2022\.

**Referenser:**

* förordning (2022:187\) om ändring av förordning (2012:989\) med instruktion för Naturvårdsverket
* förordning (2022:188\) om ändring av miljötillsynsförordningen (2011:13\)

## Upphävande av Kemikalieinspektionens föreskrifter

Regeringen har beslutat om upphävande av Kemikalieinspektionens föreskrifter (KIFS 2005:7\) om klassificering och märkning av kemiska produkter och föreskrifter (KIFS 2008:3\) om bekämpningsmedel. Kemikalieinspektionen kan inte upphäva föreskrifterna eftersom myndigheten saknar bemyndigande för vissa frågor som regleras i föreskrifterna.

KIFS 2005:7 genomför två EU\-direktiv som har upphävts. Regler om klassificering och märkning av kemiska produkter finns nu i förordning (EG) nr 1272/2008 om klassificering, märkning och förpackning av ämnen och blandningar, den så kallade CLP\-förordningen. KIFS 2005:7 upphävs därför.

Kemikalieinspektionen arbetar med att ta fram nya föreskrifter som ska ersätta KIFS 2008:3, varför även KIFS 2008:3 upphävs så att de upphör att gälla när de nya föreskrifterna träder i kraft.

Föreskrifterna upphör att gälla den 1 maj 2022\.

**Referenser:**

* förordning om upphävande av Kemikalieinspektionens föreskrifter (KIFS 2005:7\) om klassificering och märkning av kemiska produkter
* förordning om upphävande av Kemikalieinspektionens föreskrifter (KIFS 2008:3\) om bekämpningsmedel

Förordningarna kommer att publiceras i Kemikalieinspektionens författningssamling (KIFS).

## Ändring av övergångsbestämmelse till förordningen om ansvar och ersättning vid radiologiska olyckor

Regeringen har beslutat om ändring i en övergångsbestämmelse till förordningen om ansvar och ersättning vid radiologiska olyckor. Strålsäkerhetsmyndigheten ska enligt övergångsbestämmelsen första gången lämna över en ansökan om lägre ansvarsbelopp tillsammans med ett eget yttrande till regeringen senast den 1 april 2022\. Datumet ändras i och med regeringsbeslutet till den 1 maj 2023\.

**Referenser:**

* förordning (2022:189\) om ändring i förordningen (2021:1142\) om ansvar och ersättning vid radiologiska olyckor

### Mer information

Författningarna blir offentliga när de publicerats på webbplatsen [www.svenskforfattningssamling.se](https://www.svenskforfattningssamling.se/) eller vad gäller upphävande av Kemikalieinspektionens föreskrifter när de publicerats på Kemikalieinspektionens webbplats [Kemikalieinspektionens föreskrifter (KIFS) – Kemikalieinspektionen](http://Kemikalieinspektionens föreskrifter (KIFS) – Kemikalieinspektionen).

### Kontaktpersoner

Naturvårdsverkets instruktion: Linnéa Klefbäck 08\-405 21 27

Kemikalieinspektionens föreskrifter: Linnea Haglund 08\-405 51 98

Radiologiska olyckor: Robert Petersson 08\-405 87 77
