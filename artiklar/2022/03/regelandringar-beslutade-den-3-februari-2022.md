# Regeländringar beslutade den 3 februari 2022

## Ändringar i stödet till sanering av förorenade områden

Regeringen har beslutat om en ny förordning om statligt stöd till åtgärder för efterbehandling av föroreningsskador med följdändringar i förordningen om avhjälpande av föroreningsskador och statligt stöd för sådant avhjälpande samt på Näringsdepartementets område även en ändring i förordningen med instruktion för Sveriges geologiska undersökning.

Ändringarna innebär att man i fortsättningen skiljer på projekt som kan anses vara statsstöd (projekt där fastighetsägaren är ett företag enligt EU:s statsstödsregler) och projekt som inte utgör statsstöd. För projekt som kan vara statsstöd införs en ny förordning där fastighetsägaren (företaget) är stödmottagare och därmed får en aktiv roll i projektet. Den hittillsvarande bidragsförordningen renodlas till att bara omfatta statsbidrag för projekt som inte kan utgöra statsstöd. Ändringarna görs med anledning av ett granskningsärende om statsstöd som Europeiska kommissionen har initierat, där kommissionen har kommit fram till att den nuvarande svenska stödordningen inte är förenlig med den allmänna gruppundantagsförordningen (GBER).

En mindre följdändring görs också i förordningen med instruktion för Sveriges geologiska undersökning.

Ändringarna träder i kraft den 8 mars 2022.

**Referenser:**

* förordning (2022:98) om statligt stöd till åtgärder för efterbehandling av föroreningsskador
* förordning (2022:99) om ändring i förordningen (2004:100) om avhjälpande av föroreningsskador och statligt stöd för sådant avhjälpande

### Kontaktperson:

Pia-Maria Lindroos 08-405 21 51
