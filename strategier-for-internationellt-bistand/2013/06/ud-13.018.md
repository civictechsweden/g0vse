# Resultatstrategi för Sveriges internationella bistånd i Somalia 2013–2017

Denna resultatstrategi styr användningen av medel som anslås under anslagspost 9 Afrika i Sidas regleringsbrev för respektive verksamhetsår.

Strategin ska gälla under perioden 2013 – 2017\. Strategin omfattar sammantaget högst 1,5 miljarder svenska kronor under de kommande fem åren. Verksamheten inom ramen för strategin syftar till att bidra till uppbyggnaden av det konflikthärjade somaliska samhället. Att stärka fattiga människors möjligheter att stå emot och klara av nya kriser, stödja den sköra demokratin, stärka respekten för de mänskliga rättigheterna samt att öka möjligheterna att få arbete ska vara viktiga beståndsdelar i samarbetet med Somalia. Målgrupper ska därför främst vara kvinnor och unga.
