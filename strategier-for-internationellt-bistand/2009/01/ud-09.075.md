# Samarbetsstrategi för utvecklingssamarbetet med Colombia 2009 - 2013

Det övergripande målet för det svenska utvecklingssamarbetet med Colombia är att fattiga människor har förbättrat sina levnadsvillkor och
att en hållbar fred har uppnåtts med ett brett samhälleligt deltagande.
Utifrån erfarenheter från föregående strategiperiod, analys av andra givares utvecklingssamarbete och bedömning av Sveriges komparativa fördelar har två samarbetsområden identifierats: 1) Fred och säkerhet, 2) Mänskliga rättigheter och demokratisk samhällsstyrning.
Strategins processmål är att det svenska utvecklingssamarbetet har en fokuserad insatsportfölj.
Strategiska frågor för dialog är a) en förhandlad fredsprocess med ett brett samhälleligt deltagande, b) respekt för mänskliga rättigheter, och jämställdhet, och c) verka för att det politiska, ekonomiska och sociala
utanförskapet minskas för marginaliserade colombianer.
