# Samarbetsstrategi: Albanien 2009 - 2012

Det övergripande målet för det svenska utvecklingssamarbetet med Albanien 2009\-2012 ska vara en stärkt demokratisk stat, långsiktigt hållbar utveckling samt förbättrade förutsättningar att uppnå EU\-medlemskap.

På litet mer än 15 år har Albanien utvecklats från en totalitär regim med centralplanering till en ung demokrati med marknadsekonomi. Den ekonomiska utvecklingen är relativt stark men då det sociala och politiska systemet inte förändrats i samma takt har landet ännu långt kvar till en modern stat baserad på EU:s värdegrunder.

Det svenska stödet ska koncentreras till de båda sektorerna demokratisk samhällsstyrning och mänskliga rättigheter samt naturresurser och miljö. Sektorvalet är grundat på en behovsanalys, Albaniens egna prioriteringar, andra givares utvecklingssamarbete med Albanien samt svenska komparativa fördelar. Samarbetet förväntas stärka Albaniens förutsättningar att genomföra reformer och säkerställa hållbar och rättvis utveckling.

I syfte att stärka effekter och resultat av svenskfinansierade insatser ska dialog föras i samband med de svenska insatserna för att verka för en öppen kommunikation mellan beslutsfattare och medborgare om Albaniens långsiktiga reformåtaganden samt för stärkt jämställdhet och kvinnors ökade deltagande i samhällsutvecklingen.

Volymen för det svenska biståndet till Albanien under perioden 2009\-2012 ska vara ca 90 miljoner kronor per år.
