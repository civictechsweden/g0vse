# Strategi för selektivt samarbete med Indien för perioden 2009-2013

Denna strategi styr Sveriges selektiva samarbete med Indien under perioden 2009-2013. Utgångspunkten för samarbetet är Sveriges politik för global utveckling (PGU), målet för svenskt utvecklingssamarbete, Indiens femårsplaner, erfarenheter från tidigare utvecklingssamarbete samt Sveriges komparativa fördelar.

Det övergripande målet för Sveriges selektiva samarbete med Indien är en socialt, ekonomiskt och miljömässigt hållbar utveckling. Den viktigaste samarbetsformen under strategiperioden kommer att vara aktörssamverkan i syfte att uppnå självbärande relationer mellan svenska och indiska aktörer.
