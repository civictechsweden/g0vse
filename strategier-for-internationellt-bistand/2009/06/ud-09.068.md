# Samarbetsstrategi för utvecklingssamarbetet med Uganda 2009 - 2013

Det svenska utvecklingssamarbetet med Uganda under perioden 2009-2013 ska, i enlighet med målet för Sveriges politik för global utveckling (PGU), bidra till en rättvis och hållbar global utveckling, liksom, i enlighet med målet för svenskt utvecklingssamarbete, bidra till att skapa förutsättningar för fattiga kvinnor och män att förbättra sina levnadsvillkor. Den svenska regeringens tre tematiska prioriteringar i utvecklingssamarbetet ska tillsammans med rättighetsperspektivet och fattiga människors perspektiv på utveckling beaktas. Samarbetet ska även styras av Parisdeklarationen om biståndseffektivitet, så som denna avspeglas i Uganda Joint Assistance Strategy (UJAS).
