# Strategi för stöd till demokrati och mänskliga rättigheter i Ryssland under perioden 2010 - 2013

Denna strategi styr Sveriges stöd till demokrati och mänskliga rättigheter i Ryssland inom ramen för internationell samverkan för åren 2010 – 2013\.

Det övergripande målet för samarbetet är att bidra till en demokratisk utveckling av det ryska samhället och till ökad respekt för de mänskliga rättigheterna.

Det ligger i Sveriges och övriga Europas intresse att Ryssland utvecklas till en modern och demokratisk stat och det är därför motiverat att verka för att demokratin i Ryssland utvecklas och fördjupas. Det finns ett fortsatt reformbehov inom områdena demokrati, mänskliga rättigheter och tillämpningen av rättsstatens principer.

Det svenska stödet till demokrati och mänskliga rättigheter ska i första hand inriktas på frågor som rör medier, jämställdhet och partinära samarbete. Det tidigare svenska reformsamarbetet har givit goda resultat inom dessa områden och erbjuder viktiga erfarenheter och kontakter att ta tillvara. Särskild prioritet bör ges åt att stödja unga aktörers demokratisträvanden.
