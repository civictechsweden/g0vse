# Samarbetsstrategi för utvecklingssamarbetet med Rwanda 2010-2013

Denna strategi styr Sveriges utvecklingssamarbete med Rwanda för perioden 2010\-2013\. Utgångspunkten är Rwandas egna strategiska prioriteringar och fattigdomsstrategi, liksom Sveriges politik för global utveckling och regeringens tre tematiska prioriteringar för biståndet. Rwandas roll för fred och säkerhet i regionen är vidare en viktig utgångspunkt för utvecklingssamarbetet. Valet av inriktning grundar sig på erfarenheter från tidigare samarbete, Sveriges komparativa fördelar samt andra givares åtaganden. Tidigare samarbete visar att landet har kapacitet att absorbera och utnyttja internationellt bistånd på ett effektivt sätt, och resultaten från det svenska stödet är överlag positiva.

Det övergripande målet för det svenska utvecklingssamarbetet med Rwanda är minskad fattigdom och stärkta förutsättningar för hållbar fred och försoning samt ökad respekt för de mänskliga rättigheterna. Utvecklingssamarbetet ska fokusera på sektorerna demokrati och mänskliga rättigheter, miljö och naturresurser samt marknadsutveckling. Dessutom ska stöd ges för uppbyggnad av inhemsk forskningskapacitet. Stöd till offentlig sektor kommer att kompletteras med stöd till det civila samhället.
