# Regionstrategi: Stora sjöregionen 2004 - 2008

Strategi för svenskt stöd till Stora sjöregionen

Inklusive landstrategier för Rwanda, Demokratiska Republiken Kongo och Burundi November 2004 December 2008

Strategin gäller från den dag regeringsbeslut fattas till den 31 december 2008\. Inriktning och utformning av Sveriges utvecklingssamarbete styrs av situationen i regionen och samarbetsländerna. Den nuvarande situationen i Stora sjöregionen måste betecknas som instabil och den framtida utvecklingen i regionen är svår att förutspå. Flexibilitet skall därför vara ett ledord för Sveriges utvecklingssamarbete i regionen och med samarbetsländerna.

Föreliggande strategi har utarbetats av Sida på regeringens uppdrag. Strategiprocessen har innefattat konsultationer med regeringarna, det civila samhället och den privata sektorn i de berörda länderna. Möten med intressenter har ägt rum i Stockholm. Som underlag för strategiarbetet har en regional konfliktanalys respektive landanalyser för Rwanda, DRK och Burundi utarbetats. En resultatanalys rörande Sveriges hittillsvarande utvecklingssamarbete i regionen och i de enskilda länderna har sammanställts.
