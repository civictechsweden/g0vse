# Landstrategi: Angola 2003 - 2005

Ansträngningarna att nå fred i Angola har varit många, misslyckandena likaså. Efter UNITA\-ledaren Jonas Savimbis död i februari 2002 slöt regeringen och UNITA den 4 april ett avtal om eldupphör. Avtalet omfattade de militära komponenterna i Lusakaavtalet från 1994 och den 21 november kunde generalsekreterarens särskilde representant förklara att ett fredsavtal hade överenskommits. Regeringen har lanserat en fredsplan, som i tre faser ska leda till en demobilisering av UNITAs soldater, en fördelning av ministerposter, guvernörsposter och ambassadörsposter till UNITA samt slutligen till inledandet av en politisk process med siktet inställt på allmänna val år 2004 eller möjligen senare.
