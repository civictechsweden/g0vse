# Svensk strategi för utvecklingssamarbete i Sudan

Strategi för Sveriges utvecklingssamarbete i Sudan 2008\-2011\. Målet med det svenska utvecklingssamarbetet i Sudan är att bidra till fredlig utveckling, respekt för mänskliga rättigheter, ett demokratiskt samhällsstyre, varaktig försoning och nationell enighet. Detta ska ske genom en effektiv implementering av det övergripande fredsavtalet från 2005 och andra fredsavtal.

Det svenska stödet ska i alla delar genomsyras av respekt för mänskliga rättigheter, inklusive barns rättigheter, ett jämställdhetsperspektiv samt hänsyn till klimat\- och miljöpåverkan.

Ett integrerat och riktat stöd ska ges som främjar kvinnors och flickors rättigheter, kvinnors effektiva deltagande i fredsprocesser, politisk och ekonomisk utveckling och kvinnors tillgång till rättvisa. Det svenska stödet ska på ett tydligt sätt medverka till att FN:s säkerhetsrådsresolution 1325 om kvinnor, fred och säkerhet konsekvent tillämpas.

En helhetssyn på Sudan innefattar flexibilitet vad gäller biståndsformer, instrument, och samarbetsparter i olika delar av landet. Anpassning ska ske med hänsyn till konfliktutvecklingen och fredsprocessernas eventuella framsteg.

Det svenska stödet inriktas mot två huvudsakliga samarbetsområden: fredsbyggande och demokratisering respektive påtagliga effekter av freden inom det sociala området.
