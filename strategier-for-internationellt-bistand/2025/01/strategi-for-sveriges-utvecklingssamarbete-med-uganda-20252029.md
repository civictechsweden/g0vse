# Strategi för Sveriges utvecklingssamarbete med Uganda 2025–2029

Strategin ska gälla under perioden 2025–2029 och omfattar sammantaget 1,5 miljarder kronor.

Målet för svenskt internationellt bistånd är att skapa förutsättningar för bättre levnadsvillkor för människor som lever i fattigdom och förtryck. Utvecklingssamarbetet, tillsammans med andra finansieringsformer, understödjer ett lands strävan att gå från fattigdom till välstånd och bidra till Parisavtalet. Med utgångspunkt i principerna för utvecklingseffektivitet ska Sveriges utvecklingssamarbete vara effektivt, transparent och katalytiskt och genom tydliga och realistiska krav stärka en långsiktigt hållbar utveckling med brett lokalt ägarskap i partnerländer.

Föreliggande strategi utgör en del av Sveriges samlade bistånds- och utrikespolitik. Strategins inriktning och mål utgår från Sveriges mervärde i Uganda och tidigare resultat som uppnåtts inom verksamhetsområdena.
