# Strategi för Sveriges globala utvecklingssamarbete inom migration, återvändande och frivillig återvandring 2024–2028

Strategin för Sveriges globala utvecklingssamarbete inom migration, återvändande och frivillig återvandring är en viktig del i genomförandet av regeringens nya reformagenda för biståndet. Strategin omfattar totalt 3 miljarder kronor och ska gälla under perioden 2024-2028.

Denna strategi ska bidra till att motverka irreguljär migration och verka för
ett fungerande återvändande som kan bidra till hållbar tillväxt och utveckling i mottagarlandet, samt ett effektivt arbete för frivillig återvandring. Biståndet ska även bidra till effektiva åtgärder för att stärka migranters och flyktingars åtnjutande av rättigheter i partnerländer, stötta värdsamhällen samt stärka asyl- och migrationshantering i partnerländer.

Svenskt utvecklingsbistånd kan villkoras, i syfte att mottagarlandet ska följa folkrättsliga principer och samarbeta med Sverige i frågor om återtagande av sina medborgare, inklusive undanröjande av verkställighetshinder såsom att inte utfärda resehandlingar.

Strategin ska komplettera och förstärka andra delar av det svenska migrationsrelaterade arbetet och biståndet – globalt, regionalt och bilateralt. Särskild tonvikt ska läggas på samstämmighet med Sveriges bilaterala och regionala strategier med migrationsmål inom utvecklingssamarbetet, inte minst i för Sverige prioriterade länder vad gäller återvändande. Insatser som styrs av strategin ska koordineras med berörda utlandsmyndigheter och, där möjligt, bidra till det bredare svenska utvecklingssamarbetet i prioriterade länder. Ansatsen kan vara incitamentsbaserad och främja gott samarbete på migrationsområdet. Strategin ska därutöver stödja migrationsrelaterade insatser i enlighet med regeringens prioriteringar i länder eller situationer där tillämplig land- eller regionstrategi saknas.
