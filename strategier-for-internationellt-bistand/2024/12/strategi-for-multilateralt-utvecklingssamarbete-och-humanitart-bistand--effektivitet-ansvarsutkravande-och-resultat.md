# Strategi för multilateralt utvecklingssamarbete och humanitärt bistånd – Effektivitet, ansvarsutkrävande och resultat

Denna strategi styr svenskt utvecklingssamarbete och humanitärt bistånd genom multilaterala organisationer. Den är en del av genomförandet av regeringens reformagenda för biståndet, Bistånd för en ny era – Frihet, egenmakt och hållbar tillväxt (UD2023/17726) med syfte att bidra till ett effektivt, långsiktigt och transparent bistånd samt koherent och strategiskt svenskt agerande och därmed ökat genomslag för regeringens prioriteringar.

Strategin anger övergripande mål, principer och prioriteringar för Sveriges multilaterala bistånd, tydliggör det multilaterala biståndets roll, anger horisontella svenska prioriteringar i förhållande till de multilaterala organisationerna och redogör för det multilaterala biståndets styrning samt roll- och ansvarsfördelning mellan svenska aktörer. Strategin är styrande för Regeringskansliets och utrikesrepresentationens arbete med multilaterala organisationer inom utvecklingssamarbetet och det humanitära biståndet. Detta omfattar samarbetet med FN, Världsbanken och regionala utvecklingsbanker, multilaterala fonder och andra multilaterala organisationer, det svenska påverkansarbetet såväl som finansiellt stöd, både kärnstöd och så kallat multi-bi-stöd. Regeringen kommer i sin styrning av Styrelsen för internationellt utvecklingssamarbete (Sida) och Folke Bernadotteakademien (FBA) att utgå från den inriktning som anges i detta beslut.

Strategin gäller tills vidare. En översyn av strategin ska göras senast 31 december 2027.
