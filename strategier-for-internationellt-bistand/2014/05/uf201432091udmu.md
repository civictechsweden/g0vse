# Resultatstrategi för globala insatser för socialt hållbar utveckling 2014-2017

Denna strategi styr användningen av medel som anslås inom anslagsposten globala insatser för socialt hållbar utveckling i Sidas regleringsbrev för respektive verksamhetsår. Strategin ska gälla under perioden 2014 - 2017.

Verksamheten inom ramen för strategin syftar till att bidra till friskare och mer hälsosamma liv samt en socialt hållbar och jämlik utveckling med särskilt fokus på kvinnor och barn som lever i fattigdom. Detta uppnås bland annat genom minskad mödra- och barnadödlighet, bättre tillgång till vatten, sanitet och näringsriktiga livsmedel samt genom förbättrad tillgång till lärande och utbildning av god kvalitet.

Verksamheten förväntas bidra till att uppnå följande delmål i regeringens biståndspolitiska plattform (skr. 2013/14:131):
Delmål 4: Förbättrad grundläggande hälsa
Delmål 2: Förbättrade möjligheter för fattiga människor att bidra till och dra nytta av ekonomisk tillväxt och erhålla god utbildning
