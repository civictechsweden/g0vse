# Resultatstrategi för globala insatser för ekonomiskt hållbar utveckling 2014-2017

Denna strategi styr användningen av medel som anslås under anslagsposten globala insatser för ekonomiskt hållbar utveckling i Sidas regleringsbrev för respektive verksamhetsår. Strategin ska gälla under perioden 2014\-2017\.
Verksamheten inom ramen för strategin syftar till att bidra till en ekonomiskt hållbar utveckling med stärkta förutsättningar för kvinnor och män som lever i fattigdom, särskilt på landsbygden, att livnära sig. Detta uppnås genom insatser som ökar deras möjligheter att delta i, bidra till och dra nytta av ekonomisk tillväxt. Insatser som har betydelse för en tryggad livsmedelsförsörjning är av särskild vikt.

Verksamheten förväntas bidra till att uppnå delmål 2 i regeringens biståndspolitiska plattform (skr. 2013/14:131\): Förbättrade möjligheter för fattiga människor att bidra till och dra nytta av ekonomisk tillväxt och erhålla god utbildning.
