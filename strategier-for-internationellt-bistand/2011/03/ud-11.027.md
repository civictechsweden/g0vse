# Strategi för Sveriges stöd till biståndsinsatser i Vitryssland 2011 - 2014

Situationen vad gäller demokrati och mänskliga rättigheter i Vitryssland uppvisar synnerligen allvarliga brister och försämrades ytterligare i samband med presidentvalet i december 2010\. Genomförandet av valet och de efterföljande övergreppen mot representanter för oppositionen, oberoende massmedia och det civila samhället innebar ett allvarligt bakslag i arbetet för demokrati och mänskliga rättigheter.

Mot bakgrund av detta fattade EU:s utrikesministrar i januari 2011 beslut om att återuppta och utöka de restriktiva åtgärderna mot delar av det vitryska ledarskapet. EU begär att Vitryssland, som ett första steg, ska släppa och rehabilitera alla politiska fångar samt ta tydliga steg mot demokrati och respekt för mänskliga rättigheter. Om så inte sker kan EU vidta ytterligare åtgärder. Parallellt med detta avser EU öka sitt engagemang för den vitryska befolkningen bland annat genom att verka för förenklat resande samt utöka stödet till det civila samhället.

Det ligger i Sveriges och övriga Europas långsiktiga intresse att Vitryssland utvecklas till en modern och politiskt pluralistisk demokratisk stat baserad på rättsstatens principer och respekt för de mänskliga rättigheterna och till ett ekonomiskt och miljömässigt hållbart samhälle.

Sveriges mångåriga och breda utvecklingsarbete i Vitryssland erbjuder viktiga erfarenheter och kontakter att ta tillvara. En fokusering av stödet till tre sektorer – i) demokrati, mänskliga rättigheter och jämställdhet; ii) miljö samt iii) marknadsutveckling – har samtidigt gjorts för att under kommande strategiperiod kunna kraftsamla på områden där Sverige har en särskild komparativ fördel.
