# Strategi för det regionala utvecklingssamarbete med Asien med fokus på Sydöstasien 2010-2015

Denna strategi ska styra Sveriges regionala utvecklingssamarbete med Asien med fokus på Sydöstasien för perioden fram till den 30 juni 2015. Till grund för strategin ligger Sveriges politik för global utveckling. Strategiska val har gjorts med utgångspunkt från analyser av utvecklingen i regionen, erfarenhets- och resultatbedömningar från tidigare samarbete, övriga givares profiler och åtaganden samt Sveriges tematiska prioriteringar och komparativa fördelar.

Sydöstasien är en i hög grad heterogen region med stora skillnader vad gäller utvecklings- och inkomstnivå mellan olika länder, mellan landsbygd och städer, mellan olika befolkningsgrupper samt mellan kvinnor och män och flickor och pojkar. Den goda ekonomiska utvecklingen har lett till att andelen fattiga har minskat, men fortfarande lever många under fattigdomsstrecket. Den ekonomiska utvecklingen har inneburit en snabb urbanisering och har lett till påfrestningar på naturresurser och ekosystem. Klimatförändringarna har allvarliga konsekvenser för regionen. Brister i skyddet av mänskliga rättigheter kan noteras i flertalet länder, liksom utbredd korruption. Den regionala integrationen och samverkan har varit svag i Sydöstasien. Under senare år kan dock en utveckling mot ökad integration inom samarbetsorganet ASEAN (Association of Southeast Asian Nations) noteras. Många av de ekonomiska, sociala och miljörelaterade problemen i regionen kan förklaras av brister i samhällsstyrningen och svag kapacitet hos statliga institutioner samt begränsat inflytande från civilsamhället.

Det övergripande målet för Sveriges regionala utvecklingssamarbete med Asien med fokus på Sydöstasien är ökad respekt för mänskliga rättigheter och en mer hållbar naturresurs- och samhällsplanering för människor som lever i fattigdom samt ökad regional integration.
