# Samarbetsstrategi för utvecklingssamarbetet med Moldavien 2011-2014

Det övergripande målet för Sveriges utvecklingssamarbete med Moldavien på längre sikt är att Moldavien är väl integrerat med EU inklusive unionens värdegrunder.

Målet för utvecklingssamarbetet med Östeuropa är stärkt demokrati, rättvis och hållbar utveckling samt närmande till den Europeiska Unionen och dess värdegrunder. Utvecklingssamarbetet med Moldavien ska härigenom bidra till målet för Sveriges politik för global utveckling (PGU): Att bidra till en rättvis och hållbar global utveckling utifrån ett rättighetsperspektiv och fattiga människors perspektiv på utveckling.

I genomförandet av samarbetsstrategin ska målsättningen att uppnå närmare relationer med EU, i linje med Östliga partnerskapet, stå i fokus. Inom samtliga sektorer ska prioritet ges till insatser av relevans för de områden som framhålls i Moldaviens nationella utvecklingsplan, landets handlingsplan under den Europeiska grannskapspolitiken (ENP) eller motsvarande, samt tillhörande framstegsrapporter.

Det svenska utvecklingssamarbetet ska genomföras i nära dialog med andra givare, särskilt med Europeiska kommissionen. Sverige ska verka för en effektiv koordinering med alla givare.

Utvecklingssamarbetet med Moldavien ska i möjligaste mån omfatta regionen Transnistrien. Målsättningen bör vara att helt eller delvis inkludera regionen i insatser som omfattar övriga delar av landet, men även särskilda insatser inriktade mot Transnistrien bör genomföras, till exempel förtroendeskapande åtgärder.
