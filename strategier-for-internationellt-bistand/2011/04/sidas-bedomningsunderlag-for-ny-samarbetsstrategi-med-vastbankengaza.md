# Sidas bedömningsunderlag för ny samarbetsstrategi med Västbanken/Gaza

Den israelisk-palestinska konflikten har under senare år förvärrats och fredsprocessen har helt avstannat. Även den intra-palestinska konflikten där försoningsprocessen står still har starkt bidragit till den negativa utvecklingen och de palestinska områdena glider allt mer isär. Konsekvenserna för palestinierna är tydliga med en fortsatt svår fattigdomssituation, en negativ utveckling av mänskliga rättigheter och ökat förtryck. De senaste årens positiva ekonomiska utveckling på Västbanken med bland annat sjunkande arbetslöshetssiffror har i viss utsträckning berott på ett omfattande internationellt bistånd. Trots den ekonomisk utvecklingen är den samlade palestinska ekonomin alltjämt 11,5 procent mindre än den var före 1999 och massarbetslösheten i Gaza idag över 42 procent.

Att verka och arbeta under ockupation med utvecklingssamarbete är en unikt svår uppgift. Att dessutom försöka bygga en stat "underifrån" (det vill säga under pågående ockupation) är en ännu större utmaning. En ny samarbetsstrategi för Västbanken/Gaza bör ta hänsyn till den avstannade fredsprocessen och mot denna bakgrund se vad som är möjligt att göra. Sidas bedömning är att utvecklingssamarbete utan parallellt kraftfulla politiska åtgärder inte kan bidra till en lösning av konflikten. En framtida svensk samarbetsstrategi, med fortsatt fokus kring statsbyggande, bör ha som strategiskt mål att först och främst stödja palestinier i att kunna bo kvar i sina områden i väntan på fred.

Biståndet bör tydligare reflektera de olika geografiska perspektiven och behoven i de palestinska områdena och bättre inriktas på att stödja utvecklingen i område C, östra Jerusalem och de områden som ligger utmed den israeliska separationsbarriären. De sektorer som Sverige idag verkar inom är fortsatt relevanta men måste utifrån ovan perspektiv bättre anpassas till de unika geografiska förhållandena. Det civila samhället har en särskilt viktig roll att spela i de områden där PA inte har kontroll eller inflytande. Även stödet till privatsektorn bör ses över med särskilt fokus på kvinnor ekonomiska situation. Sverige bör också vidareutveckla den hittills försiktiga position man intagit kring miljöarbetet i de palestinska områdena. I rådande mycket osäkra politiska läge är det svårt att förutse och planera för fortsatta svenska insatser under de kommande åren. En ny strategi bör följa den palestinska utvecklingsplanen (2011-2013), men bör kunna verka/förlängas upp till fem år om den bedöms som fortsatt relevant.
