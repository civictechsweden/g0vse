# Bedömningsunderlag för ny samarbetsstrategi med Tanzania 2012-2016

Sida föreslår att utvecklingssamarbetet med Tanzania bör fokusera på den lokala nivån med betoning på att det stora antalet människor som lever i fattigdom ska styra utvecklingens inriktning och direkt ta del av utvecklingens vinster.

Tanzanias biståndsberoende minskar och med ökande egna resurser är det landets egen kapacitet och egna system för att förvalta dessa resurser väl som avgör utvecklingen. Sida bedömer därför att ett fortsatt generellt budgetstöd är motiverat.

Sidas bedömning är att Sverige bör fokusera sitt stöd till demokratisk samhällsstyrning, energi och utbildning. Fokus på dessa tre sektorer skulle också innebära möjligheter till synergier i det samlade utvecklingssamarbetet. Stöd till att stärka privatsektorns utveckling skulle integreras i de valda sektorerna, liksom stöd till forskning. Dessutom skulle ett begränsat direkt forskningsstöd kunna fortsätta.

Ett utökat samarbete med en bredare krets aktörer inom civilsamhället och den privata sektorn föreslås i valda sektorer. Genom att arbeta från lokal till central nivå samt med en bred krets av samhällets aktörer stärks ägarskapet för utvecklingsansträngningarna och förbättras förutsättningarna för ett effektivt ansvarsutkrävande.
Det svenska utvecklingssamarbetet bör genomföras med ett särskilt fokus på kvinnor och ungdomar som både målgrupp och aktörer. De tematiska prioriteringarna \- jämställdhet, mänskliga rättigheter och demokrati, samt miljö och klimat \- föreslås få en stärkt betoning i stödet.

Innovativa metoder för att öka effekten av utvecklingssamarbetet behöver utforskas, som till exempel resultatbaserat stöd och stöd till sociala trygghetssystem. Även de särskilda instrument som utvecklats inom det så kallade Business for Development (B4D) initiativet bör användas i större utsträckning under strategiperioden, liksom lån och garantier.

Föreslagen inriktningen förväntas bidra till att etablera bärkraftiga politiska, ekonomiska, sociala och kulturella relationer mellan tanzaniska och svenska aktörer i syfte att på sikt kunna fasa ut biståndet.
