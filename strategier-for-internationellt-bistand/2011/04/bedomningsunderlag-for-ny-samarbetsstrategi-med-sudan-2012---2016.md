# Bedömningsunderlag för ny samarbetsstrategi med Sudan 2012 - 2016

Kartan över fattigdomens utbredning i Sudan visar ett mönster som i stor utsträckning sammanfaller med den geografiska spridningen av religiös och etnisk tillhörighet. Dessa överlappande klyftor speglar en lång historia av konflikt och såväl politisk som socio\-ekonomisk marginalisering. Södra Sudan är ett av världens fattigaste områden men också delar av norra Sudan har hög fattigdom. I båda länderna utgör bristen på demokrati och respekt för mänskliga rättigheter samt omfattande korruption centrala utvecklingshinder.

Utvecklingssamarbetet har uppnått många viktiga resultat som bidragit till uppfyllelse av målen i samarbetsstrategin och att freden kunnat upprätthållas. Den främsta utmaningen för måluppfyllelse har varit bristande politisk prioritering av att genomföra fredsavtalets demokratiska reformer, men även bristande genomförandekapacitet bland både sudanesiska institutioner såväl som bland multilaterala aktörer.

Med hänvisning till vikten av att fokusera svenska resurser för att uppnå resultat i biståndet och inte öka antalet samarbetsländer föreslår Sida att Sverige i första hand inleder ett långsiktigt utvecklingssamarbete med Södra Sudan som ett fortsatt svenskt engagemang för att stödja en fredlig utveckling av ett av världens mest fattiga och konfliktdrabbade områden. Ur konfliktkänslighetsperspektiv bedöms ett svenskt fokus på södra Sudan inte få stora konsekvenser då det övriga internationella samfundet har för avsikt att fortsätta med bilateralt stöd till norra Sudan. Det humanitära stödet till norra Sudan, särskilt till Darfur, förväntas fortsätta. Vidare bör redan pågående insatser slutföras på ett ansvarsfullt sätt. Ska biståndet i norr ha en högre ambitionsnivå och omfattning, bör detta formuleras i en särskild samarbetsstrategi för norra Sudan.

De tre sektorerna som Sverige nu är involverat i; Konflikt, fred och säkerhet; Demokrati, Mänskliga rättigheter och Jämställdhet, samt Hälsa, är fortsatt relevanta. Sida föreslår emellertid att en bedömning görs av om någon annan sektor bör inkluderas istället för någon av de nuvarande tre. I första hand bör jordbrukssektorn övervägas. Det slutliga sektorvalet bör kunna göras i mitten av 2011 när Sida har biståndspersonal på plats och givarbilden klarnat inför den planerade givarkonferensen i juni \- juli 2011\. Svenskt utvecklingssamarbete bör vidare inkludera ett fortsatt fokus på mänskliga rättigheterna och jämställdhet mellan män och kvinnor samt anti\-korruptionsåtgärder.

Rörande samarbetsformer bör stödet också fortsättningsvis främst kanaliseras via givargemensamma och multilaterala fonder samt internationella enskilda organisationer. Möjligheter till innovativa samarbetsformer bör undersökas, inklusive samarbeten med andra afrikanska aktörer, institutionellt samarbete och annan samverkan med relevanta regionala och svenska aktörer.

En hög grad av risktagande är befogat i Sudan, vilket motiveras av betydelsen att ge stöd till byggande av ett demokratiskt södra Sudan för en fredlig utveckling av ett av världens mest konfliktdrabbade och fattiga områden, samt för regional stabilitet.
