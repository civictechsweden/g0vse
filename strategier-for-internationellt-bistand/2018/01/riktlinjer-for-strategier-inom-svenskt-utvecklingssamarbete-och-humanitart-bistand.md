# Nya riktlinjer ska utveckla svenskt bistånd och öka effekterna

Den 19 december 2024 fattade Regeringen beslut om ett särskilt ”Uppdrag om genomförande och uppföljning av landstrategier och andra strategier inom biståndet”. Detta uppdrag gavs till Styrelsen för internationellt utvecklingssamarbete (Sida), Folke Bernadotteakademin (FBA) och Svenska Institutet (SI) för att öka transparensen, främja kvaliteten och stärka effektiviteten i det svenska strategistyrda biståndet.

Dessa nya strategiriktlinjer utgår ifrån reformagendan [Bistånd för en ny era – Frihet, egenmakt och hållbar tillväxt.](/rapporter/2023/12/bistand-for-en-ny-era---frihet-egenmakt-och-hallbar-tillvaxt/) Uppdraget skärper dessutom kraven på resultatuppföljningen och förtydligar att biståndsverksamheten mer systematiskt behöver säkerställa lärande, evidensbaserad styrning och uppföljning av långsiktiga effekter, exempelvis genom användande av utvärderingar, vetenskapliga forskningsrapporter och multilaterala bankers analyser och evidens.

Uppdraget tar också fasta på iakttagelser, kritik och rekommendationer som framkommit i översyner och granskningar utförda av myndigheter såsom Ekonomistyrningsverket (ESV), Statskontoret, Riksrevisionen (RiR) och Expertgruppen för biståndsanalys (EBA).

Det ersätter tidigare gällande Riktlinjer för strategier inom svenskt utvecklingssamarbete och humanitärt bistånd (UD2017/21 053/IU).
