# Meddelande om inre marknaden 30 år

Faktapromemoria gällande meddelande om inre marknaden 30 år.

Den 16 mars 2023 presenterade kommissionen meddelandet ”Inre marknaden 30 år” med anledning av den inre marknadens 30-årsjubileum. Meddelandet är delvis tillbakablickande och innehåller en beskrivning av den inre marknaden, dess ekonomiska värde och dess viktigaste framgångar sedan 1993. Därutöver innehåller meddelandet en mer framåtblickande analys från kommissionen om några potentiella åtgärder för att ytterligare stärka den inre marknaden.

Regeringen välkomnar meddelandet och den överblick som ges över arbetet med att främja den fria rörligheten under 30 år. Därtill anser regeringen att det behövs en långsiktig plan och vision för hur den inre marknaden kan fortsätta att vara en stark och hållbar motor för arbetstillfällen, entreprenörskap och hållbar tillväxt under de kommande trettio åren.
