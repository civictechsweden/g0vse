# Förordningen om gigabitinfrastruktur

Faktapromemoria gällande förslag till Europaparlamentets och rådets förordning om åtgärder för att minska kostnaderna för utbyggnad av gigabitnät för elektronisk kommunikation och om upphävande av direktiv 2014/61/EU (Gigabitinfrastrukturakten), COM(2023) 94.

Den 23 februari 2023 presenterade kommissionen ett förslag till förordning om gigabitinfrastruktur.

Förordningen innebär en revidering av Europaparlamentets och rådets direktiv 2014/61/EU av den 15 maj 2014 om åtgärder för att minska kostnaderna för utbyggnad av höghastighetsnät för elektronisk kommunikation. Syftet är att bidra till en kostnadseffektiv och snabb utbyggnad av nät med mycket hög kapacitet som är nödvändig för att möta EU:s ökade uppkopplingsbehov. Vidare ska förordningen skapa förutsättningar för ökat tillträde till befintlig fysisk infrastruktur, mer ändamålsenlig samordning av bygg- och anläggningsarbeten samt tillgång till dessa, ökad utbyggnad av och tillgång till bredbandsinfrastruktur i byggnader samt effektiviserade och digitaliserade tillståndsförfaranden.

Regeringen är övergripande positiv till kommissionens mål att skapa enhetlig reglering för snabbare bredbandsutbyggnad inom EU. Elektroniska kommunikationsnät med mycket hög kapacitet har en viktig roll för samhället och för att digitaliseringens möjligheter ska komma alla till dels. Vidare kommer de elektroniska kommunikationsnäten att ha en fortsatt viktig roll för EU:s konkurrenskraft och den gröna omställningen. Det är viktigt att regleringen utformas så att den är proportionerlig och rättssäker.
