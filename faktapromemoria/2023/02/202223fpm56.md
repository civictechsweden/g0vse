# Förordning om europeisk befolkningsstatistik

Faktapromemoria gällande förslag till Europaparlamentets och rådets förordning om europeisk statistik om befolkning och bostäder, om ändring av förordning (EG) nr 862/2007 och om upphävande av förordningarna (EG) nr 763/2008 och (EU) nr 1260/2013, COM(2023\) 31\.

Den 20 januari 2023 presenterade Europeiska kommissionen ett förslag om europeisk statistik om befolkning och bostäder. Genom förslaget skapas ett enhetligt ramverk för den europeiska statistiken om befolkning och bostäder. Syftet med förslaget är att förbättra kvaliteten, relevansen, enhetligheten och jämförbarheten beträffande denna statistik, samtidigt som en tillräcklig flexibilitet behålls för att statistiken ska kunna anpassas till ändrade politiska behov.

Regeringen stödjer syftet med förslaget och ställer sig positiv till att den rättsliga grunden för den europeiska befolkningsstatistiken tydliggörs och att kvaliteten på statistiken höjs. Enligt regeringen bör bestämmelserna utformas på ett ändamålsenligt sätt som möjliggör att statistik av god kvalitet kan tas fram, samtidigt som belastningen på uppgiftslämnare och statistikproducenter inte ökar mer än nödvändigt. Regeringen anser därför att man i samband med dataleveranser enligt den föreslagna förordningen i så stor utsträckning som möjligt ska kunna utgå från det nationella registret över totalbefolkningen.
