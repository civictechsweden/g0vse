# Stadgeändringar för EU-domstolen

Faktapromemoria gällande Ändring av protokoll nr 3 om stadgan för Europeiska unionens domstol

I en skrivelse daterad den 30 november 2022 framställer EU-domstolen en begäran att rådet och Europaparlamentet beslutar om ändringar i domstolens stadga. Det handlar om  behörighetsfördelningen mellan domstolen och tribunalen när det gäller att handlägga och avgöra mål om förhandsavgöranden samt tillämpningsområdet för systemet med prövningstillstånd.

Syftet med förslagen är att hantera den ökade arbetsbördan för domstolen och möjliggöra för EU-domstolen att utföra sin uppgift enligt fördraget. Det beror framför allt på det ökade antalet mål om förhandsavgöranden som lett till längre handläggningstider

EU-domstolen föreslår att den möjlighet som föreskrivs i artikel 256.3 första stycket EUF-fördraget utnyttjas och att det fastställs i stadgan på vilka särskilda områden som tribunalen ska vara behörig att pröva och avgöra frågor som hänskjutits för förhandsavgöranden enligt artikel 267 EUFfördraget. Dessa områden föreslås omfatta det gemensamma systemet för mervärdesskatt, punktskatter, tullkodexen och tullklassificering av varor i Kombinerade nomenklaturen, kompensation och assistans till passagerare samt systemet för handel med utsläppsrätter för växthusgaser.

EU-domstolen presenterar också förslag på processuella garantier för att säkerställa att domstolen och tribunalen handlägger en begäran om förhandsavgörande på samma sätt, till exempel inrättandet av specialavdelningar på tribunalen liksom att en generaladvokat ska utses i samtliga mål om förhandsavgörande. Avslutningsvis föreslår EU-domstolen att tillämpningsområdet för systemet med prövningstillstånd ska utvidgas till att omfatta avgöranden från tribunalen angående beslut meddelade av ytterligare ett antal oberoende överklagandenämnder samt mål som rör fullgörandet av avtal som innehåller en skiljeklausul i den mening som avses i artikel 262 EUF-fördraget.

Regeringen anser det vara av central betydelse att EU-domstolen fungerar väl och fortsatt kan utföra den uppgift som den tilldelats genom fördraget. Regeringen ser därför positivt på förslagen som syftar till att bättre balansera arbetsbördan hos domstolen och tribunalen samtidigt som rättssäkerhet och krav på ett effektivt domstolsskydd iakttas.
