# Ändringar i regelverket för betaltjänster

Faktapromemoria gällande Proposal for a Regulation of the European Parliament and of the Council on payment services in the internal market and amending
Regulation (EU) No 1093/2010, COM(2023\) 367\.

Proposal for a Directive of the European Parliament and of the Council on payment services and electronic money services in the Internal Market amending Directive 98/26/EC and repealing Directives 2015/2366/EU and 2009/110/EC, COM(2023\) 366\.

Kommissionen har presenterat ett förslag om ändringar i regelverket för betaltjänster. Förslaget består av två rättsakter, en EU\-förordning och ett EUdirektiv, som ersätter det nuvarande regelverket (EU:s betaltjänstdirektiv och EU:s e\-penningdirektiv). Förslaget innebär i huvudsak att centrala bestämmelser i EU:s betaltjänstdirektiv förs över till EU\-förordningen. Det handlar bl.a. om bestämmelser om genomförande av betaltjänster, informationskrav vid tillhandahållande av betaltjänster och tillträde till betalningssystem. Övriga bestämmelser i EU:s betaltjänstdirektiv och motsvarande bestämmelser i EU:s e\-penningdirektiv förs över till ett nytt EU\-direktiv. Det handlar i huvudsak om bestämmelser om tillståndsgivning och tillsyn.

I förslaget finns även flera nyheter i syfte att bekämpa bedrägerier på betalningsmarknaden. Bland annat införs ett nytt krav på betaltjänstleverantörer att använda sig av s.k. transaktionsmonitorering och en möjlighet för betaltjänstleverantörer att utbyta uppgifter med varandra i syfte att kunna upptäcka och motverka bedrägerier. 1 Regeringen är positiv till översynen av det nuvarande regelverket och ställer sig bakom de syften som kommissionen har angett för förslaget. Regeringen välkomnar särskilt ansatsen att bekämpa bedrägerier på betalningsmarknaden och anser att det är viktigt att regelverket anpassas och uppdateras i takt med att nya aktiviteter och metoder utvecklas på betalningsmarknaden.
