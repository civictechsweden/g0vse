# Ändring av förordning om europeisk statistik

Faktapromemoria gällande förslag till Europaparlamentets och rådets förordning om ändring av förordning om europeisk statistik, COM(2023) 402

Europeiska kommissionen presenterade den 10 juli 2023 ett förslag till
reviderad förordning om europeisk statistik. Förslaget innebär att den
rättsliga ramen för framställning av europeisk statistik anpassas till ett
alltmer digitaliserat samhälle, nya datakällor för statistikändamål
tillgängliggörs och det europeiska statistiksystemets förmåga att snabbare
reagera på nya databehov vid kris förbättras.

Regeringen ställer sig positiv till en uppdatering av den rättsliga ramen för
framställning av den europeiska statistiken. En revidering av förordningen är
motiverad för att uppnå fortsatt effektivisering av statistikproduktionen
genom nya datakällor och datadelning. Regeringen ser dock behov av att
närmare analysera förslaget i vissa delar, bl.a. utformningen av bestämmelser om sanktionsavgifter och konfidentialitet för allmänt tillgänglig data.
