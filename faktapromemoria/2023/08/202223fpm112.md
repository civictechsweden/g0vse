# Gemensamt meddelande om EU och Latinamerika och Karibien

Faktapromemoria gällande gemensamt meddelande om EU och Latinamerika och Karibien.

Den 7 juni 2023 offentliggjorde HR/VP tillsammans med kommissionen det gemensamma meddelandet ”A New Agenda for Relations between the EU and Latin America and the Caribbean” som visar på en gemensam vision om ett fördjupat och moderniserat biregionalt partnerskap mellan Europa och Latinamerika och Karibien. EU och Latinamerika och Karibien är förenade genom en gemensam historia, starka ekonomiska och sociala band och ett uttalat engagemang för fred och multilaterism.

Geopolitiska spänningar, covid\-19\-pandemin, miljö\- och klimatutmaningar, accelererande teknisk utveckling och ökad ojämlikhet innebär att en ny ansats om fördjupat partnerskap och närmare samarbete mellan regionerna behövs. HR/VP och kommissionen har utvecklat ett gemensamt meddelande vars fokus är följande sex ömsesidigt förstärkande prioriteringar:

1. Förnyat politiskt partnerskap
2. Stärkt gemensam handelsagenda
3. Fördjupat partnerskap inom gemensamt prioriterade områden som grön omställning, digitalisering och ekonomisk tillväxt inom ramen för Global Gateway\-strategin.
4. Partnerskap för att främja rättvisa, medborgerlig säkerhet och kampen mot organiserad brottslighet.
5. Främjandet av fred, demokrati, mänskliga rättigheter och rättsstatens principer
6. Främjandet av ökat mellanfolkligt, kunskaps\-och kulturutbyte mellan regionerna

Målet med det förnyade partnerskapet är att regionerna ska samarbeta närmare i frågor av gemensamt intresse.

Regeringen välkomnar HR/VP och kommissionens vision för det kommande samarbetet med Latinamerika och Karibien. Meddelandet omfattar flera områden som ligger väl i linje med regeringens prioriteringar, såsom utökade handelsrelationer, stärkt respekt för de mänskliga rättigheterna samt att stödja hållbar tillväxt.
