# Förordning om ett ramverk för tillgång till finansiella data

Faktapromemoria gällande Proposal for a Regulation of the European Parliament and of the Council on a framework for Financial Data Access and amending Regulations (EU) No 1093/2010, (EU) No 1095/2010 and (EU) 2022/2554, COM(2023\) 360

Europeiska kommissionen presenterade den 28 juni 2023 ett förslag till förordning om ett ramverk för tillgång till finansiella data, även kallat öppna finansiella tjänster. Förslaget ger kunder (privatpersoner och företag) rätt att dela sina finansiella data till tredjepartsbolag. Dessa bolag kan i sin tur använda dessa data för att erbjuda nya tjänster och produkter, exempelvis kundanpassade produktjämförelser. Områden där datadelning möjliggörs inkluderar lån, sparande, investeringar, försäkringar och pension. Syftena är att främja innovation av finansiella tjänster, ökad konkurrens och säkerställa kunders kontroll över sina data. Delning av data är enligt förslaget enbart tillåtet efter kunds medgivande och till företag som har fått tillstånd av behörig myndighet. Förslaget innebär att datainnehavare (exempelvis banker och försäkringsföretag) och dataanvändare (tredjepartsbolag) ska samarbeta om bland annat regler och avgifter för datadelning.

Regeringen välkomnar förslaget på ett övergripande plan och anser att det har potential att öka konkurrensen på finansmarknaden och stimulera till innovation av nya tjänster. För att använda möjligheten till datadelning är det centralt att kunder känner tillit till ramverket. Därför är det viktigt att tillräckliga krav ställs på kunders samtycke, att data lagras säkert och att särskilt känsliga data skyddas. Kunder bör få tydlig och koncis information om vilka data som ska delas, hur länge och vad de ska användas till. Regeringen anser det viktigt att etablera ett system som främjar samarbete mellan datainnehavare och \-användare och som bidrar till standardiserade data av hög kvalitet. Regeringen anser vidare att datainnehavares rätt att ta ut rimliga avgifter kan vara motiverat utifrån de principer som föreslås.
