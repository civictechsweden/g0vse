# EU:s långsiktiga konkurrenskraft

Faktapromemoria gällande meddelande från EU\-kommissionen till Europaparlamentet. Europeiska rådet, Sociala kommitten och Regionkommitten om EU:s konkurrenskraft på lång sikt – efter 2030

Kommissionen presenterade den 16 mars 2023 ett meddelande om EU:s långsiktiga konkurrenskraft. Meddelandet presenterades som en del av ett konkurrenskraftspaket som även inkluderade ett meddelande om den inre marknaden 30 år. Syftet med paketet är att staka ut vägen för ett konkurrenskraftigt EU på lång sikt. Meddelandet om konkurrenskraft är ett svar på en uppmaning från Europeiska rådet den 15 december 2022, att kommissionen ska förbereda en strategi för att stärka EU:s konkurrenskraft och produktivitet på lång sikt.

Meddelandet tar sikte bortom 2030 för att främja långsiktig konkurrenskraft i EU. Kommissionen pekar ut utmaningar som EU:s konkurrenskraft står inför och hur EU framöver ska arbeta för att stärka denna. Meddelandet är upplagt efter nio drivkrafter som kommissionen betonar som viktiga för konkurrenskraften.

De nio drivkrafterna är följande:

1. En välfungerande inre marknad
2. Tillgång till privat finansiering och kapital
3. Offentliga investeringar och infrastruktur
4. Forskning och innovation
5. Energi
6. Cirkulär ekonomi
7. Digitalisering
8. Utbildning och kompetensutveckling
9. Handel och öppen strategisk autonomi

Utöver dessa nio drivkrafter beskriver också meddelandet insatser för hur EU:s regelverk behöver förenklas och förändras för att stärka europeisk tillväxt, konkurrenskraft och produktivitet. I meddelandet presenteras även 17 nyckeltal som ska möjliggöra övervakning av framsteg i arbetet med drivkrafterna och säkerställa att nödvändiga politiska lösningar sätts in i tid för att uppnå utsatta mål. Regeringen anser att meddelandet utgör en bra grund för det fortsatta arbetet med att stärka EU:s långsiktiga konkurrenskraft.
