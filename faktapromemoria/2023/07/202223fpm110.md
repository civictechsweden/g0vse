# Förslag till Europeiska rådets beslut om Europaparlamentets sammansättning

Faktapromemoria gällande förslag till Europeiska rådets beslut om Europaparlamentets sammansättning, P9\_TA(2023)0243

Europaparlamentet (EP) antog sin lagstiftningsresolution för uppdatering av Europaparlamentets sammansättning för nästa valperiod 2024–2029 den 15 juni. Förslaget utgår från principerna om sammansättning i artikel 14.2 i EU-fördraget. Europaparlamentet föreslår att antalet företrädare i Europaparlamentet ska utökas med 11 platser, från dagens 705 till 716. Sverige föreslås inte få någon ytterligare plats. Vidare föreslår EP att 28 platser ska reserveras till en unionsomfattande valkrets, med förbehåll för ikraftträdandet av ändringen av valrättsakten och som föreskriver inrättandet av en unionsomfattande valkrets.

Regeringens utgångpunkt är att de platser som sparades efter att Storbritannien lämnade unionen så långt möjligt ska sparas inför framtida utvidgningar. Regeringen anser att frågan om en unionsomfattande valkrets och transnationella listor inte ska ingå i beslutet om Europaparlamentets sammansättning.

Regeringen avser att verka för en långsiktig lösning på sammansättningen baserad på en formel som kan tillämpas under en längre tid och vid en framtida utvidgning.

Regeringen förespråkar en budgetrestriktiv hållning där förslag som har budgetära konsekvenser ska finansieras genom en omprioritering inom befintliga ramar inom den fleråriga budgetramen (MFF). Regeringen anser att det är viktigt att den institutionella balansen värnas.
