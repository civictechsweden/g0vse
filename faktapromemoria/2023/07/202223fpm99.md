# Förordning om ändrade minimikrav för längden på raster samt dygns- och veckovila för bussförare

Faktapromemoria gällande förslag till EUROPAPARLAMENTETS OCH RÅDETS FÖRORDNING om ändring av förordning (EG) nr 561/2006 vad gäller minimikrav på minimigränser för raster och dygns\- och veckovila inom sektorn för tillfällig persontransport.
Tidigare faktapromemorior i ärendet: 2016/17:FPM103\.

Europeiska kommissionen presenterade den 24 maj 2023 ett förslag till förordning om ändring av förordning (EG) nr 561/2006 när det gäller raster och viloperioder för förare som utför tillfälliga persontransporter på väg. Syftet med förslaget är att tillåta en mer flexibel fördelning av raster och viloperioder och säkerställa likabehandling av operatörer av tillfälliga persontransporter som utförs nationellt och internationellt. Förslaget innebär införandet av en ny minimigräns för rasternas längd, införandet av ett undantag med möjlighet att skjuta upp starten för dygnsvilan och att tolvdagarsregeln blir tillämplig för tillfälliga persontransporter som utförs nationellt.

Regeringen välkomnar målsättningen med förslaget. Regeringen vill se ett regelverk som är så flexibelt som möjligt samtidigt som reglerna bidrar till sund konkurrens och goda arbetsförhållanden. Reglerna bör inte leda till en försämrad trafiksäkerhet. Regelverket bör vara så administrativt enkelt som möjligt för berörda aktörer inom näringslivet, förarna och berörda myndigheter. Vidare bör de nya reglerna utmynna i, tydliga och kontrollerbara regler.
