# En övergripande strategi för psykisk hälsa

Faktapromemoria gällande COM82023) 298. MEDDELANDE FRÅN KOMMISSIONEN TILL
EUROPAPARLAMENTET, RÅDET, EUROPEISKA EKONOMISKA OCH SOCIALA KOMMITTÉN SAMT REGIONKOMMITTÉN om en övergripande strategi för psykisk hälsa.

Den 7 juni 2023 presenterade EU-kommissionen ett meddelande om en
övergripande strategi för psykisk hälsa. Genom meddelandet föreslår
kommissionen ett sammanhängande initiativ – en övergripande strategi för
psykisk hälsa – i syfte att stärka och utveckla insatserna inom området
psykisk hälsa på EU-nivå. Målsättningen är att initiativet ska bidra till
effektiv vägledning, samordning, ökat stöd och riktade åtgärder på EU-nivå i
syfte att skapa förutsättningar för att ingen lämnas utanför, att medborgarna har lika tillgång till förebyggande insatser och vård vid psykisk ohälsa i hela EU och att återanpassning och social delaktighet är vägledande principer för kollektiva åtgärder mot psykisk sjukdom eller funktionsnedsättningar.

Meddelandet, inbegripet de åtgärder som presenteras däri är, enligt
kommissionen, ett första och viktigt steg för att dels jämställa psykisk hälsa
med fysisk hälsa, dels för att genom samordnade insatser på europeisk nivå
utveckla och genomföra en ny ambitiös strategi för psykisk hälsa och skapa
ett mer motståndskraftigt samhälle. Detta genom konkreta åtgärder som
avses genomföras inom ramen för redan pågående arbete och befintliga
initiativ och finansiella instrument inom ramen för EU:s långtidsbudget
2021–2027.

Meddelandet utgår från tre vägledande principer som gäller för alla
medborgare i EU:

* Tillgång till lämpliga och effektiva förebyggande åtgärder.
* Tillgång till högkvalitativ och ekonomiskt överkomlig psykisk vård och behandling.
* Möjlighet att återintegrera sig i samhället efter tillfrisknande.

Dessa vägledande principer konkretiseras genom insatser inom åtta delområden:

* integrering av psykisk hälsa i alla politikområden
* främja psykisk hälsa, förebygga psykisk ohälsa och tidiga insatser vid psykisk ohälsa
* främja barns och ungas psykiska hälsa
* hjälpa de mest behövande
* hantering av psykosociala risker på arbetsplatsen
* stärka systemen för psykisk hälsa och förbättra tillgången till behandling och vård
* överkomma stigmatisering
* främja psykisk hälsa globalt.

Till dessa åtta delområden knyts 20 flaggskeppsinitiativ som ska genomföras inom ramen för redan pågående EU-initiativ och befintliga finansiella instrument, såsom arbetsprogrammet EU för hälsa och EU:s initiativ för icke smitt-samma sjukdomar.

Regeringen välkomnar att kommissionen har presenterat sitt meddelande om en övergripande strategi för psykisk hälsa. Meddelandet återspeglar såväl svenska prioriteringar som redan fastställda prioriteringar inom ramen för EU-samarbetet.
