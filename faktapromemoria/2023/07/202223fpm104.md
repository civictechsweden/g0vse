# Förordning för Europeiska sjösäkerhetsbyrån (EMSA)

Faktapromemoria gällande förslag till EUROPAPARLAMENTETS OCH RÅDETS FÖRORDNING om Europeiska sjösäkerhetsbyrån och om upphävande av förordning (EG) nr 1406/2002, COM (2023\) 269\.

Den 1 juni 2023 presenterade kommissionen det så kallade sjöfartspaketet. Förslaget om en ny förordning för Europeiska sjösäkerhetsbyrån (EMSA) är ett av fem förslag i paketet. Kommissionen anger flera skäl till att föreslå en ny förordning. Som en följd av sjöfartens utveckling utför EMSA nu uppgifter som inte återfinns i nuvarande mandat. EMSA:s administrativa och finansiella regelverk är heller inte uppdaterat enligt EU:s nuvarande regelverk för byråerna. Dessutom, menar kommissionen, är EMSA:s budget inte dimensionerad för att räcka till både nuvarande och kommande uppgifter inom exempelvis den gröna omställningen och sjöfartspaketet. Ett delvis obsolet mandat och behovet av att införliva nya uppgifter inom bl.a. områdena sjösäkerhet, utfasning av fossila bränslen och hjälp vid krishantering gör sammantaget att en ny förordning behövs. Förslaget medför en ökning av EMSA:s budget med cirka 51 miljoner euro för den återstående perioden av EU:s fleråriga budgetram (2021–2027\). De budgetmässiga effekterna kommer att kompenseras genom en motsvarande minskning i EU:s budget (tas från CEF Transport).
