# Revidering av olycksutrednings-, hamnstatskontroll- respektive flaggstatsdirektivet

Faktapromemoria gällande revidering av olycksutrednings-, hamnstatskontroll- respektive flaggstatsdirektivet, COM(2023) 270, COM(2023) 271, COM(2023) 272.

Europeiska kommissionen presenterade den 1 juni 2023 förslag till revidering av fem rättsakter som läggs fram som ett s.k. sjöfartspaket. Tre av dem är nära sammanlänkade och är föremål för denna faktapromemoria: olycksutredningsdirektivet, hamnstatskontrolldirektivet och flaggstatsdirektivet.

Syftet med förslagen är att ytterligare förbättra sjösäkerheten och skyddet för människa och miljö, genom att modernisera reglerna och stärka efterlevnaden av dem. Förslagen ökar harmoniseringen mellan stater och innebär att EU:s regler anpassas till uppdaterade internationella bestämmelser och till ny teknikutveckling, bl.a. digitalisering. Förslagen innebär i vissa fall att tillämpningsområdet utökas till vissa fiskefartyg.
