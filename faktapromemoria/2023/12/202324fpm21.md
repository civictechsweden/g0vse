# Ändring av direktivet om kombinerad transport och förordningen om elektronisk godstransportinformation

Faktapromemoria gällande förslag till ändring av direktivet om kombinerad transport och förordningen om elektronisk godstransportinformation

Förslaget syftar till att göra godstransporterna mer hållbara genom att
förbättra konkurrenskraften hos intermodala godstransporter. Det vill säga en sådan transport som förflyttar en intermodal lastenhet (t.ex. container) mellan dess lastplats och lossningspunkt med två eller flera trafikslag.

En intermodal transport som reducerar externa kostnader med minst 40 procent jämfört med en transport som enbart går på väg ska vara berättigad till stöd och kallas för kombinerad transport.

Medlemsstaterna ska ta fram en nationell politisk plan för hur intermodala transporter ska utvecklas i respektive land. I den ska det anges vilka åtgärder som ska genomföras för att uppnå mål om en sänkning av de totala kostnaderna för kombinerad transport med 10 procent.

Regeringen välkomnar målsättningen om att öka de intermodala transporternas konkurrenskraft och håller med kommissionen om att det nuvarande direktivet är omodernt. Det krävs dock ytterligare analys för att få bättre förståelse för eventuella risker med och konsekvenser av förslaget.
