# Ändring av de s.k. frukostdirektiven om honung, sylt och gelé, fruktjuice och hållbarhetsbehandlad mjölk

Faktapromemoria gällande ändring av de s.k. frukostdirektiven om honung, sylt och gelé, fruktjuice och hållbarhetsbehandlad mjölk, COM(2023) 201.

De nuvarande frukostdirektiven är över tio år gamla och under det senaste decenniet har marknaderna för livsmedel utvecklats avsevärt till följd av innovation, förändrade samhällsintressen och förändrad efterfrågan bland konsumenter.

För att möta konsumenternas ökade intresse för mer hälsosamma produkter och ge dem möjlighet att göra medvetna livsmedelsval presenterade kommissionen den 21 april 2023 ett förslag till direktiv om ändring av direktiven om honung, fruktjuice, sylt, gelé, marmelad samt sötad kastanjepuré och vissa former av hållbarhetsbehandlad mjölk.

För honung föreslås att alla ursprungsländer där honungen har skördats ska anges på förpackningen. Avseende fruktjuice föreslås att återinföra möjligheten för industrin att ange uppgiften att inga fruktjuicer innehåller tillsatt socker. Vidare föreslås att det skapas en ny produktkategori för fruktjuicer vars naturligt förekommande socker delvis har avlägsnats (minst 30 procent jämfört med en liknande produkt). För sylt och gelé föreslås att den minsta mängd frukt som ska användas vid framställning av dessa produkter ökas. Vidare föreslås att beteckningen marmelad även kan gälla för produkter tillverkade med andra frukter än citrusfrukter. För att undvika att konsumenterna förvirras föreslås också en ny beteckning, citrusmarmelad, för den produkt som hittills har definierats som ”marmelad” för att skilja de två produktkategorierna åt. För dehydratiserad hållbarhetsbehandlad mjölk föreslås att en bearbetningsmetod för att framställa laktosfria hydratiserade mjölkprodukter tillåts.
