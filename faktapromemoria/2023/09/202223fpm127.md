# Rådsbeslut om ramavtal och interimsavtal om handel med Chile

Faktapromemoria gällande Rådsbeslut om ramavtal och interimsavtal om handel med Chile.

Kommissionen föreslår en modernisering av nuvarande associeringsavtal
mellan Europeiska unionen (EU) och Chile, efter att förhandlingar avslutades
den 9 december 2022.

Det nya så kallade avancerade ramverksavtalet (AFA) består av två parallella rättsliga instrument; ett ramavtal som inkluderar handel, investeringar, politik och samarbete, samt ett interimsavtal om handel (iTA) bestående endast av delarna som omfattas av EU-kompetens. Interimsavtalet väntas kunna träda i kraft tidigare då det inte kräver ratificering i medlemsländernas respektive parlament. Interimsavtalet kommer att upphöra att gälla när ramavtalet träder i kraft.

Regeringen välkomnar och stödjer det moderniserade associeringsavtalet och att EU gemensamt bedriver en effektiv handelspolitik som skapar möjligheter för företag att verka på en icke-diskriminerande, regelstyrd och transparent världsmarknad. Utöver avtalets geopolitiska betydelse kommer de förstärkta handelsförbindelserna att gynna båda sidors ekonomiska utveckling, tillväxt och sysselsättning.
