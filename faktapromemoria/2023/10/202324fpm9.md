# Direktiv om internprissättning

Faktapromemoria gällande förslag till rådets direktiv om internprissättning, COM(2023) 529.

Europeiska kommissionen (kommissionen) har den 12 september 2023 presenterat ett förslag till direktiv om internprissättning. Förslaget är en del av paketet ”Business in Europe: Framework for Income Taxation” eller BEFIT. Förslagets syfte är att öka förutsebarheten vid beskattningen och minska förekomsten av såväl dubbelbeskattning som dubbel icke-beskattning samt att därigenom minska antalet tvister och tillkommande efterlevnadskostnader. Enligt förslaget ska den så kallade armlängdsprincipen kodifieras i EU-rätten. Därtill ska enhetliga bindande regler avseende vissa kärnfrågor kopplade till armlängdsprincipen införas samt möjligheten för ytterligare harmonisering öppnas upp. Sakfrågorna i förslaget är avsedda att överensstämma med OECD:s riktlinjer för internprissättning, men eftersom dessa ändras över tid behöver direktivet få en dynamisk utformning så att det kan ändras i linje med ändringar i OECD:s riktlinjer. Reglerna föreslås vara införda i medlemsstaterna den 31 december 2025 och tillämpas från den 1 januari 2026.

Regeringen är efter en samlad bedömning negativ till förslaget och anser att det har tydliga brister i träffsäkerhet och proportionalitet utifrån det angivna syftet. Regeringen anser att skillnaderna i medlemsstaters tolkning och tillämpning av armlängdsprincipen överskattas och att de tvister som uppstår avseende internprissättning oftare beror på att olika stater gör olika bedömningar av omständigheterna i det specifika fallet. Regeringen anser också att eftersom internprissättning tillämpas globalt är globala lösningar att föredra framför lösningar på EU-nivå då de senare kan innebära att nya problem uppstår gentemot tredjeländer.
