# Förordning om informationsteknik för tulländamål

Faktapromemoria gällande förslag till Europaparlamentets och Rådets förordning om ändring av rådets beslut 2009/917/RIF vad gäller dess anpassning till unionens bestämmelser om skydd av personuppgifter, COM(2023) 244.

Rådets beslut 2009/917/RIF av den 30 november 2009 om användning av informationsteknik för tulländamål fastställer förfaranden som möjliggör för tullmyndigheterna att agera gemensamt och utbyta personuppgifter och andra uppgifter som har samband med olaglig handel genom användning av ny teknik för förvaltning och överföring av sådan information. Europeiska kommissionen har presenterat ett förslag till förordning om ändring av beslutet för att anpassa beslutet till Europaparlamentet och rådets direktiv (EU) 2016/680 av den 27 april 2016 om skydd för fysiska personer med avseende på behöriga myndigheters behandling av personuppgifter för att förebygga, förhindra, utreda, avslöja eller lagföra brott eller verkställa straffrättsliga påföljder, och det fria flödet av sådana uppgifter och om upphävande av rådets rambeslut 2008/977/RIF.

Regeringen bedömer att förslaget kommer leda till att bestämmelserna i rådets beslut anpassas till de principer och bestämmelser som fastställs i Europaparlamentet och rådets direktiv (EU) 2016/680. Detta bidrar till ett enhetligt ramverk för personuppgiftsskydd i unionen vilket regeringen anser är positivt.
