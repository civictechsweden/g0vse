# Direktiv om bekämpning av korruption

Faktapromemoria gällande förslag till Europaparlamentets och rådets direktiv om bekämpning av korruption, som ersätter rådets rambeslut 2003/568/RIF och Konventionen om kamp mot korruption som tjänstemän i Europeiska gemenskaperna eller Europeiska unionens medlemsstater är delaktiga i och med ändring av direktiv (EU) 2017/1371 om bekämpande genom straffrättsliga bestämmelser av bedrägeri som riktar sig mot unionens finansiella intressen.

För att effektivt kunna förebygga och bekämpa korruption har kommissionen den 3 maj 2023 presenterat ett meddelande och ett direktivförslag med åtgärder inom flera olika områden.

Direktivförslaget innehåller bestämmelser om bland annat:

* definitioner av och påföljder för olika typer av korruptionsbrott,
* förebyggande åtgärder, och
* förbättrad samordning och samarbete.

Meddelandet beskriver både nuvarande och framtida åtgärder inom flera olika områden i kampen mot korruption, däribland inrättandet av ett nytt antikorruptionsnätverk.

Regeringen välkomnar kommissionens åtgärder. Att motverka korruption är en prioriterad fråga och i arbetet med att bekämpa korruption är internationell samverkan, där det europeiska samarbetet är av central betydelse, en förutsättning för framgång. Det är dock viktigt att direktivet utformas så att det inte kommer i konflikt med svensk grundlag eller grundprinciper i den svenska rättsordningen samt att det utformas med respekt för medlemsstaternas frihet att organisera sin offentliga förvaltning. Vidare är det viktigt att bestämmelserna i förslaget får en ändamålsenlig utformning och inte avviker för mycket från liknande regleringar i andra straffrättsliga instrument.
