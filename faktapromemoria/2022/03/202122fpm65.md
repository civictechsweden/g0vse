# En förklaring om digitala rättigheter och principer för det digitala årtiondet

Faktapromemoria gällande meddelande från Kommissionen Europarlamentet, rådet, Europeiska ekonomiska och sociala kommittén samt regionkommittén om upprättandet av en europeisk förklaring om digitala rättigheter och principer för det digitala decenniet.

Kommissionens förslag om en förklaring om digitala rättigheter och principer syftar till att främja en europeisk väg för den digitala omställningen där människan sätts i centrum och ska bygga på europeiska värden och gagna alla medborgare och företag. Förslaget om en förklaring aviserades i kommissionens meddelande Digital kompass 2030: den europeiska vägen in i det digitala årtiondet. Regeringen anser att förslaget om en förklaring om digitala rättigheter och principer kan vara ett viktigt instrument för att säkerställa att den digitala omställningen grundas i EU:s gemensamma värden och principer, inte minst mänskliga rättigheter, demokrati och rättsstatens principer. Regeringens position är att mänskliga rättigheter gäller online såväl som offline. Regeringen vill inte att det tillskapas nya eller parallella rättigheter som gäller i den digitala miljön, eftersom detta riskerar att undergräva befintliga rättigheter och ramverk. Regeringen kan mot den bakgrunden välkomna en principförklaring som tydliggör hur befintliga rättigheter och andra normer ska tillämpas digitalt samt möjliggöra ökad digital tillgång och deltagande, men en sådan bör inte ha karaktären av en rättighetsförklaring. Förklaringen måste tydligt förankras i och hänvisa till existerande folkrätt och mänskliga rättigheter.
