# Handlingsplan för att främja långväga och internationell persontrafik på järnväg

Faktapromemoria gällande Handlingsplan för att främja långväga och internationell persontrafik på järnväg.

Syftet med handlingsplanen är att främja långväga och internationell persontrafik på järnväg i Europa och göra dessa till ett attraktivt och hållbart resealternativ i enlighet med de mål som kommissionen satt upp i strategin för hållbar och smart mobilitet (faktapromemoria 2020/21: FPM63).

Handlingsplanen är en del av ett åtgärdspaket för effektiv och grön mobilitet där förslag om transeuropeiska transportnät (TEN-T) och intelligenta transportsystem samt meddelande om hållbar rörlighet i städer.

Planen bygger på två principer. Dels ett fullständigt och enhetligt genomförande av EU:s befintliga regelverk för järnvägar, inklusive borttagande av alla överflödiga nationella regler. Dels åtgärder för att övervinna de hinder för långdistanstrafik och gränsöverskridande persontrafik som kommissionen identifierat. Handlingsplanen är i allt väsentligt en sammanställning av pågående eller tidigare aviserade åtgärder.

Kommissionen avser att de närmaste åren påskynda och i vissa fall vidta ytterligare åtgärder som rör exempelvis; ökad digitalisering, borttagande av överflödiga nationella tekniska och operativa regler; säkerställa en bättre tillgång på rullande materiel; förbättra utbildning av järnvägspersonal, modernisering av passagerarjärnvägsinfrastrukturen; effektivare användning av järnvägsnätet; underlätta tillgången till infrastruktur för järnvägsoperatörer genom lämplig prissättning; mer användarvänlig biljettförsäljning, anpassa public service-skyldigheter för gränsöverskridande och/eller multimodala kollektiva transporter och göra hållbara transportsätt till ett attraktivt alternativ för ungdomar. Vidare kommer kommissionen stödja ett antal pilotprojekt för att främja järnvägstrafik.

Regeringen välkomnar ambitionerna med meddelandet om en handlingsplan för långväga och internationell persontrafik på järnväg. Det är positivt att kommissionen är beredd att agera för att ta bort onödiga hinder för att främja hållbara transporter, inte minst för att få till stånd väl fungerande person- och nattågstrafik över gränserna. Regeringen utgår ifrån att de kommande lagstiftningsförslagen baseras på principerna om att EU:s transportmarknad ska vara öppen, hållbar och effektiv. Vidare att de aviserade lagstiftningsförslagen kommer att åtföljas av gedigna konsekvensanalyser när de väl presenteras
