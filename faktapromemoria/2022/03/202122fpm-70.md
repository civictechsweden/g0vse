# Förordning om harmoniserade regler för skälig åtkomst till och användning av data

Faktapromemoria gällande förslag till europaparlamentets och rådets förordning om harmoniserade regler för skälig åtkomst till och användning av data (dataakten)

Den 23 februari 2022 presenterade kommissionen ett förslag till en förordning om harmoniserade regler för rättvis tillgång till och användning av data från bland annat uppkopplade produkter, s.k. sakernas internet, inom ramen för den europeiska strategin för data (COM (2020) 66).

Syftet med förslaget är att mellan aktörerna i dataekonomin rättvist fördela nyttor från den typen av data som kommer från uppkopplade produkter samt att främja tillgång till och användning av data. Förslagets rättsliga grund är artikel 114 fördraget om Europeiska unionens funktionssätt om den inre marknadens funktion.

Regeringen är övergripande positiv till kommissionens mål att skapa enhetlig reglering för data inom EU. God tillgång till data är en allt viktigare förutsättning för innovation, hållbar tillväxt och minskad resursåtgång. Utvecklingsmöjligheterna inom näringsliv, forskning och offentlig sektor är betydande. Att aktivt driva utformningen av rättsakten är ett led i att Sverige ska vara en ledande datadelningsnation. Regeringen ser generellt positivt på EU-reglering som stödjer detta. Det är viktigt att regleringen utformas på ett sådant sätt att innovation och investeringsvilja hos företagen stimuleras och att företagens intresse av rättssäkerhet, skydd av företagshemligheter och så låg administrativ börda som möjligt säkerställs.
