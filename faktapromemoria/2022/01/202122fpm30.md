# Ändring i förordning om långsiktiga investeringsfonder

Faktapromemoria gällande förordning om långsiktiga investeringsfonder (ELTIF), COM(2021) 722.

En europeisk långsiktig investeringsfond är en alternativ investeringsfond vars främsta syfte är att investera i alternativa investeringar som till exempel infrastruktur, transport och hållbara energiprojekt och som vänder sig till både konsumenter och professionella aktörer. Kommissionen föreslår ändringar i förordningen om europeiska långsiktiga investeringsfonder.

Förslaget syftar till att öka såväl antalet fonder som investeringar i fonderna, med målet att förbättra finansieringsmöjligheter för små- och medelstora företag och långsiktiga investeringar. Förslaget innehåller ändringar i förordningen när det gäller bland annat placeringsregler, anpassningar för professionella investerare och konsumentskydd.

Regeringen stödjer målsättningen att öka finansieringsmöjligheter för små- och medelstora bolag samt främja långsiktiga investeringar. Mot bakgrund av fondernas långsiktiga natur och begränsade möjligheter till inlösen avser regeringen dock verka för att lättnader i reglerna kring marknadsföring av Eltif-fonder till konsumenter inte sker på bekostnad av ett högt konsumentskydd. Regeringen avser att agera för att förslagets eventuella ekonomiska konsekvenser begränsas både för statens budget och EU-budgeten.
