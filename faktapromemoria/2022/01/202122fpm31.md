# Ändringar i förordning och direktiv om marknader för finansiella instrument

Faktapromemoria gällande förordning och direktiv om marknader för finansiella instrument (MiFIR), COM(2021\) 726,727\.

Kommissionen föreslår ändringar i förordningen om marknader för finansiella instrument, MiFIR, och direktivet om marknader för finansiella instrument, MiFID II. Förslagen syftar till att ge investerare förbättrad tillgång till marknadsdata avseende finansiella instrument, åstadkomma mer likvärdiga villkor när det gäller olika sätt att handla med finansiella instrument samt stärka EU:s internationella konkurrenskraft. Kommissionen föreslår bl.a. åtgärder för att skapa förutsättningar för tillhandahållandet av konsoliderad marknadsdata. Förslagen omfattar även åtgärder för förbättrad transparens och förbud mot betalning för att vidarebefordra order.

Regeringen välkomnar den riktade översynen av MiFIR och MiFID II. Regeringen stödjer målet att integrera EU:s kapitalmarknader och stärka konkurrenskraften i EU:s finansiella infrastruktur, samtidigt som marknaderna hålls öppna för företag från länder utanför unionen. Regeringen välkomnar åtgärder för att säkerställa ett högt investerarskydd för olika sätt att handla finansiella instrument.

Regeringen ser positivt på åtgärder för att förbättra marknadernas funktionssätt, inte minst mot bakgrund av de sårbarheter som identifierades på marknaden i början av covid\-19\-pandemin. Regeringen välkomnar därför åtgärder för att förbättra transparensen, i synnerhet på obligationsmarknaden. Dessa åtgärder bör utformas så att de bidrar till minskad komplexitet och ökad harmonisering inom EU. Samtidigt är det viktigt att deltagarna på obligationsmarknaden kan hantera risker så att marknadens funktionssätt säkerställs. Det är också viktigt att mandatet för Esma att föreslå tekniska tillsynsstandarder som kommissionen ska anta för att specificera transparensreglerna är tydligt avgränsat.

Regeringen instämmer i kommissionens analys att den fragmenterade marknaden har gjort att det är kostsamt att få en fullständig bild av handeln på värdepappersmarknaden. Regeringen är positiv till ökad transparens och harmonisering av marknadsdata. Regeringen anser dock att det är viktigt att kostnaderna för marknadsaktörerna för de åtgärder som vidtas inte överstiger nyttan med åtgärderna. Förslaget om CTP behöver därför analyseras ytterligare. För den svenska marknadens del ser regeringen framför allt ett värde i att åstadkomma konsolidering av marknadsdata för obligationer.

Regeringen avser att agera för att förslagets ekonomiska konsekvenser begränsas både för statens budget och EU\-budgeten.
