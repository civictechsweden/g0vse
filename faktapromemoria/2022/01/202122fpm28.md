# En europeisk gemensam kontaktpunkt för finansiell och icke-finansiell information (Esap)

Faktapromemoria gällande kommissionens förslag om en europeisk kontaktpunkt för finansiell och icke\-finansiell information (Esap), COM(2021\) 723,724,725\.

Kommissionen har som en del av sin handlingsplan för Kapitalmarknadsunionen (CMU) tagit fram ett förslag om en europeisk gemensam kontaktpunkt för finansiell och icke\-finansiell information (Esap).

Kommissionen föreslår att Esap ska införas genom en ny EU\-förordning med följdändringar i ett stort antal EU\-förordningar och EU\-direktiv på olika områden såvitt avser krav på hur och i vilket format information enligt nu gällande rapporteringskrav ska lämnas för att kunna ingå i Esap. Kommissionen lyfter fram följande delar som de mest centrala:

* Integration av kapitalmarknader inom EU genom fri tillgång för alla och envar till information om finansiella tjänster, kapitalmarknader och hållbarhet.
* Informationen ska göras tillgänglig digitalt genom en användarvänlig hemsida läsbar på alla unionens officiella språk.
* Informationen ska omfatta sådan som redan idag ska rapporteras av företag samt information som lämnas av företag frivilligt.

Regeringen är positiv till att underlätta tillgång till information för att ytterligare integrera finansiella tjänster och kapitalmarknader inom EU samt främja gränsöverskridande investeringar. Regeringen välkomnar åtgärder som förbättrar förutsättningarna för finansiering av små\- och medelstora företag och som bidrar till genomförandet av klimatmålen. Regeringen anser att det är av vikt att hänsyn tas till att begränsa den administrativa bördan för företag och myndigheter samt att beakta budgetrestriktivitet i det fortsatta arbetet. Regeringen avser att agera för att förslagets ekonomiska konsekvenser begränsas både för statens budget och EU\-budgeten.
