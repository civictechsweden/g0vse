# Ändring i direktiven om förvaltare av alternativa investeringsfonder och värdepappersfonder

Faktapromemoria gällande direktiven om förvaltare av alternativa investeringsfonder och värdepappersfonder (AIFMD), COM(2021) 721.

Kommissionen föreslår vissa ändringar i direktivet om förvaltare av alternativa investeringsfonder (AIFM) och i direktivet om värdepappersfonder (UCITS). Ändringarna syftar till att minska finansiella stabilitetsrisker, stärka skyddet för investerare och ytterligare harmonisera de två regelverken. Avsikten är att främja en mer integrerad marknad för fonder inom EU.

Regeringen välkomnar översynen av AIFM-direktivet och ändringarna i UCITS-direktivet. Det är positivt att översynen begränsats till de aktuella områdena eftersom bedömningen är att båda direktiven överlag är välfungerande. Regeringen är positiv till att kommissionens förslag tar sikte på att hantera finansiella stabilitetsrisker i fondsektorn, inte minst mot bakgrund av sårbarheter som identifierades på marknaden i början av covid-19-pandemin. Regeringen välkomnar därför förslagen om verktyg för likviditetshantering och om reglering av långivande fonder. Regeringen stödjer en mer ändamålsenlig tillsynsrapportering, med hänsyn tagen till den administrativa bördan för företag och behöriga myndigheter. Regeringen välkomnar att reglerna om delegering förtydligas. Regeringen avser att verka för att uppnå en bra balans mellan å ena sidan förutsättningar att utöva tillsyn och säkra investerarskydd, och å andra sidan förutsättningar för en effektiv och konkurrenskraftig fondförvaltning. Slutligen välkomnar regeringen att reglerna i AIFM- och UCITS-direktiven överensstämmer när det underlättar för aktörer som förvaltar båda fondslagen.

Regeringen avser att agera för att förslagets ekonomiska konsekvenser begränsas både för statens budget och EU-budgeten.
