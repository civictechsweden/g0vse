# Förordning om europeiska politiska partier och stiftelser

Faktapromemoria gällande COM(2021\) 734 Förslag till Europaparlamentets och rådets förordning om finansiering och regelverk för europeiska politiska partier och politiska stiftelser

Den 25 november 2021 presenterade kommissionen sitt förslag till reviderad förordning för europeiska politiska partier och politiska stiftelser. Kommissionen föreslår förändringar som syftar till att öka den ekonomiska bärkraften för europeiska politiska partier och stiftelser, underlätta deras interaktion med nationella medlemspartier för att enklare delta i nationella kampanjer om EU\-frågor. Förslagen syftar även till att täppa till återstående kryphål för finansieringskällor och transparens, minska administrativ börda och bidra till en ökad rättssäkerhet.

Regeringen anser att det är positivt att regler förenklas och förtydligas och kan stödja inriktningen på förslaget. Regeringen analyserar fortsatt de olika förslagen i detalj. Principen att valfrågor främst ska regleras på nationell nivå bör dock fortsatt värnas. Vidare bör de sammantagna förändringarna i förordningen inte bidra till att europeiska politiska partier och politiska stiftelsers handlingsutrymme ökar väsentligt.

Regeringen kan inte godta förändringen av medfinansieringsgrad utan förordar att dagens nivåer bibehålls.
