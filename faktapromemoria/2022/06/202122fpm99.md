# Förordning för att bekämpa sexuella övergrepp mot barn

Fakta­promemoria gällande proposal for a regulation of the European Parlia­ment and of the Council laying down rules to prevent and combat child and sexual abuse, COM(2022) 209 final.

Förslaget består av två huvud­sak­liga delar. I en första del inne­bär förslaget bl.a. skyldig­heter för värd­tjänster och inter­personella kommu­nikations­tjänster att genom­föra risk­bedöm­ningar och att rapportera sexuella övergrepp mot barn som de får kännedom om. Förslaget innebär också befogen­heter för natio­nella myndig­heter att utfärda före­läggan­den som innebär att sexuellt över­grepps­material och kontakt med barn (grooming) ska upp­täckas, tas bort eller blockeras samt vissa befogen­heter när det gäller utred­ning och genom­förande av åtgärder. När det gäller före­läggan­den att upp­täcka sexuellt över­grepps­material och grooming är förslaget teknik­neutralt och inne­bär att både tidigare känt och nytt material ska eftersökas, oavsett den teknik som tillämpas för en tjänst. För leveran­törer som brister i sina skyldig­heter enligt förord­ningen ska sanktioner kunna utfärdas.

I en andra del inne­bär förslaget att ett europeiskt centrum för att före­bygga och motverka sexuella över­grepp mot barn (EU-centret) ska inrättas.

EU-centret ska sam­ordna, underlätta och stödja genom­förandet av förord­ningen och bidra till att undan­röja hinder för den inre marknaden, särskilt i samband med tjänste­leveran­törernas skyldig­heter att upp­täcka sexuella över­grepp mot barn online, rapportera det och ta bort det. Centrala upp­gifter för EU-centret föreslås bli att hantera och distri­buera till natio­nella myndig­heter de rapporter som kommer in från leveran­törer och att skapa, underhålla och driva data­baser med indika­torer på sexuellt över­grepps­material som leveran­törer kommer att behöva för att kunna uppfylla sina skyldig­heter.

EU-centret ska enligt förslaget utföra vissa kom­plet­terande uppgifter, t.ex. att stödja behöriga natio­nella myndig­heter att utföra sina uppgifter enligt denna förord­ning och ge stöd till offer i samband med genom­förande av leveran­törernas skyldig­heter. Centret ska också använda sin centrala ställning för att under­lätta sam­arbete, utbyte av infor­mation och expertis samt för att stödja före­byggande insatser och ett evidens­baserat besluts­fattande.

Regeringen välkomnar förslaget. Omfatt­ningen av sexuella övergrepp mot barn online är oro­väckande. Utvecklingen måste tryckas tillbaka och miss­bruket av digitala tjänster för grooming effek­tivt förhindras.
