# Universitetsstrategin

Faktapromemoria gällande meddelande från kommissionen till Europarlamentet, rådet, Europeiska ekonomiska och sociala kommittén samt regionkommittén \- om en europeisk
universitetsstrategi, samt förslag till rådets rekommendation om brobyggande för ett effektivt europeiskt samarbete om högre utbildning.

Kommissionen presenterade den 18 januari 2022 Meddelande från kommissionen till Europaparlamentet, Rådet, Europeiska ekonomiska och sociala kommittén samt Regionkommittén \- om en europeisk universitetsstrategi. Meddelandet är en inbjudan till närmare samarbete mellan länder och aktörer inom högre utbildning i det europeiska området för utbildning (EEA), det europeiska forskningsområdet (ERA) och det europeiska området för högre utbildning (EHEA också benämnt Bolognaprocessen). Strategin som beskrivs i meddelandet syftar till att stödja universitet och högskolor i att kunna anpassa sig till förändrade förhållanden, utvecklas samt bidra till Europas motståndskraft och återhämtning. I meddelandet beskriver kommissionen att Europa och världen står inför stora förändringar. Det handlar om demografi, digitalisering och klimatförändringar, men också om pandemin och dess konsekvenser för ekonomin och samhället i stort. Kommissionen gör i meddelandet gällande att universitet och högskolor har en viktig roll att fylla i återhämtningen efter pandemin. Excellenta och inkluderande universitet och högskolor är en förutsättning för öppna, demokratiska och hållbara samhällen. De är också viktiga för tillväxt, entreprenörskap och arbetstillfällen. Kommissionen tar också upp att Europa kan dra fördel av kontinentens framgångsrika högre utbildningen som de menar är djupt förankrad i den europeiska kulturen.

I meddelandet beskrivs ett flertal prioriterade frågor för högre utbildning. En central del av meddelandet är att satsningen på Europauniversitet byggs ut och en annan del handlar om att ta fram former för en europeisk examen. Kommissionen presenterar i meddelandet fyra flagskeppsinitiativ som de menar ska bidra till fördjupat samarbete mellan universitet på den europeiska kontinenten. Kommissionen har också satt upp fyra övergripande målsättningar:

* stärka högre utbildning och forskning,
* stötta universiteten i deras roll som bärare av europeiska värderingar,
* stärka universiteten som förändringsaktörer i den gröna och digitala omställningen,
* stärka universiteten som drivkrafter för EU:s globala roll och ledarskap.

Samma dag, den 18 januari, presenterades också ett förslag till rådsrekommendation med titeln om brobyggande för ett effektivt europeiskt samarbete om högre utbildning. Motivet till rekommendationen är att bidra till att upprätta det europeiska området för utbildning senast 2025 vilket i korthet innebär skapandet av ett europeiskt område för lärande som gynnar studerande, akademiker och annan personal. En viktig komponent i det arbetet är att universitet och högskolor behöver fördjupa sina internationella samarbeten. I förslaget till rådsrekommendation lyfts gränsöverskridande samarbete som viktigt för den europeiska högre utbildningens inkludering, kvalitet, mångfald, attraktionskraft och globala konkurrenskraft. Rådsrekommendationen ingår, tillsammans med meddelandet från kommissionen om en europeisk strategi för universitet, i det ”utbildningspaket” som aviserades i kommissionens arbetsprogram 2022 under rubriken Främjande av vår europeiska livsstil.
