# Förslag till rådets direktiv med regler för att förhindra att legala enheter som saknar substans missbrukas för skatteändamål och ändring av direktiv 2011/16/EU

Faktapromemoria om direktiv med regler för att förhindra att legala enheter som saknar substans (”shell entities”) missbrukas för skatteändamål, COM(2021\) 565\.

Enligt kommissionen kan legala enheter utan eller med minimal substans och ekonomisk aktivitet utnyttjas vid förfaranden som syftar till att minska beskattningen. Syftet med det föreslagna direktivet är att förhindra gränsöverskridande skatteundandragande och skatteflykt, att komplettera befintlig lagstiftning mot skatteflykt samt att främja administrativt samarbete. För de legala enheter som inte uppfyller kraven på substans föreskriver direktivet särskilda skattekonsekvenser i form av nekade skatteförmåner. Direktivet innehåller även bestämmelser om informationsutbyte mellan medlemsstaterna.

Regeringen är positiv till direktivförslagets syfte. Direktivförslaget är omfattande och komplext. Det är viktigt att regler som har till syfte att förhindra att legala enheter utan substans missbrukas för skatteändamål uppnår en lämplig balans mellan komplexitet och effektivitet samt att reglerna är förutsebara, proportionerliga och träffsäkra. Dubbelbeskattning och en orimlig administrativ börda bör undvikas.
