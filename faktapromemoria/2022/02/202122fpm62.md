# Nytt mandat för Europeiska unionens narkotikabyrå

Faktapromemoria gällande 2021/22:FPM62

Den 12 januari presenterade kommissionen ett förslag på nytt mandat för EU:s narkotikabyrå. Förslaget syftar till att stärka myndighetens förmåga att identifiera och ta itu med nuvarande och framtida utmaningar relaterade till olaglig narkotika i EU. Kommissionens förslag innehåller revideringar som syftar till att uppnå sju specifika mål: bredare täckning av blandbruksfrågor, ökad kapacitet för övervakning och hotbedömning, etablering av ett virtuellt kriminaltekniskt och toxikologiskt laboratorium, stärkt roll för de nationella kontaktpunkterna, ökad kompetens för informationskampanjer och riskkommunikation, ökad kapacitet i tillgångs\- och säkerhetsfrågor, och förtydligande av den internationella dimensionen.

Befintliga medel för EU:s narkotikabyrå bedöms vara otillräckliga för de uppgifter som myndigheten bör utföra för att bättre ta itu med narkotikasituationen. Det uppskattas att en extra budget om cirka 63 miljoner euro samt cirka 40 ytterligare heltidstjänster skulle behövas för återstoden av den fleråriga budgetramen (MFF) 2024–2027 för att säkerställa att EU:s narkotikabyrå har de nödvändiga resurserna för att hantera de arbetsuppgifter som tillkommer med det reviderade mandatet. I dagsläget har myndigheten cirka 100 anställda. De medel som enligt förslaget ska tillföras EU:s narkotikabyrå kommer från rubrik 4, Migration och gränshinder, i EU:s långtidsbudget. I och med förslaget förs medlen över till rubrik fem, Säkerhet och försvar.

Regeringen välkomnar att kommissionen har presenterat ett förslag om ett nytt mandat för Europeiska unionens narkotikabyrå.

Narkotikaarbetet behöver intensifieras. Regeringen ser positivt på ett stärkt arbete inom EU avseende narkotikafrågor. Narkotikasituationen kan endast hanteras genom gemensamt samarbete på alla nivåer, såväl nationellt, inom Europeiska unionen som internationellt.

Regeringen anser att det krävs kraftfulla åtgärder mot olaglig narkotika. Insatser behövs för att minska utbud och efterfrågan av narkotika och uppnå ett bättre skydd för människors liv, hälsa och säkerhet.

Regeringen anser att Europeiska unionens narkotikabyrå har en viktig roll i narkotikaarbetet. Regeringen anser att förslagets påverkan på de nationella kontaktpunkterna behöver analyseras noggrant.
Jämställdhetsperspektivet och frågan om jämlik hälsa bör integreras tydligare i mandatet.

Regeringen anser att en restriktiv budgethållning är viktig och att ytterligare finansiering av narkotikabyrån ska göras genom omprioriteringar inom ramen för EU:s fleråriga budgetram. Det är även av vikt att medlemsstaternas nationella kompetens på hälsoområdet respekteras och att EU fortsatt har en samordnande och stödjande funktion.
