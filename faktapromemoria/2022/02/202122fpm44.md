# Förslag till ändring av den fleråriga budgetramen 2021-2027

Faktapromemoria gällande COM(2021\) 569 Förslag till ändring av förordning (EU, Euratom) nr 2020/2093 om den fleråriga budgetramen 2021–2027\.

Den 22 december 2021 presenterade kommissionen ett förslag om revidering av regelverket för den fleråriga budgetramen (MFF). Kommissionen föreslår en riktad översyn av förordningen om MFF i syfte att höja utgiftstaken för att inrymma utgifter för den föreslagna sociala klimatfonden, samt för att införa en automatisk justering av utgiftstaken baserat på de av kommissionen föreslagna nya egna medlen (se faktapromemoria 2021/22:FPM45\) för att kunna finansiera återbetalningen av lånen inom återhämtningsinstrumentet Next Generation EU (NGEU).

Bakgrunden till förslagen är dels det institutionella avtal som beslutades den 21 december 2020 där kommissionen uppmanades att lägga fram förslag för nya egna medel, dels kommissionens förslag den 14 juli 2021 om lagstiftningspaketet ”Fit for 55” och däri särskilt förslaget till en social klimatfond (se faktapromemoria 2020/21:FPM135\).

Förslaget innebär budgetära konsekvenser men dessa är svårbedömda då de är avhängiga andra förslag som presenterats av kommissionen, inte minst det om nya egna medel.

Kommissionens förslag föranleder ingen ändring i regeringens grundläggande inställning till frågan om EU:s fleråriga budgetram och systemet för Europeiska unionens egna medel. Regeringen ska verka för att den svenska avgiften hålls ned.
