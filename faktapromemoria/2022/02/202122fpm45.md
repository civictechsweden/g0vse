# Förslag till revidering av systemet för Europeiska unionens egna medel

Faktapromemoria om revidering av systemet för Europeiska unionens egna medel, COM(2021) 566,570.

Den 22 december 2021 presenterade kommissionen ett förslag om revidering av rådets beslut om systemet för Europeiska unionens egna medel. Förslaget motiveras med behovet av att finansiera återbetalningen av EU:s skuld för finansieringen av det europeiska återhämtningsinstrumentet (NGEU). I förslaget hänvisas även till det interinstitutionella avtal som ingicks mellan Europaparlamentet, Europeiska kommissionen och Europeiska unionens råd den 22 december 2020. I avtalet angavs att kommissionen senast i juni 2021 skulle ha lagt fram förslag om egna medel baserade på intäkter från EU:s utsläppshandelssystem EU ETS, intäkter från en mekanism för justering av koldioxidutsläpp vid unionens yttre gräns samt en digital avgift.

Beräkningsbaserna för de egna medlen utgörs i nu gällande system av årliga mervärdesskatteintäkter, tullar och sockeravgifter, mängden icke materialåtervunnet plastavfall och medlemsstaternas bruttonationalinkomst (BNI). Beräkningsbaserna föreslås utvidgas med tre ytterligare baser för att möjliggöra ett upptag av egna medel i nivå med 25 procent av intäkterna från EU ETS, 75 procent av intäkterna från handeln med certifikat inom ramen för den föreslagna mekanismen för justering av koldioxidutsläpp vid unionens gränser (CBAM) och 15 procent av medlemsstaternas intäkter från omfördelningen av beskattningsrätt avseende stora multinationella företags vinster. Kommissionen föreslår även att medlemsstaternas betalningsåtagande för de EU ETS-baserade egna medlen fram till år 2030 ska begränsas med ett golv och ett tak i syfte att lätta betalningsbördan för medlemsstater med en relativt sett låg BNI per capita samt att säkerställa att medlemsstater med en relativt sett hög BNI per capita bidrar solidariskt till systemet för egna medel.

Kommissionens förslag föranleder ingen ändring i regeringens grundläggande inställning till frågan om EU:s fleråriga budgetram och systemet för Europeiska unionens egna medel. Regeringen kommer att verka för att den svenska avgiften hålls nere.
