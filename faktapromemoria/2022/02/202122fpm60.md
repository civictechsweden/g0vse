# Direktiv om gemensamma regler för förnybar gas, naturgas, och vätgas och förordning om de inre marknaderna för förnybar gas, naturgas, och vätgas

Faktapromemoria gällande direktiv om gemensamma regler för förnybar gas, naturgas, och vätgas och förordning om de inre marknaderna för förnybar gas, naturgas, och vätgas.

I det s.k. gasmarknadspaketet föreslår kommissionen revideringar av
direktivet om gemensamma regler för den inre marknaden för naturgas och förordningen om villkor för tillträde till naturgasöverföringsnäten.

Det övergripande syftet är att öka användningen av förnybara och koldioxidsnåla gaser i energisystemet samtidigt som användningen av naturgas ska minska för att EU ska uppnå kliamatneutralitet 2050. Kommissionens förslag fokuserar framför allt på en starkare ställning för kunderna på gasmarknaden, möjliggörande av ny vätgasinfrastruktur och en ny vätgasmarknad.

Därutöver föreslår kommissionen regelverk för att introducera förnybara och koldioxidsnåla gaser i den nuvarande naturgasinfrastrukturen och på naturgasmarknaden, i nätplanering och vid försörjningstrygghet.

Regeringen välkomnar att förnybara och koldioxidsnåla gaser samt vätgas inkluderas i förslagen i syfte att fasa ut fossila bränslen samt att förslagen kan möjliggöra energisystemintegration. Regeringen är positiv till ambitionen att underlätta marknadstillträde för framför allt förnybara gaser och till att elmarknadsdirektivets reformer kring att stärka konsumenternas ställning på elmarknaden återspeglas i förslaget om gasmarknadsdirektivet. Regeringen anser att inrättandet av strategiska gaslager ska vara frivilligt för
medlemsstaterna.
