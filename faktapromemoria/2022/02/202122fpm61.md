# Förordning om minskade metanutsläpp i energisektorn

Faktapromemoria gällande Förordning om minskade metanutsläpp i energisektorn, 2021/22:FPM61.

Syftet med kommissionens förslag till ny förordning om minskade metanutsläpp i energisektorn är att bevara och förbättra miljön genom att minska metanutsläppen från fossila energikällor som produceras eller konsumeras i EU samtidigt som den inre energimarknadens funktion samt försörjnings-tryggheten inom EU fortsatt säkerställs. Kommissionen föreslår regler för mätning, rapportering och åtgärder för att minska metanutsläpp i olje-, gas- och kolsektorerna. Därutöver föreslås åtgärder för hur metangas-utsläppen från dessa sektorer ska minskas, bland annat genom läckagesökning och reparation såväl som förbud eller begränsningar av ventilering och fackling av metangas. Förordningen innehåller också förslag om metanutsläpp från tredje land som importeras till unionen.

Regeringen välkomnar att kommissionen tagit initiativ till en förordning om minskade metanutsläpp i energisektorn som kan bidra till EU:s skärpta klimatmål till 2030 och 2050. Regeringen välkomnar successiva krav på mätning, rapportering och åtgärder för att undvika metanutsläpp i olje-, gas- och kolsektorerna, men att skyldigheterna bör tillämpas på ett kostnadseffektivt sätt och till en rimlig administrativ börda. Regeringen är också positiv till att förslaget till förordning delvis tillämpas på biogasverksamheter.
