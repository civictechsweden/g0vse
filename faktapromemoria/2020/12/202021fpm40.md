# Förordning om en kontaktpunkt för tullen i EU

Faktapromemoria gällande förslag till Europaparlamentets och rådets förordning om inrättande av en miljö med en enda kontaktpunkt för tullen i EU och om ändring av förordning (EU) nr 952/2013\. COM(2020\) 673

Europeiska kommissionen (kommissionen) presenterade den 28 oktober 2020 ett förslag till förordning om att inrätta en kontaktpunkt för tullen i EU och om ändring av unionstullkodexen. Förslaget innebär att tullmyndigheterna automatiskt kan kontrollera att vissa icke tullrelaterade formaliteter som ska fullgöras tillsammans med tulldeklarationen är uppfyllda. Detta kommer att göras genom EU\-systemet för utbyte av intyg, EU Customs Single Window Certificate Exchange System (EU CSWCERTEX). De formaliteter som det rör sig om är olika typer av tillstånd som krävs för införsel och utförsel av varor till och från EU. Utöver detta föreslås också att medlemsstaterna ska inrätta en nationell kontaktpunkt för tullen som ska kopplas ihop med EU CSW\-CERTEX. Det innebär att den som importerar eller exporterar varor endast kommer att behöva lämna de uppgifter som behövs för tullhanteringen i samband med en tulldeklaration inlämnad i förväg och de uppgifter som behövs för tillstånd vid ett enda tillfälle.

Den föreslagna kontaktpunkten för tullen syftar till att förbättra samarbetet och samordningen mellan myndigheterna samtidigt som den ska underlätta handeln. Förslaget bedöms kunna effektivisera gränskontrollerna, vilket förväntas bidra till att förbättra säkerhets\- och efterlevnadskontrollerna samt minska risken för administrativa misstag och bedrägerier.

Regeringen kan se fördelar och nackdelar med förslaget. Fördelarna är i form av förenklingar, besparingar och minskad risk för bedrägerier. Nackdelar är bl.a. kostnaderna för berörda myndigheter. Det är därför viktigt att förslaget inte medför onödigt betungande kostnader för it investeringarna. Det är också viktigt att genomförandet av förslaget görs enligt en rimlig och realistisk tidplan samt att sekretess\- och dataskyddsaspekterna tas i beaktande i det fortsatta arbetet. De nationella förutsättningarna behöver därför undersökas och analyseras närmare innan regeringen kan ha en klar uppfattning om förslaget. Regeringen är dock positiv till att det gemensamma EU\-systemet för utbyte av intyg, EU CSW\-CERTEX, görs obligatoriskt eftersom det kommer att leda till besparingar för både myndigheter och ekonomiska aktörer i form av minskad administrativ börda, mer automatiserad hantering och minskad risk för bedrägerier.
