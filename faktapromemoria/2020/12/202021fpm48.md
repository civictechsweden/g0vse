# Förordning om e-CODEX

Faktapromemoria gällande förslag till Europa­parla­mentets och rådet förord­ning om ett datori­serat system för kom­munikation i gräns­över­skridande civil­rättsliga och straff­rättsliga förfaranden (e\-Codex\-systemet) och om ändring av förord­ning (EU) 2018/1726

Kommissionen har lagt fram ett förslag till förord­ning om e\-CODEX (e\-Justice Communication via On\-line Data Exchange), en teknisk lösning som möjlig­gör elektro­niskt utbyte av infor­mation i gräns­över­skridande rätts­liga förfaran­den på ett säkert, inter­operabelt och decentrali­serat sätt. e\-CODEX har tagits fram inom ramen för e\-juridik­samarbetet och används i dag på frivillig basis av vissa medlems­stater i pilot­projekt i några utvalda rätts­liga instru­ment. I Sverige har Åklagar­myndigheten i upp­drag att genom­föra en svensk anslut­ning för att utbyta infor­mation om digital bevis­ning inom EU med hjälp av e\-CODEX och systemet avses att användas även vid andra rättsliga sam­arbeten. Styr­ningen och förvalt­ningen av e\-CODEX hanteras i dag av ett konsor­tium av framför allt medlems­stater. Förslaget syftar till att säker­ställa en lång­siktig och hållbar förvalt­ning av syste­met genom att lämna över styr­ningen och förvalt­ningen till eu\-LISA (Europeiska unionens byrå för den operativa förvalt­ningen av stora IT\-system inom området frihet, säkerhet och rättvisa). Enligt förslaget ska e\-CODEX\-förord­ningen omfatta elektronisk över­föring av infor­mation i samband med gräns­över­skridande förfaranden i de straff\- och civil­rättsliga instru­ment som anges i bilaga 1 till förord­ningen.

Regeringen välkomnar att e\-CODEX får en långsiktig och hållbar reglering och att dess förvalt­ning och styr­ning lämnas över till eu\-LISA. Då konse­kvenserna för ett införande av e\-CODEX i de olika rättsliga instru­menten ännu inte är utredda, bör utgångs­punkten vara att tillämp­ningen av e\-CODEX bör förhandlas i rätts­akten för varje instru­ment.
