# EU:s handlingsplan för demokrati

Faktapromemoria gällande Meddelande från kommissionen till Europaparlamentet, rådet, Europeiska ekonomiska och sociala kommittén samt regionkommittén EU:s handlingsplan
för demokrati, COM(2020\) 790 slutlig.

EU:s handlingsplan för demokrati antogs den 3 december 2020 av kommissionen. Handlingsplanen är kommissionens avsiktsförklaring om en starkare politisk ram för att bidra till att göra EU:s demokratier mer motståndskraftiga inför utmaningar på områden där kommissionen bedömer att våra system och medborgare är som mest sårbara. Handlingsplanen riktar sig till de EU\-institutioner, nationella regeringar och parlament som har huvudansvaret för att säkerställa en välfungerande demokrati. Den riktar sig också till andra nationella myndigheter, politiska partier, medier, det civila samhället och internetplattformar. Utgångspunkten är att demokrati, rättsstatens principer och grundläggande rättigheter utgör grunden för EU men att de europeiska demokratierna nu utmanas i grunden av den digitala omvandlingen som stöpt om förutsättningarna för politiken.

I meddelandet konstateras att digitaliseringen innebär nya möjligheter att nå väljare och har ökat möjligheten för stora grupper att delta i den
demokratiska debatten. Nätkampanjernas och internetplattformarnas snabba tillväxt medför dock också nya problem och har gjort det svårare att upprätthålla valens integritet, en mångfald av fria medier och att skydda demokratiska processer från desinformation och andra former av manipulation.

Handlingsplanen är indelad i tre delar med specifika åtgärder som aviseras för de kommande åren:

* främja fria och rättvisa val och stark demokrati
* stödja fria och oberoende medier, samt
* motverka desinformation.

Kommissionen aviserar kommande lagstiftningsförslag för att öka insynen i betald politisk reklam och i finansieringen av europeiska politiska partier. Initiativ ska också tas för att minska riskerna för rättegångsmissbruk mot bl.a. journalister. För att stärka det gemensamma arbetet mot desinformation kommer kommissionen ta initiativ för att utveckla den nuvarande uppförandekoden för desinformation. En grundlig utvärdering har visat på en rad brister. Avsikten är att tillsammans med en stor grupp relevanta aktörer ta fram en reviderad uppförandekod. Genom de regler om transparens, tillsyn och ansvarsutkrävande som föreslås i förslaget till Förordning om en inre marknad för digitala tjänster är avsikten att dagens självregleringssystem utvecklas till ett fungerande samregleringssystem.

Det arbete som tar sin utgångspunkt i handlingsplanen ska ske med respekt för de nationella befogenheterna och ta full hänsyn till de fördragsfästa grundläggande fri\- och rättigheterna, stadgan om de grundläggande rättigheterna och folkrätten, inklusive de mänskliga rättigheterna. Handlingsplanen är också avsedd att bidra till det arbete som EU gör utanför de egna gränserna. I takt med att trycket på demokratin, rättsstatens principer och de mänskliga rättigheterna ökar globalt verkar EU för att skydda, inspirera och stödja demokratier runt om i världen.

Regeringen välkomnar kommissionens meddelande och den handlingsplan som presenteras. Regeringen välkomnar vidare handlingsplanens inriktning där skydd mot desinformation ingår som en väsentlig fråga i den bredare diskussionen om att försvara och utveckla demokratin i EU. Att ytterligare förstärka det pågående arbetet för att motverka desinformation, arbeta för säkra val och för en mångfald av oberoende medier stämmer väl med regeringens ambition. Enskilda initiativ som t.ex. de lagstiftningsinitiativ som aviseras avseende krav på betald politisk reklam och ökad transparens av finansieringen av europeiska politiska partier liksom initiativ för att stävja rättegångsmissbruk får analyseras närmare när de presenteras.
