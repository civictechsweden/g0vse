# En strategi för digitalisering av finanssektorn i EU

Meddelande från kommissionen till Europarlamentet, rådet, Europeiska ekonomiska och sociala kommittén samt regionkommittén om en strategi för
digitalisering av finanssektorn i EU. COM(2020\) 591 final

Tidigare faktapromemorior: 2017/18:FPM66

Kommissionens strategi för digitalisering av finanssektorn i EU (strategin) syftar till att göra de finansiella tjänsterna i Europa mer digitala och att stimulera ansvarsfull innovation och konkurrens mellan leverantörer av finansiella tjänster i EU. Strategin syftar också till att minska fragmenteringen på den digitala inre marknaden, vilket väntas leda till att konsumenter får tillgång till finansiella produkter i andra medlemsstater och att mindre företag kan växa. Vidare syftar strategin till att säkerställa att regelverket i EU är anpassat till den digital tidsåldern med applikationer såsom artificiell intelligens och distribuerad databasteknik (distributed ledger technology, DLT). Därutöver syftar strategin till att främja datadelning och öppna finansiella tjänster. Slutligen syftar strategin till att säkerställa lika spelregler för aktörer på finansmarknaden.

Regeringen välkomnar teknologisk innovation för att öka effektiviteten och konkurrensen inom den finansiella sektorn till nytta för konsumenter och företag. Digitalisering kan vara ett viktigt verktyg i omställningen till en mer hållbar samhällsekonomi. Regeringen välkomnar ett koordinerat arbete på EU\-nivå och ser strategin för digitalisering av finanssektorn i EU som en del i detta. Vidare anser regeringen att konkurrensneutralitet behöver beaktas i det fortsatta arbetet.

Regeringen välkomnar att strategin tar upp det allmännas intresse att bekämpa penningtvätt och finansiering av terrorism när finanssektorn digitaliseras samt behovet av att stärka finanssektorns operativa motståndskraft mot cyberrelaterade risker. Regeringen anser samtidigt att det är viktigt att arbetet sker med beaktande av att EU är en marknad med flera olika valutor.

Regeringen välkomnar även att strategin för digitalisering av finanssektorn adresserar behovet av skydd för konsumenter till följd av nya risker som kan uppstå till följd av ökad digitalisering. Dessutom anser regeringen att det är viktigt att strategin beaktar att digitaliseringen kan innebära en risk för individer som har inte har åtkomst till eller svårigheter att använda den digitala tekniken kan få en försämrad tillgång till finansiella tjänster och produkter.

Regeringen anser samtidigt att inga nya kostsamma strukturer bör byggas upp inom EU\-systemet. Budgetrestriktivitet måste beaktas i det framtida arbetet.

Regeringen kommer att ta ställning till respektive förslag i strategin vartefter de presenteras.
