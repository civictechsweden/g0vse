# Förordning om att upprätta ett gemensamt företag för en europeisk superdator

Faktapromemoria gällande förslag till rådets förordning om upprättandet av ett gemensamt företag för en europeisk superdator.

Europeiska kommissionen har den 18 september 2020 presenterat en vidareutveckling av det tidigare uppdraget för det föreslagna gemensamma företaget EuroHPC som inrättades i oktober 2018. Det långsiktiga målet är i huvudsak samma, dvs upprättandet av ett gemensamt företag som ska styra etablerandet av ett europeiskt superdatorinitiativ, EuroHPC. EuroHPC är ett initiativ för att stärka europeisk konkurrenskraft genom att utveckla superdatorer som klarar av att göra mycket avancerade och beräkningsintensiva studier (High Performance Computing, HPC). Sådana superdatorer finns i dag i framförallt Japan, Kina och USA. Att utveckla superdatorer kräver stora resurser och det är därför svårt för ett enskilt medlemsland att göra detta på egen hand. Regeringen bedömer att förslaget är omfattande och konsekvenserna av förslagna förändringar jämfört med det pågående gemensamma företaget måste analyseras innan en svensk ståndpunkt kan tas fram.
