# En kapitalmarknadsunion för människor och företag - en ny handlingsplan

Meddelande från kommissionen till Europarlamentet, rådet, Europeiska
ekonomiska och sociala kommittén samt regionkommittén. COM(2020) 590 final

Kommissionens handlingsplan för en kapitalmarknadsunion för människor och företag består av ett antal olika åtgärder som syftar till att fördjupa och integrera EU:s kapitalmarknader. Handlingsplanen innehåller 16 förslag till initiativ uppdelade inom tre mål: (1) stödja en grön, inkluderande och motståndskraftig ekonomisk återhämtning genom att göra finansiering mer tillgänglig för europeiska företag; (2) göra EU till en ännu säkrare plats för individer att investera långsiktigt; och (3) integrera nationella kapitalmarknader till en genuin inre marknad.

Regeringen välkomnar kommissionens handlingsplan. Regeringen är positiv till arbete som bidrar till omställningen till en hållbar ekonomi, underlättar företagens, särskilt små och medelstora företags, tillgång till finansiering och att konsumenter får bättre förutsättningar att spara och investera långsiktigt. Regeringen välkomnar särskilt åtgärder som ökar aktiekapital som finansieringskälla. Vidare välkomnar regeringen åtgärder för att skapa förutsättningar för ändamålsenliga investeringsprodukter, säkerställa ett fortsatt högt konsument- och investerarskydd och bidra till väl avvägd transparens på kapitalmarknaden. Det är viktigt att åtgärder inte äventyrar den finansiella stabiliteten.

Regeringen anser samtidigt att inga kostsamma nya strukturer inom EU bör byggas upp. Budgetrestriktivitet bör beaktas i det framtida arbetet.

Regeringen avser att arbeta för att ESG-kriterier (Environment, Social and Governance) ska inkorporeras, om det är lämpligt, i de förslag som presenteras inom ramen för kapitalmarknadsunionen.

Regeringen kommer att ta ställning till respektive förslag då de presenteras.
