# En jämlikhetsunion: jämställdhetsstrategi för 2020-2025

Faktapromemoria gällande meddelande från Kommissionen till Europaparlamentet, Rådet, Europeiska ekonomiska och sociala kommittén samt Regionkommittén En jämlikhetsunion:
jämställdhetsstrategi för 2020-2025.

Den 5 mars 2020 presenterade kommissionen meddelandet En
jämlikhetsunion: jämställdhetsstrategi 2020–2025. I meddelandet konstateras bland annat att Europeiska unionen är världsledande på
jämställdhetsområdet. Av de 20 länder som ligger i topp i världen vad gäller jämställdhet är 14 av dessa EU-länder. Det konstateras dock att ingen medlemsstat ännu har uppnått full jämställdhet och utvecklingen går långsamt. Jämställdhetsklyftorna kvarstår bland annat inom sysselsättning, löner, omsorgsansvar, makt och pensioner. Vidare framhålls att jämställdhet bevisligen skapar fler jobb och ökad produktivitet. Detta får betydelse i arbetet med en grön och digital omställning men också för att bekämpa demografiska utmaningar framöver. Strategin har som mål att uppnå ett jämställt Europa där könsrelaterat våld, könsdiskriminering och strukturell ojämlikhet mellan kvinnor och män hör till det förflutna.

Strategin är i huvudsak uppbyggd kring tre pelare; frihet från våld och
könsstereotyper, leva i en välfungerande och jämställd samhällsekonomi och jämställt ledarskap i hela samhället. Därutöver finns även avsnitt som berör jämställdhetsintegrering och intersektionalitet, finansiering och att arbeta för jämställdhet och kvinnors egenmakt i EU:s yttre förbindelser. I meddelandet framförs att jämställdhetsstrategin ska genomföras med en s.k. dubbelmetod, vilket innebär att både jämställdhetsintegrering och riktade åtgärder kommer att användas.

Regeringen välkomnar att kommissionen genom sitt meddelande presenterar en omfattande jämställdhetsstrategi för perioden 2020–2025. Det är positivt att strategin på ett ingående sätt tar upp områdena ekonomisk jämställdhet och bekämpande av mäns våld mot kvinnor.
