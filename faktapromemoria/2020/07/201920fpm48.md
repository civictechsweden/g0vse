# Förslag om inrättandet av ett instrument för solvensstöd samt förslag om inrättande av InvestEU-programmet

Faktapromemoria gällande förslag till Europaparlamentets och rådets förordning om inrättande av InvestEU\-programmet. COM (2020\) 403

Förslag till Europaparlamentets och rådets förordning om ändring av förordning
(EU) 2015/1017 vad gäller inrättandet av ett instrument för solvensstöd. COM (2020\) 404

Kommissionen presenterade den 29 maj 2020 ett förslag om att inrätta ett nytt instrument för solvensstöd inom Europeiska fonden för strategiska investeringar (Efsi) och ett reviderat förslag om inrättande av InvestEUprogrammet. Initiativen syftar till att hantera de ekonomiska konsekvenserna av covid\-19\-pandemin och värna EU:s inre marknad genom att främja privata investeringar. Initiativen motiveras av att medlemsstaterna har olika finanspolitiskt utrymme att ge stöd till företag, vilket kan leda till ojämlika konkurrensvillkor och konkurser av livskraftiga företag och i förlängningen störningar i gränsöverskridande leverantörskedjor. Genom EUbudgetgarantier till framförallt Europeiska investeringsbanken (EIB) föreslås solvensproblem och investeringsgap i unionen åtgärdas. Båda instrumenten ska bidra till den gröna och digitala omställningen.

Solvensstödet föreslås vara operationellt redan under 2020 och ska inriktas mot företag i de sektorer och medlemsstater som drabbats hårdast ekonomiskt av covid\-19, och till företag i medlemsstater där möjligheterna att få nationellt solvensstöd är mer begränsade. Målsättningen är att genom en EU\-budgetgaranti på 66 miljarder euro mobilisera 300 miljarder euro i investeringar.

InvestEU föreslås vara ett mer långsiktigt stöd som syftar till att överbrygga de investeringsgap som kommissionen menar att finanskrisen 2009 gav upphov till och som förvärrats i och med krisen orsakad av covid\-19\. InvestEU föreslås också bidra till att trygga och upprätthålla strategisk autonomi inom nyckelsektorer i EU. Målsättningen är att genom en EU\-budgetgaranti på 75 miljarder euro mobilisera 1000 miljarder euro i investeringar.

Regeringen instämmer i att insatser för att åtgärda solvensproblem och överbrygga investeringsgap orsakade av covid\-19\-krisen kan vara motiverade i rådande läge. Regeringen ifrågasätter dock den totala volymen av solvensstödet och InvestEU och ser en betydande risk för överlappning mellan instrumenten. Vidare bör kommissionen och EIB\-gruppen (EIB och Europeiska Investeringsfonden) tydligt redovisa de budgetära konsekvenserna för medlemsstaterna, inklusive behovet av eventuell kapitalhöjning till EIB. Regeringens målsättning är att de totala kostnaderna ska hållas nere. Insatserna bör vara ändamålsenliga och tidsbegränsade. Det är viktigt att investeringar via programmen har ett tydligt mervärde och att de granskas, finansieras och beviljas på transparenta och objektiva grunder. Regeringen välkomnar att instrumenten föreslås bidra till den gröna och digitala omställningen.
