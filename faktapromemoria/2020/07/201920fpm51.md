# Ändrat förslag till förordning om Europeiska socialfonden plus (ESF+)

Faktapromemoria gällande ändrat förslag till Europaparlamentets och rådets förordning om Europeiska socialfonden\+ (ESF\+).

Europeiska kommissionen presenterade den 28 maj 2020 sitt ändrade förslag till förordning om Europeiska socialfonden plus (ESF\+). Förslaget innefattar bland annat en ökning av öronmärkningen av medel för att främja ungdomars sysselsättning i de medlemsstater där andelen unga 15–29 år som varken arbetar eller studerar var högre än EU:s genomsnitt 2019\. Kommissionen föreslår även att alla medlemsstater ska öronmärka minst 5 procent av sina medel från ESF\+ till att bekämpa barnfattigdom. Hälsodelen föreslås tas bort från ESF\+ eftersom kommissionen har föreslagit ett förstärkt fristående hälsoprogram. Kommissionen föreslår vidare tillfälliga åtgärder för användning för ESF\+ som svar på exceptionella och ovanliga omständigheter.

Givet att Sveriges övergripande ståndpunkter om EU:s fleråriga budgetram 2021–2027 är vägledande för positioner och agerande för övriga budgetpåverkande förhandlingar inom ramen för MFF, välkomnar regeringen i stort inriktningen på förslaget till förordning om ESF\+ för programperioden 2021–2027\.
