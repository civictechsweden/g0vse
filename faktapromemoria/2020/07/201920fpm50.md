# Ändring av den fleråriga budgetramen 2014–2020 och ändring av det interinstitutionella avtalet

Ändrat förslag till Interinstitutionellt avtal mellan Europaparlamentet, rådet och
kommissionen om budgetdisciplin, samarbete i budgetfrågor och sund
ekonomisk förvaltning. COM (2020\) 444

Förslag till rådets förordning om ändring av rådets förordning (EU, Euratom) nr
1311/2013 om den fleråriga budgetramen för 2014–2020\. COM (2020\) 446

Den 28 maj presenterade kommissionen sitt förslag till revidering av den fleråriga budgetramen för 2014–2020 samt förslag till ändrat
interinstitutionellt avtal mellan europaparlamentet, rådet och kommissionen om samarbete i budgetfrågor och sund ekonomisk förvaltning. De två förslagen kompletterar övriga förslag med bäring på EU:s offentliga finanser som presenterades samma vecka och samlat utgör de kommissionens förslag på återhämtningspaket, däribland ett reviderat förslag för den fleråriga budgetramen 2021–2027\.

Revideringen av den innevarande fleråriga budgetramen innebär en höjning av åtagandetaket med 11,5 miljarder euro och syftar enligt kommissionen till att verka för en smidig övergång till den kommande fleråriga budgetramen genom finansiering av ett flertal åtgärder och program redan under 2020\. Det interinstitutionella avtalet innebär dels en ändring av bestämmelsen för reserven för katastrofbistånd under bestämmelserna för särskilda instrument, dels ett tillägg i bestämmelserna om förfarande för det interinstitutionella samarbetet.

Regeringen anser att samtliga förslag som kommissionen presenterade den 27, 28 och 29 maj bör hanteras samlat i ett paket. Den föreslagna ändringen av den fleråriga budgetramen 2014–2020 bör hanteras samlat med det övergripande återhämtningspaketet, inklusive det reviderade förslaget till den fleråriga budgetramen 2021–2027, och de förslagna ändringarna av det interinstitutionella avtalet bör behandlas samlat med de förslag som föranleder ändringar i IIA. Regeringen anser vidare att den föreslagna höjningen av åtagandetaket och den ökade finansieringen som föreslås för vissa åtgärder och program redan under 2020 bör baseras på en väl underbyggd behovsanalys.
