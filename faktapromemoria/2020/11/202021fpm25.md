# En ny era för det europeiska forskningsområdet

Faktapromemoria gällande meddelande från kommissionen till Europaparlamentet, rådet, Europeiska ekonomiska och sociala kommittén samt Regionkommittén. En ny era för det europeiska forskningsområdet. Tidigare faktapromemorior i ämnet: 2006/07:FPM77; 2011/12:FPM170; 2014/15:FPM4.

Europeiska kommissionen har den 30 september 2020 presenterat ett förslag med en ny vision för ERA (Europeiska Forskningsområdet) som består av fyra strategiska mål. För att uppnå målen föreslår kommissionen 14 åtgärder som ska genomföras i samarbete med medlemsstaterna och intressenter enligt en uppdaterad färdplan för ERA. Syftet med den nya visionen är att säkerställa att ERA är anpassat för framtidens samhälleliga, digitala, ekologiska och ekonomiska utmaningar.

Regeringen välkomnar kommissionens meddelande om ERA. Enligt regeringen är ERA ett viktigt politiskt projekt för EU:s konkurrenskraft och förmåga att möta olika samhällsutmaningar och bidra till att nå målen i Agenda2030 och klimatarbetet.
