# Meddelande om att förverkliga det europeiska området för utbildning senast 2025

Faktapromemoria gällande meddelande från kommissionen till Europaparlamentet, rådet, Europeiska ekonomiska och sociala kommittén samt Regionkommittén om att förverkliga det europeiska området för utbildning senast 2025.

Visionen om ett europeiskt område för utbildning lanserades av kommissionen i samband med det sociala toppmötet om rättvisa jobb och tillväxt i Göteborg 2017 (KOM(2017) 673 final, se även faktaPM 2017/18:FPM31). I det nu aktuella meddelandet presenterar kommissionen ett förstärkt tillvägagångssätt för att säkerställa att ett europeiskt område för utbildning uppnås till 2025. Meddelandet ger en översikt av pågående eller aviserade initiativ och insatser, program, rekommendationer och rådsslutsatser etc. som på olika sätt utgör en del i arbetet för ett europeiskt område för utbildning till 2025. Kommissionen föreslår att de pågående insatserna för det europeiska området för utbildning fokuseras och vidareutvecklas inom sex dimensioner: kvalitet, inkludering och jämställdhet, den gröna och den digitala omställningen, lärare och utbildare, högre utbildning och den geopolitiska dimensionen. Utöver det redan pågående arbetet avser kommissionen att föreslå nya insatser och initiativ i linje med de sex dimensionerna, som ska bidra till ett ambitiöst europeiskt område för utbildning till 2025.

Som en del i meddelandet presenterar kommissionen ett förslag till ett ramverk för det europeiska området för utbildning, som kan ses som en efterföljare till det nuvarande strategiska samarbetsramverket på utbildningsområdet (Utbildning 2020).

Regeringen välkomnar meddelandet om det fortsatta arbetet för att etablera ett europeiskt område för utbildning till 2025 och att det bygger vidare på det befintliga arbetet. Det är en prioriterad fråga för regeringen att medborgarna i EU ska kunna studera, arbeta, resa och utbyta idéer utan att hindras av administrativa eller byråkratiska svårigheter.

Regeringen anser att det är viktigt att ramverket för det europeiska området för utbildning och dess riktmärken kan utvärderas och revideras under den fastslagna perioden, och att det är viktigt med kontinuitet i riktmärkena för att det ska gå att följa utvecklingen över tid.

Regeringen kommer att ta ställning till möjliga nya förslag för samarbeten inom ramen för det europeiska området för utbildning när dessa presenteras.
