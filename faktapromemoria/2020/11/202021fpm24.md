# Handlingsplan för att ta tullunionen till nästa nivå

Kommissionens meddelande om en handlingsplan för att ta tullunionen till nästa nivå. COM(2020\) 581

Kommissionens handlingsplan för att ta tullunionen till nästa nivå innehåller ett flertal åtgärder som syftar till att säkerställa en mer sammanhängande och starkare tullunion. Handlingsplanen gäller fram till 2025\.

Åtgärderna är indelade i fyra insatsområden:

* effektivare riskhantering på tullområdet för att möjliggöra effektivare kontroller
* hantering av e\-handel
* förstärkning och underlättande av regelefterlevnad
* tullmyndigheter som agerar som en enda enhet

Fokus under de kommande åren kommer att vara att lägga till ett EU skikt med dataanalyskapacitet för att stödja alla medlemsstater i deras riskanalys och i förlängningen därmed också deras arbete för att åstadkomma effektiva kontroller. Syftet är att stödja och stärka olika risk\- och kontrollaspekter för att stärka hela riskstrukturen, minska kostnaderna för medlemsstaterna och ytterligare underlätta för den lagliga handeln.

Kommissionen vill fortsätta diskussionerna med medlemsstaterna om hur man kan göra tullunionen smartare, mer flexibel och mer kristålig.

Kommissionen vill också undersöka idén om att inrätta en EU övergripande tullbyrå för att göra förvaltningen av tullunionen mer kostnadseffektiv och effektiv samt säkerställa effektivare och snabbare reaktioner vid kriser såsom Covid\-19\.

Regeringen uppskattar att kommissionen har tagit fram ett meddelande om en handlingsplan för att ta tullunionen till nästa nivå. Regeringen delar kommissionens bedömning att det är viktigt att stärka EU:s tullunion genom förbättrad riskhantering och hantering av e\-handel, främjande av regelefterlevnad samt att stärka samarbetet mellan tullmyndigheterna. Det är särskilt positivt att kommissionen kommer att fokusera på riskanalys och riskhantering för att förbättra kontrollmöjligheterna för tullmyndigheterna. Det är samtidigt viktigt att också se över förenklingarna för näringslivet i syfte att underlätta för handeln. Det viktigt att det råder balans mellan kontroll och förenklingar. När det gäller tillgängliggörande av uppgifter måste en avvägning göras mellan nyttan och de risker ett sådant tillgängliggörande kan innebära samt med beaktande av relevanta dataskyddsbestämmelser.

Regeringen anser att det är viktigt att åtgärderna balanseras mot en restriktiv budgetpolitik. Det är därför viktigt att kommissionen konkretiserar och kvantifierar de ekonomiska konsekvenserna av sina förslag innan regeringen kan ta ställning till dem. Förslag om nya kostsamma strukturer bör undvikas i arbetet. Eventuella merkostnader för EU\-budgeten ska hanteras via omprioriteringar och inte genom en utökad ekonomisk ram.

Regeringen återkommer till riksdagen avseende enskilda initiativ när de har presenterats.
