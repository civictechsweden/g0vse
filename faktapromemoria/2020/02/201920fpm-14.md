# Meddelande om investeringsplanen inom den gröna given

Faktapromemoria om meddelande från kommissionen till Europaparlamentet, rådet, Europeiska Ekonomiska och sociala kommittén samt Regionkommittén om
Investeringsplanen för ett hållbart Europa, Investeringsplanen inom den gröna
given. KOM (2020) 21.

Den 14 januari 2020 presenterade Europeiska kommissionen meddelandet om investeringsplanen för ett hållbart Europa, investeringsplanen inom den gröna given (hädanefter investeringsplanen inom den gröna given).

Meddelandet är en färdplan för att möjliggöra investeringar för att den
europeiska gröna given (se faktapromemoria 2019/20:FPM13) ska bli
verklighet. En rad lagstiftningsförslag och strategier kommer att följa de
närmaste åren. Samtidigt presenterade kommissionen ett förslag till
förordning om en fond för rättvis omställning och förslag till följdändringar av förordningen om gemensamma bestämmelser (se faktapromemoria 2019/20:FPM15).

Regeringen välkomnar på ett övergripande plan kommissionens förslag till investeringsplanen inom den gröna given och att miljö- och klimatfrågorna prioriteras högt under den nya kommissionens mandatperiod. Omställningen till ett klimatneutralt och hållbart Europa måste påskyndas, omfatta alla sektorer samt genomföras på ett samhällsekonomiskt effektivt och inkluderande sätt inom ramen för långsiktigt hållbara offentliga finanser.

I den mån utgiftsdrivande åtgärder presenteras av kommissionen ska dessa finansieras genom omprioriteringar inom den fleråriga budgetramen 2021–2027. Regeringen återkommer till riksdagen avseende enskilda initiativ när de har presenterats.
