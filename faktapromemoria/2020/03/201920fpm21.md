# Meddelande om översynen av den ekonomiska styrningen

Faktapromemoria gällande meddelande från kommissionen till Europaparlamentet, Rådet, Europeiska centralbanken, Ekonomiska och sociala kommittén samt Regionkommittén om
översynen av den ekonomiska styrningen. COM (2020) 55

I samband med den ekonomiska krisen genomfördes ett flertal reformer för att förstärka den ekonomisk-politiska styrningen inom EU och förbättra EMU:s funktionssätt. Bland dessa reformer fanns de s.k. 6- och 2-packen från 2011–13, som förstärkte EU:s finanspolitiska ramverk, stabilitets- och tillväxtpakten, satte minimikrav för medlemsstaternas nationella budgetramverk, stärkte samordningen av den ekonomiska politiken mellan euroländerna, och etablerade ett nytt förfarande för att övervaka och åtgärda makroekonomiska obalanser.

Lagstiftningen om 6- och 2-packen innehåller bestämmelser om att
kommissionen vart femte år ska genomföra en översyn av lagstiftningens ändamålsenlighet. Meddelandet bör även ses mot bakgrund av den pågående fördjupningen av EMU där den ekonomisk-politiska styrningen spelar en viktig roll.

Meddelandet är främst av bakåtblickande karaktär och sammanfattar
utvecklingen sedan reformerna infördes. Kommissionen anger att ramverket varit framgångsrikt vad gäller att åtgärda de allvarligaste problemen i medlemsstaterna, som exempelvis alltför stora underskott i de offentliga finanserna och bytesbalansunderskott. Samtidigt påpekar kommissionen att den offentliga bruttoskulden i vissa medlemsstater inte minskat i tillräcklig omfattning och att obalanser kvarstår och menar att det därför finns utrymme att göra ramverket mer effektivt. Kommissionen menar också att den ekonomiska situationen har förändrats jämfört med när 6- och 2-packen infördes, liksom det övergripande målet för den ekonomiska politiken och sysselsättningspolitiken, nämligen att skapa en ny tillväxtmodell som respekterar unionens naturresurser och skapar arbetstillfällen och varaktigt välstånd för framtiden, vilket också bör speglas i diskussionen om eventuella framtida reformer av regelverken.

Kommissionen lämnar inget förslag, utan reser istället ett flertal frågor för debatt med intressenter, inklusive medlemsstaters regeringar, nationella parlament och andra berörda parter på arbetsmarknaden om hur den ekonomisk-politiska styrningen bör göras mer effektiv. Efter debatt och konsultationer avser kommissionen reflektera kring eventuella framtida steg till slutet av 2020.

Regeringen välkomnar kommissionens ansats att inleda konsultationer med berörda intressenter. Regeringen anser att stabilitets- och tillväxtpaktens huvuduppgift är att främja sunda offentliga finanser och att det makroekonomiska obalansförfarandets syfte är att i ett tidigt skede identifiera, förebygga uppkomsten av- samt korrigera makroekonomiska obalanser. Regeringen anser även att det ekonomisk-politiska ramverket i EU bör tillämpas på ett transparent och förutsägbart sätt och betonar att dess framtida utveckling är en fråga för alla EU:s medlemsstater och att detta bör speglas i arbetet med översynen.
