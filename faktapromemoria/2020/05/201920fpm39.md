# Förslag till ändring av kapitaltäckningsregler med anledning av covid-19-utbrottet

Faktapromemoria gällande förslag till Europaparlamentets och rådets förordning om ändring av förordningarna (EU) nr 575/2013 och (EU) 2019/876 vad gäller anpassningar mot bakgrund av covid-19-pandemin. COM (2020) 310

Kommissionen har som del i arbetet med att hantera de ekonomiska konsekvenserna av covid-19-pandemin presenterat ett förslag till ändringar i kapitaltäckningsregelverket. De föreslagna ändringarna är antingen temporära eller innebär att vissa redan antagna regelförändringar ska tillämpas tidigare respektive skjutas upp. Sammantaget syftar de till att understödja den fortsatta kreditförsörjningen till hushåll och livskraftiga företag och, kopplat till detta, institutens möjlighet att absorbera förluster orsakade av covid-19-pandemin.

Förslaget kan delas upp i tre delar. För det första föreslås att vissa redan antagna regelförändringar inom bankpaketet ska tillämpas tidigare, exempelvis den kapitallättnad som åstadkoms genom lägre riskvikter för utlåning till små och medelstora företag. För det andra föreslås åtgärder när det gäller infasningsreglerna för kreditförlustreserveringar och kraven på minsta förlusttäckning för krediter garanterade av offentlig sektor. För det tredje föreslås ändringar inom bruttosoliditetsregelverket. Förslaget omfattar
alla institut som omfattas av kapitaltäckningsregelverket, vilket i Sverige är banker, kreditmarknadsföretag och vissa värdepappersbolag.

Regeringen vill betona att kapitalräckningsregelverket syftar till att värna den finansiella sektorns motståndskraft. Ändringar bör göras med försiktighet och åtgärder för att skapa nödvändig flexibilitet i den nuvarande situationen bör därför vara väl avvägda och begränsade i sin omfattning. Mot bakgrund av den rådande situationen och förslagets omfattning kan regeringen ställa sig bakom förslaget.
