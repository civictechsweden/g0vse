# Förordning om aktivering av instrumentet för krisstöd inom EU

Faktapromemoria gällande förslag till rådets förordning om aktivering av krisstöd enligt rådets förordning (EU) 2016/369 av den 15 mars 2016 och om ändring av dess bestämmelser med
anledning av covid\-19\-utbrottet. COM (2020\) 175

Den 2 april 2020 presenterade kommissionen ett förslag om aktivering av instrumentet för krisstöd inom EU med anledning av covid\-19\-utbrottet. Instrumentet, som inrättades 2016 i samband med flyktingkrisen i Grekland för en period på tre år föreslås återaktiveras under en begränsad tidsperiod mellan den 1 februari 2020 och den 31 januari 2022\. Instrumentet föreslås få en budget på 2,7 miljarder euro inom unionens allmänna budget under perioden 2020–2023 och möjlighet för bidrag från medlemsstater eller andra offentliga eller privata givare.

Förslaget innebär att medlemsstaterna ska kunna söka stöd för koordinerade åtgärder på EU\-nivå, bl.a. för tillfällig förstärkning av vårdpersonal, utbyte av sjukvårdspersonal, mottagande av utländska patienter, utveckling, produktion eller inköp och distribution av medicinska produkter, vetenskaplig validering av medicinsk utrustning samt användning av tillfälliga vårdinrättningar och tillfällig utbyggnad av befintliga vårdinrättningar för att minska trycket på befintliga strukturer och öka den samlade hälso\- och sjukvårdskapaciteten.
Regeringen välkomnar förslaget och anser att instrumentet för krisstöd inom EU bör aktiveras mot bakgrund av de betydande sociala, mänskliga och ekonomiska effekterna och konsekvenserna av covid\-19\-utbrottet.

Regeringen anser att finansiering av åtgärder i första hand bör ske genom omprioritering i EU\-budgeten. Ytterligare covid\-19\-åtgärder bör införas stegvis för att säkerställa att tillräckliga resurser finns kvar vid ett eventuellt senare förvärrat läge. Generellt bör ekonomiska åtgärder som vidtas med anledning av covid\-19\-utbrottet vara temporära, välriktade, proportionella och budgetrestriktiva.
