# Meddelande om en europeisk kompetensagenda för hållbar konkurrenskraft, social rättvisa och motståndskraft

Faktapromemoria gällande en europeisk kompetensagenda för hållbar konkurrenskraft, social rättvisa och motståndskraft.

Europeiska kommissionen presenterade den 1 juli 2020 Den europeiska kompetensagendan för hållbar konkurrenskraft, social rättvisa och motståndskraft. Kommissionens utgångspunkt är att det behövs ett paradigmskifte i fråga om kompetens som ger en kraftfull kompetensagenda för sysselsättning för att genomföra övergångarna mot ett mer digitalt och grönt samhälle och samtidigt bidra till återhämtningen från covid-19-pandemins socioekonomiska konsekvenser.

Kompetensagendan har som huvudmål att kompetensen i EU ska bli mer relevant, för att stärka en hållbar konkurrenskraft, säkerställa social rättvisa och bygga upp EU:s motståndskraft. För att klara utmaningarna måste livslångt lärande, som är en del av den europeiska pelaren för sociala rättigheter, bli verklighet i hela EU, såväl i städerna som i avlägsna regioner och på landsbygden. Kommissionen sätter kompetens i centrum för EU:s politiska agenda och styr investeringarna till människor och deras kompetens, för övergången till ett digitalt och grönt samhälle och för en hållbar återhämtning efter covid-19-pandemin. Företag behöver arbetstagare som har den kompetens som den gröna och digitala omställningen kräver och människor behöver få möjlighet till rätt utbildning för att utvecklas. Initiativet innehåller mål för kompetensutveckling och omskolning som ska uppnås inom de närmaste fem åren. Kompetensagendan består av tolv åtgärder. Målsättningen är att skapa kompetens för arbete genom samarbete med medlemsstater, företag och arbetsmarknadens parter och genom att ge människor möjligheter att satsa på ett livslångt lärande. Detta kan ske genom att använda EU:s budget som en katalysator för att frigöra offentliga och privata investeringar i människors kompetens.

Regeringen välkomnar initiativet till en uppdaterad och moderniserad kompetensagenda som ska främja livslångt lärande och förse människor med den kompetens som krävs på arbetsmarknaden idag och i framtiden, och delar kommissionens bedömning att övergången till grön ekonomi och digitaliseringen kräver satsningar på kompetensutveckling.
