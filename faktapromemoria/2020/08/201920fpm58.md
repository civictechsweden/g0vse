# EU-strategi om brottsoffers rättigheter

Fakta­promemoria gällande med­delande från kom­missionen till Europa­parla­mentet, rådet, Euro­peiska ekono­miska och sociala kom­mittén samt Region­kom­mittén – EU-strategi om brotts­offers rättig­heter (2020-2025).

I med­delandet presen­terar kom­missionen en EU-strategi för brotts­offers rättig­heter. Strategin kommer att vara ett ram­verk för kom­missionens arbete under perioden 2020–2025 och i den upp­manas även andra aktörer, bland annat medlems­staterna och civil­samhället, att vidta åtgär­der. Den upp­märk­sammar särskilt offren för köns­relaterat våld och deras sär­skilda behov. Det huvud­sakliga syftet med strategin är att ytter­ligare stärka brotts­offers rättig­heter och tillgång till informa­tion och det stöd som de kan vara i behov av, oavsett var i EU ett brott begås.

Trots de fram­steg som gjorts på området anser kom­missionen att brotts­offer i EU fort­farande inte kan utöva sina rättig­heter fullt ut. Det första steget för att åtgärda detta består enligt kom­missionen i att bättre tillämpa EU:s befint­liga regler om brotts­offers rättig­heter i praktiken. Kom­missionen kommer därför att foku­sera på att säker­ställa att EU-reglerna genom­förs på ett korrekt sätt och vid behov föreslå att EU:s regler om brotts­offers rättig­heter stärks ytter­ligare.

Den strategi som föreslås har fokus på två mål­sätt­ningar, dels att stärka den som utsätts för brott, dels att stärka sam­arbetet på alla nivåer för brotts­offers rättig­heter. Vidare lyfter strate­gin fram flera grupper som kan ha behov av sär­skilda åtgärder, t.ex. kvinnor som utsatts för våld av en närstående, barn, personer med funktions­ned­sättning, offer för terrorism, offer för människo­handel och de som utsätts för hat­brott på grund av sin etniska eller religiösa till­hörighet eller sexuella lägg­ning eller köns­identitet. Slutligen upp­manar strategin till förstärkt inter­nationellt sam­arbete i dessa frågor.

Regeringen väl­komnar kom­missionens strategi. Det är ange­läget att kontinuer­ligt arbeta för att vidare­utveckla arbetet i syfte att stärka brotts­offers rättig­heter i EU och förbättra sam­arbetet mellan berörda aktörer. Det är positivt att kom­missionen fokuserar på att stärka brotts­offers rättig­heter genom att i första hand se till att redan antagna instru­ment genom­förs och tilläm­pas fullt ut inom EU.
