# Strategi för energisystemintegration och strategi för vätgas

Faktapromemoria gällande Strategi för energisystemintegration och
strategi för vätgas , COM(2020\) 299 Kraft till en klimatneutral ekonomi: En EU\-strategi för energisystemintegration COM(2020\) 301 En vätgasstrategi för ett klimatneutralt Europa.

Den 8 juli 2020 presenterade Europeiska kommissionen två meddelanden om EU\-strategier för energisystemintegration respektive vätgas. Strategierna kompletterar varandra och syftar till att lägga grunden för ett energisystem som bidrar till en klimatneutral och konkurrenskraftig ekonomi. Strategin för energisystemintegration bygger på sex pelare som fokuserar på energieffektivisering, elektrifiering, förnybara och lågkolsbränslen, marknader för minskade utsläpp av växthusgaser och distribuerad
produktion, samt integrerad energiinfrastruktur. I vätgasstrategin utvecklar kommissionen sin syn på vätgas och redogör för en färdplan mot 40 GW produktionskapacitet från förnybar el till 2030\. Strategin innehåller också en investeringsagenda och åtgärdsförslag för att nå ökad produktion och efterfrågan på vätgas, samt en plan för utformning av ramverk för infrastruktur och marknadsregler. Strategin redogör även för forsknings\- och utvecklingsbehov och den internationella dimensionen. Regeringen välkomnar strategierna och anser att strategin för energisystemintegration kan ligga till grund för att nå den gröna givens mål om en klimatneutral och konkurrenskraftig ekonomi senast 2050\.

Regeringen anser att det bör bli dyrare att släppa ut växthusgaser från fossila bränslen och att styrmedel därför bör riktas direkt mot utsläppen och de fossila bränslena, för att på så vis utgöra starkare incitament för de mål som båda strategierna syftar till, till exempel energieffektivisering, omhändertagande av spillvärme och restprodukter, utfasning av fossila bränslen, innovation och konkurrenskraft.

Regeringen anser också att insatser för att ersätta fossila bränslen genom ökad elektrifiering och effektiv eldistribution ska prioriteras och att EU inte ska finansiera infrastruktur för fossila bränslen. Regeringen anser att initiativ för vätgas, elektrobränslen och andra långsiktiga lösningar inte får leda till minskat fokus på de utmaningar EU måste klara till 2030 och som i huvudsak ska finansieras av marknaden. Regeringen menar att nuvarande mål för förnybar energi till 2030 måste skärpas för att överensstämma med målet för nettonollutsläpp. Regeringen menar att samhällsekonomisk effektivitet ska vara en ledstjärna för arbetet med energisystemintegration.

Vad gäller vätgas bedömer regeringen att detta är en av flera tekniker som på sikt kommer att krävas för att hantera de svåraste utmaningarna för att uppnå klimatneutralitet. Regeringen anser inte att det ska vara krav på direktansluten förnyar elproduktion till produktionsanläggningar för vätgas, utan att all koldioxidfri el från nätet ska kunna användas. På användarsidan bör kommissionen fokusera på sektorer med en betalningsförmåga för vätgasens unika egenskaper och där billigare alternativ saknas. Regeringen anser att utsläppsfri stålproduktion är ett bra exempel där initiativ för industriella kluster kring elektrifiering och vätgas är väl motiverat.
