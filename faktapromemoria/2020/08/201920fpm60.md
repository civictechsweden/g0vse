# Rekommendation om en väg till jobb – en förstärkt ungdomsgaranti

Förslag till rådets rekommendation om En väg till jobb – en förstärkt ungdomsgaranti och om ersättande av rådets rekommendation av den 22 april 2013 om att inrätta en ungdomsgaranti.

Den 1 juli 2020 presenterade Europeiska kommissionen ett förslag till
rådsrekommendation om ”En väg till jobb - en förstärkt ungdomsgaranti”. Denna avser att ersätta den tidigare ungdomsgarantin från 22 april 2013 (2012/13:FPM42). Det övergripande målet för ungdomsgarantin behålls, men åldersgruppen breddas för att även inbegripa unga i åldern 25–29 år. Ungdomsgarantin innebär en målsättning att unga inom en period av fyra månader efter att de blivit arbetslösa eller avslutat sin formella utbildning får ett högkvalitativt erbjudande om sysselsättning, vidareutbildning, lärlingsutbildning eller praktik. Kommissionen ser behov av att stärka ungdomsgarantin för att göra den mer flexibel till de föränderliga förhållandena på arbetsmarknaden och den digitala och gröna omställningen samt för att lindra effekterna av covid-19-pandemin. Förslaget om en förstärkt ungdomsgaranti syftar till att bättre stödja ungas anställningsbarhet och undvika ännu en ungdomsarbetslöshetskris. Förslaget är inte rättsligt bindande för medlemsstaterna. Regeringen delar kommissionens syn att en förstärkt ungdomsgaranti kan bidra till att minska ungdomsarbetslösheten, förbättra ungas ställning på arbetsmarknaden samt lindra effekterna av covid-19-pandemin.

Regeringen välkomnar i stort kommissionens förslag till
rådsrekommendation om ”En väg till jobb - en förstärkt ungdomsgaranti” men anser att det är viktigt att rekommendationen inte blir för detaljerad så att medlemsstaternas förutsättningar att använda de arbetsmarknadspolitiska resurserna effektivt utifrån medlemsstaternas specifika behov begränsas. Mot den bakgrunden ställer sig regeringen tveksam till förslaget att den europeiska ungdomsgarantin ska breddas för att inbegripa samtliga arbetslösa i åldern 25–29 år.
