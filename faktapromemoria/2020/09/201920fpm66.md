# Ändringsdirektiv om administrativt samarbete i fråga om beskattning

Faktapromemoria gällande förslag till rådets direktiv om ändring av direktiv 2011/16/EU om
administrativt samarbete i fråga om beskattning. KOM(2020\) 314

Bilaga till förslaget till rådets direktiv om ändring av direktiv 2011/16/EU om
administrativt samarbete i fråga om beskattning. KOM(2020\) 314 \- Bilaga

Förslaget består av två delar. Den första delen innebär att operatörer av digitala plattformar åläggs en rapporteringsskyldighet när det gäller uppgifter om säljare på plattformarna. Ett automatiskt utbyte av dessa uppgifter ska sedan ske mellan behöriga myndigheter i medlemsstaterna. Den andra delen innehåller förslag som syftar till att förbättra det befintliga administrativa samarbetet i fråga om beskattning.

Regeringen välkomnar arbete som syftar till att förhindra skatteflykt, skatteundandragande och skadlig skattekonkurrens. Skattemyndigheterna har i dag svårt att få tillräcklig information för att kunna bedöma och kontrollera inkomster från aktiviteter som sker på digitala plattformar. En rapporteringsskyldighet och ett automatiskt utbyte av sådana uppgifter ökar möjligheterna att förhindra bl.a. bortfall av skatteintäkter. Regeringen stödjer även att det lämnas förslag som syftar till att det redan väl fungerande administrativa samarbetet i fråga om beskattning görs ännu mer robust och effektivt, bl.a. när det gäller möjligheterna att identifiera relevanta skattskyldiga. Regeringen är därför på ett övergripande plan positiv till förslaget. Förslaget väcker dock ett antal frågor, t.ex. när det gäller innebörden av de föreslagna bestämmelserna om gemensamma revisioner och tidpunkten för när direktivet ska vara genomfört i svensk rätt. Förslaget måste därför analyseras närmare.
