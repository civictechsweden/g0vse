# Handlingsplan för rättvis och enkel beskattning

En handlingsplan för rättvis och enkel beskattning till stöd för återhämtningen
efter covid-19-krisen. KOM (2020) 312

Kommissionen antog den 15 juli 2020 ett paket för rättvis och enkel
beskattning. Paketet består av tre delar, en handlingsplan för rättvis och enkel beskattning till stöd för återhämtningsstrategin, ett förslag till ändring av rådets direktiv 2011/16/EU om administrativt samarbete i fråga om beskattning och en del som avser god skatteförvaltning inom och utanför EU. I denna fakta-PM behandlas handlingsplanen för rättvis och enkel beskattning till stöd för återhämningsstrategin. Handlingsplanen består av 25 initiativ som kommissionen avser att införa fram till och med 2023. Syftet är att beskattningen ska bli rättvisare, enklare och mer anpassad till modern teknologi. Av handlingsplanen framgår också att kommissionen avser att undersöka om lagstiftningsakter som rör skatter ska kunna antas enligt det ordinarie lagstiftningsförfarandet.

Regeringen välkomnar arbete som syftar till att förhindra skatteflykt, skatteundandragande och skadlig skattekonkurrens. Regeringen anser också att det är angeläget att reglerna på skatteområdet är enkla att hantera och administrera för företagen. Regeringen stödjer därför kommissionens övergripande ansats i handlingsplanen. Det finns inga konkreta förslag ihandlingsplanen. Om sådana läggs fram behöver dessa analyseras närmare innan regeringen kan ta ställning till dem.

Det är viktigt att respektera medlemsstaternas befogenheter på skatteområdet, liksom de nationella parlamentens roll vid beslut om skattefrågor. Regeringen kan därför inte stödja kommissionens avsikt att undersöka om det ordinarie lagstiftningsförfarandet kan användas för att anta lagstiftning på skatteområdet.
