# Meddelande om god förvaltning på skatteområdet

Meddelande från kommissionen till Europaparlamentet och rådet om god förvaltning på skatteområdet i och utanför EU. KOM(2020\) 313

Kommissionen har publicerat ett meddelande om god förvaltning på skatteområdet i och utanför EU. Meddelandet är en del av ett paket för rättvis och enkel beskattning. Paketet omfattar, utöver meddelandet, en handlingsplan för rättvis och enkel beskattning till stöd för återhämtningen efter covid\-19\-krisen och ett förslag till ändring av rådets direktiv 2011/16/EU om administrativt samarbete i fråga om beskattning.

I meddelandet behandlas en reformering av uppförandekoden för företagsbeskattning, en översyn av kodgruppens arbete med EU:s förteckning över icke samarbetsvilliga jurisdiktioner på skatteområdet och förbättrade åtgärder för att stärka god förvaltning på skatteområdet. Meddelandet innehåller även en beskrivning av EU:s arbete med partnerländer när det gäller god förvaltning på skatteområdet och kommissionens fortsatta arbete inom detta område.

Uppförandekoden och dess högnivågrupp är viktiga instrument i arbetet mot skadlig skattekonkurrens. Det är vidare viktigt att stärka internationella påtryckningar mot icke samarbetsvilliga jurisdiktioner. Regeringen är därför överlag positiv till innehållet i meddelandet. Regeringen anser att utgångspunkten bör vara att uppförandekodgruppens mandat även fortsättningsvis ska omfatta frågor som rör företagsbeskattning. När åtgärder på skatteområdet vidtas är det vidare viktigt att medlemsstaterna ges ett visst mått av flexibilitet och att åtgärderna liknar redan förekommande åtgärder eller i vart fall passar in i de nationella skattesystemen. Regeringen anser att frågan om ytterligare åtgärder mot skatteundandragande är en angelägenhet för respektive medlemsstat och inte en fråga för uppförandekodgruppen. Regeringen stödjer inte en övergång till beslutsfattande med kvalificerad majoritet på skatteområdet, vare sig generellt eller i enstaka fall.
