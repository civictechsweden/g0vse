# Förordning om en gradvis start av driften av EU:s in- och utresesystem

Faktapromemoria gällande 2024/25:FPM12, Förordning om en gradvis start av driften av EU:s in- och utresesystem.

Kommissionens förslag innebär tillfälliga undantag från vissa av bestämmelserna i förordningen om EU:s gemensamma in-och utresesystem för elektronisk registrering av tredjelandsmedborgare (EES-förordningen1) från 2017 och EU:s gränskodex2. Syftet med undantagen är att möjliggöra ett mer flexibelt ikraftträdande, en så kallad gradvis start. Den föreslagna förordningen erbjuder flexibilitet för medlemsstaterna att genomföra systemet gradvis eller fullt ut från dag ett. Den gradvisa starten ska enligt förslaget pågå i 180 dagar.

Regeringen anser att EES ska genomföras på ett rättssäkert och effektivt sätt så snart som möjligt, och under de förutsättningarna med minsta möjliga störning vid gränsövergångsställena. Regeringen vill verka för att biometri ska registreras i EES i största möjliga utsträckning under den gradvisa starten och att den inte blir längre än nödvändigt.
