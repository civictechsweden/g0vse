# Förordning om fiskemöjligheter i Östersjön 20262025/26:FPM23

Förslag till RÅDETS FÖRORDNING om fastställande av fiskemöjligheterna
för vissa fiskbestånd och grupper av fiskbestånd i Östersjön för 2026 och om
ändring av förordning (EU) 2025/202 vad gäller vissa fiskemöjligheter i andra
vatten.

Kommissionen presenterade den 26 augusti 2025 ett förslag till reglering av
fiskemöjligheter för 2026 för vissa fiskbestånd och grupper av fiskbestånd i
Östersjön och i vissa andra vatten. Fastställande och fördelning av
fiskemöjligheter i Östersjön görs genom att fastställa maximal tillåten fångst
(TAC) och kvoter samt därtill knutna villkor.

Kommissionens förslag reglerar i Östersjön arterna torsk, sill/strömming,
skarpsill, lax och rödspätta. Förslaget avser TAC i två förvaltningsområden för torsk, fyra förvaltningsområden för sill/strömming, två förvaltningsområden för lax, samt ett förvaltningsområde som omfattar hela Östersjön för skarpsill respektive rödspätta. Utanför Östersjön avser kommissionens förslag vitlinglyra.

Därtill innehåller kommissionens förslag även lekfredningsperioder för torsk, sill/strömming och skarpsill samt fortsatta begränsningar för fritidsfiske på torsk och lax i Östersjön under 2026. I syfte att komma till rätta med den felrapportering av lax (som öring) som tidigare år framgått av Internationella havsforskningsrådets (ICES) vetenskapliga råd föreslår kommissionen också ett fortsatt förbud mot att fiska öring utanför fyra nautiska mil.

Med anledning av den allvarliga miljösituationen i Östersjön, anser regeringen utifrån målsättningen om att återuppbygga bestånden, att Sverige bör verka för restriktivt satta fiskemöjligheter i Östersjön samt att ytterligare bevarandeåtgärder bör övervägas för flera av bestånden. Regeringen anser samtidigt att det är angeläget att en överenskommelse om fiskemöjligheter inkluderar lösningar för kustnära fiske och det fiske som sker för humankonsumtion och som säkerställer tillgång till råvara till lokala beredningsföretag. Detta i syfte att bidra till livskraftigt kustfiske och beredningsföretag som bidrar till livsmedelsproduktion och livsmedelsberedskap i Sverige. Regeringen anser även att det är angeläget att en överenskommelse inte oproportionerligt drabbar det svenska fritidsfisket och därtill knutna turistföretag/näringar negativt.

Regeringen ser således positivt på att kommissionen förslag präglas av försiktighet utifrån behovet av återhämtning för flera bestånd. Regeringen anser dock att Sverige bör verka för att anpassa förslaget i vissa delar i syfte att mildra de socioekonomiska negativa effekterna på det svenska kustnära fisket och fiske för humankonsumtion samt lokala beredningsföretag. Regeringen anser även att Sverige bör verka för att justera förslaget något vad gäller reglering av fritidsfiske.
