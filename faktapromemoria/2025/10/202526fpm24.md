# Programmet för rättsliga frågor2025/26:FPM24

Faktapromemoria gällande förslag till Europaparlamentets och rådets förordning om inrättande av programmet för rättsliga frågor för perioden 2028–2034 och om upphävande av förordning (EU) 2021/693.

Kommissionen presenterade den 3 september 2025 ett förslag till ett nytt program för rättsliga frågor. Programmet är en del av EU:s fleråriga budgetram för perioden 2028–2034 (se faktapromemoria 2025/26:FPM3). Huvudsyftet med programmet för rättsliga frågor är att bidra till vidareutvecklingen av ett effektivt, inkluderande, motståndskraftigt och digitaliserat unionsområde med frihet, säkerhet och rättvisa, baserat på rättsstatsprincipen, ömsesidigt erkännande och ömsesidigt förtroende.

Programmet ska underlätta och stödja rättsligt samarbete i civil- och straffrättsliga frågor och främja rättsstatsprincipen, främja och stödja rättslig utbildning och underlätta och stödja effektiv och icke-diskriminerande tillgång till rättslig prövning för alla och effektiva rättsmedel, inklusive digitalt. Genom att uppnå detta mål förväntas programmet också stärka demokratin och skyddet av grundläggande rättigheter samt bidra till tillväxt och konkurrenskraft.

Kommissionen föreslår att programmet ska ha ett anslag för sjuårsperioden på 798 miljoner euro i 2025 års priser. Regeringen välkomnar, inom ramen för regeringens vägledande prioritering om EU-budgeten i nästa fleråriga budgetram, förslagets huvudsakliga inriktning.
