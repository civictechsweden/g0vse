# EU-kommissionens förordning om Euratoms forsknings- och utbildningsprogram 2028–20322025/26:FPM29

Faktapromemoria gällande förslag till rådets förordning om att inrätta Europeiska
atomenergigemenskapens forsknings- och utbildningsprogram för perioden
2028-2032, vilket kompletterar Horisont Europa, ramprogrammet för forskning
och innovation, och sörjer för gemenskapens bidrag till ITER-projektet, och
återkallar Förordning (Euratom) 2025/1304.

Kommissionen presenterade den 3 september 2025 ett förslag om Euratoms forsknings- och utbildningsprogram för perioden 2028–2032. Programmet är tänkt att bidra till målen för den föreslagna Konkurrenskraftsfonden och ramprogrammet för forskning och innovation (Horisont Europa) genom kärnforskning och kärnteknologi som stärker EU:s konkurrenskraft och klimatomställning samtidigt som människor och miljön skyddas. Kommissionen föreslår ett program med en total budget på knappt 6,7 miljarder euro i löpande priser, inklusive Euratoms bidrag till ITER-projektet.

Förslaget lyfter fram fusionsforskning och betonar att programmet behöver utvecklas för att ta itu med teknologiska flaskhalsar inom fusionsforskningen bl.a. genom att mobilisera mer privat finansiering och industriell erfarenhet samt öka internationella samarbeten.

Regeringen välkomnar förslaget. Det är angeläget att forskningssatsningar inom Euratom kan fortsätta och utvecklas för att svara mot mål kopplade till konkurrenskraft och klimatomställning. Samtidigt bör programmets utökade inriktning mot samarbete med privata aktörer välkomnas, inte minst med tanke på behovet av att gå från grundforskning till tillämpning, bl.a. inom fusionsforskningen.
