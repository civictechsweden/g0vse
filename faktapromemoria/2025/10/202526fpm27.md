# Rådsbeslut om strategiskt partnerskapsavtal och interimsavtal om handel med Mexiko2025/26:FPM27

Faktapromemoria gällande förslag till rådets beslut om ingående och undertecknande, på Europeiska unionens vägnar, samt provisorisk tillämpning av det strategiska partnerskapsavtalet om politik, ekonomi och samarbete mellan Europeiska unionen och dess
medlemsstater, å ena sidan, och Mexikos förenta stater, å andra sidan.

Faktapromemoria gällande även förslag till rådets beslut undertecknande och ingående på Europeiska unionens vägnar av interimsavtalet om handel mellan Europeiska unionen och Mexikos förenta stater.

Kommissionen föreslår en modernisering av nuvarande partnerskapsavtal mellan Europeiska unionen (EU) och Mexiko, efter att förhandlingar avslutades den 17 januari 2025. Det nya strategiska partnerskapsavtalet består av två parallella rättsliga instrument: 1) ett övergripande avtal som omfattar politik och samarbete samt handel och investeringar, och 2) ett interimsavtal om handel bestående endast av delarna som omfattas av EU:s exklusiva befogenhet.
Regeringen välkomnar och stödjer det moderniserade partnerskapsavtalet och interimsavtalet om handel mellan EU och Mexiko.

Regeringen välkomnar att EU gemensamt bedriver en effektiv handelspolitik som skapar möjligheter för företag att verka på en icke-diskriminerande, regelstyrd och transparent världsmarknad. Utöver avtalets geopolitiska betydelse kommer de förstärkta handelsförbindelserna att gynna båda sidors ekonomiska utveckling, tillväxt och sysselsättning.
