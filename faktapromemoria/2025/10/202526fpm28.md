# Inre marknads- och tullprogrammet2025/26:FPM28

Faktapromemoria gällande förslag om inrättande av programmet för inre marknad och tull för perioden 2028–2034.

Den 3 september 2025 presenterade Europeiska kommissionen ett förslag om inrättande av programmet för inre marknad och tull för perioden 2028–2034. Förslaget bygger på en sammanslagning av programmet för den inre marknaden, tullprogrammet, fiscalisprogrammet, unionens program för bedrägeribekämpning samt instrumentet för tullkontrollutrustning. Frågor som rör små och medelstora företag samt djur och livsmedel, som tidigare låg i inre marknadsprogrammet, hanteras nu i andra förslag, t.ex. konkurrenskraftsfonden. Kommissionen föreslår att finansieringsramen för genomförande av programmet under perioden 2028–2034 ska uppgå till 5 529 miljoner euro i 2025 års priser (motsvarande 6 238 miljoner euro i löpande priser).

Regeringen välkomnar, inom ramen för en restriktiv budget, förslaget till nytt inre marknads- och tullprogram då det finns goda erfarenheter av de tidigare programmen som ingår i förslaget. Regeringen välkomnar förslaget till förenklad struktur med färre program. Detta är en inriktning som ger bättre förutsättningar för synergieffekter och skalfördelar samt minskad risk för överlapp mellan olika program.
