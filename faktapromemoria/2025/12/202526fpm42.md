# Meddelande om en europeisk demokratisköld2025/26:FPM42

Faktapromemoria gällande Europeiska kommissionens gemensamma meddelande om en europeisk demokratisköld, JOIN(2025) 791.

Europeiska demokratiskölden är ett försök att samla pågående och kommande initiativ och aktiviteter inom EU som har bäring på behovet av att stärka den demokratiska motståndskraften mot interna och externa hot i en ny teknisk och säkerhetspolitisk kontext. Meddelandet ger olika perspektiv på frågan om demokratisk motståndskraft och lyfter initiativ inom flera politikområden som digitaliseringspolitik, medie- och demokratipolitik, stöd till civilsamhället, utbildningspolitik, samt EU:s gemensamma utrikes- och säkerhetspolitik. I meddelandet aviseras att ett center för demokratisk resiliens ska inrättas för att stärka det gemensamma arbetet mot otillbörlig informationspåverkan.

Meddelandet bygger i övrigt huvudsakligen på befintliga strukturer, regelverk och initiativ, och innehåller ingen ny bindande lagstiftning. Regeringen välkomnar meddelandet och att det utgår från ett långsiktigt och tvärsektoriellt perspektiv i arbetet för att stärka demokratisk motståndskraft i bred bemärkelse. Det är positivt att utgångspunkten är att värna demokratiska värden inklusive yttrandefrihet vilket bidrar till ett hållbart psykologiskt försvar inom EU, samtidigt som nationella befogenheter respekteras. Förslagen beskrivs endast på en övergripande nivå i meddelandet, varför regeringen betonar vikten av att kommissionen fortsatt för en nära dialog med medlemsstaterna i kommande processer utifrån de initiativ som listas i meddelandet.
