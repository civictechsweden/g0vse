# Meddelande om investeringsplan för hållbara transporter (STIP)2025/26:FPM40

Faktapromemoria gällande Europeiska kommissionens meddelande om investeringsplan för hållbara transporter (STIP), COM(2025) 664.

Den 5 november presenterade kommissionen en investeringsplan för hållbara transporter. Investeringsplanen innehåller åtgärder som syftar till att möjliggöra investeringar i förnybara och koldioxidsnåla bränslen för luftfart och sjöfart.

Planens bärande element är en avsiktsförklaring att frigöra medel för att på kort sikt stödja produktionen av vätgas och syntetiska flygbränslen samt för att undanröja investeringshinder och överbrygga den finansiella klyftan mellan producenter och köpare av hållbara bränslen. Vidare aviserar kommissionen inrättandet av ett pilotprojekt där intresserade medlemsstater finansierar ett antal storskaliga projekt genom en så kallad dubbelsidig auktion. På medellång sikt aviserar kommissionen att inrätta en EU-gemensam mellanhandsmekanism som kopplar samman bränsleproducenter och köpare för att skapa intäktssäkerhet och riskreducerande investeringar. Några nya förslag på rättsakter aviseras inte.

Regeringen välkomnar investeringsplanen för hållbara transporter.
Investeringsplanen utgör en viktig del i det pågående arbete som nu sker i
Europa för att säkra tillgången till hållbara bränslen för luftfarten och sjöfarten (SAF och SMF) och att därmed skapa nödvändiga förutsättningar i omställningen av transportsektorn.
