# En kulturkompass för Europa2025/26:FPM41

Den 12 november 2025 antog kommissionen meddelandet En kulturkompass för Europa (kulturkompassen). Kulturkompassen svarar mot en uppmaning från rådet till kommissionen att föreslå en strategisk EU-ram för kultur som syftar till att strategiskt integrera kulturpolitikens perspektiv och kulturens tillgångar i all relevant EU-politik och alla relevanta EU-program och EU-initiativ.

Inom ramen för kulturkompassen föreslår kommissionen ett institutionsgemensamt uttalande och åtar sig att publicera återkommande lägesrapporter för kulturen i EU med särskild betoning på konstnärlig frihet, initiera en strukturerad dialog med aktörer inom kulturområdet samt etablera en nod för kulturdata.

Det föreslagna gemensamma uttalandet ”Europa för kultur – kultur för Europa” är tänkt att samla Europaparlamentet, rådet och kommissionen bakom gemensamma åtaganden och kulturpolitiska principer. Det handlar bland annat om konstnärlig frihet, kulturell och språklig mångfald, konstnärers arbetsvillkor, artificiell intelligens och kulturarv.

Regeringen välkomnar kommissionens meddelande som ett svar på rådets uppmaning att föreslå en strategisk EU-ram för kultur och som en grund för kommande EU-gemensamma kulturpolitiska initiativ, men även initiativ inom andra politikområden med bäring på kultur. De fyra riktningarna som kulturkompassen givits och förslaget till gemensamt uttalande ligger väl i linje med svensk kulturpolitik, särskilt avseende vikten av kulturens egenvärde och konstnärlig frihet.
