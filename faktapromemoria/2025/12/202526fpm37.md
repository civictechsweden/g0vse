# Kommissionens arbetsprogram 20262025/26:FPM37

Meddelande från kommissionen till Europaparlamentet, rådet, Europeiska
ekonomiska och sociala kommittén samt Regionkommittén – Kommissionens
arbetsprogram 2026 – Tiden för EU:s oberoende är inne.

Kommissionens arbetsprogram för 2026 är det andra i ordningen av den sittande kommissionen. I arbetsprogrammet lägger kommissionen särskild vikt vid konkurrenskraft, försvar och europeisk självständighet. Arbetsprogrammet innehåller 47 nya initiativ, 111 pågående förslag, 25 förslag som dras tillbaka, 1 som upphävs respektive aviseringar om utvärderingar (s.k. Refits) av 20 befintliga lagstiftningsakter.

Regeringen välkomnar den huvudsakliga inriktningen i kommissionens arbetsprogram. Den ligger i linje med den avsiktsförklaring som presenterades av Ursula von der Leyen i september. Arbetsprogrammet speglar i stor utsträckning regeringens fyra huvudprioriteringar för EU-politiken; kriget, konkurrenskraften, klimatet och kriminaliteten.

För Sverige är stödet till Ukraina en viktig prioritering och investering i Europas och Sveriges fortsatta säkerhet, självständighet och framtid.

Regeringen kommer fortsatt verka för att stödet till Ukraina fortsätter att ligga högst upp på EU:s dagordning under 2026. Regeringen delar också kommissionens bild att mer måste göras för att stärka EU:s försvarsindustri och den europeiska förmågan att möta kriser, konflikter och krig i vårt eget närområde. EU behöver fortsätta sitt arbete med att stärka konkurrenskraften inom unionen för att säkerställa en positiv utveckling för tillväxt, handel och sysselsättning. En ökad tillväxt är avgörande för att säkerställa att EU kan möta en alltmer utmanande omvärld. Regeringen välkomnar därför det fortsatta arbetet med regelförenklingsarbetet. Regelförenkling är en central del i konkurrenskraftsarbetet.

Regeringen anser att den gröna omställningen bör utgöra en motor för EU:s konkurrenskraft och tillväxt. För att kunna skapa förutsägbarhet i klimat- och miljöpolitiken och se till att medlemsstaterna kan uppnå EU:s högt uppsatta mål måste de övergripande målsättningarna i klimat- och miljöpolitiken ligga fast.

Regeringen ser fortsatt positivt på att kommissionen prioriterar bekämpning av organiserad brottslighet som smuggling av migranter och att vapen och narkotika smugglas in via hamnar i EU. Regeringen välkomnar även att kommissionen fortsatt kommer att prioritera genomförandet av migrations- och asylpakten.

Vad gäller långtidsbudgeten vill regeringen se en budget och en politik som bättre avspeglar EU:s aktuella utmaningar och där all EU-finansiering villkoras mot att uppfylla krav på rättsstat och grundläggande demokratiska principer. Regeringen välkomnar reformeringen av långtidsbudgetens struktur men anser att budgetens storlek måste minska i förhållande till kommissionens förslag.
