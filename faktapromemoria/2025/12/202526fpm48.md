# EU:s paket om militär rörlighet2025/26:FPM48

Faktapromemoria gällande Europeiska kommissionens gemensamma meddelande om militär rörlighet, JOIN(2025) 846.

Paketet om militär rörlighet består av ett gemensamt meddelande från kommissionen och den höga representanten för utrikes frågor och säkerhetspolitik och ett förslag till förordning. Syftet är att göra gränsöverskridande militär transport mer förutsägbar, snabbare och mer tillförlitlig, samtidigt som påverkan på civil trafik hålls så låg som möjligt. Förslaget omfattar harmoniserade tillståndsprocesser, förbättrad hantering av militär transport vid kriser, förstärkt motståndskraft (resiliens) för strategisk infrastruktur med dubbla användningsområden samt nödvändig samordning och samarbete mellan EU och Nato. Kommissionen och den höga representanten framhåller att välfungerande militär rörlighet är avgörande för EU:s stöd till Ukraina och europeisk försvarsberedskap.

Rysslands fullskaliga invasion av Ukraina har visat på betydelsen och behovet av väl fungerande militär rörlighet inom Europa. Mot bakgrund av det säkerhetspolitiska läget delar regeringen bedömningen att den militära rörligheten i Europa bör stärkas och stödjer därför den övergripande målsättningen med paketet.

Regeringen delar kommissionen och den höga representantens bedömning att en välfungerande militär rörlighet är en viktig möjliggörare för EU:s stöd till Ukraina. För att ytterligare stärka den europeiska försvarsberedskapen och stödet till Ukraina stödjer regeringen ambitionen att förlänga EU:s militära rörlighetskorridorer till Ukraina och Moldavien. Regeringen välkomnar även kommissionens ambitioner att avlägsna administrativa hinder och försäkra att militära transporter kan ges företräde i en nödsituation. Det är viktigt att säkerställa att ny unionslagstiftning inte skapar hinder för den militära rörligheten.

Vidare anser regeringen att EU-Natosamarbetet inom militär rörlighet är centralt och det är positivt att kommissionen avser intensifiera samarbetet.

Samtidigt är det viktigt att undvika duplicering i EU- och Natostrukturerna. EU har en avgörande roll för att stödja europeiska allierades bidrag i Nato. Detta görs genom att skapa förutsättningar för utveckling av militär förmåga i Europa. Medan Nato bör stå för kravställning, användande och uppföljning av militär förmåga för kollektivt försvar. Medlemsstater som är medlemmar i både EU och Nato spelar en viktig roll i arbetet med att skapa samverkan mellan de båda organisationerna.
