# Fullmaktsröstning i kammaren för Europaparlamentets ledamöter under graviditet och efter förlossning2025/26:FPM39

Faktapromemoria gällande fullmaktsröstning i kammaren för ledamöter under graviditet och efter förlossning – Europaparlamentets lagstiftningsresolution av den 13 november 2025 om ändring av den europeiska valakten, för att göra det möjligt för ledamöter att rösta i kammaren genom fullmaktsröstning under graviditet och efter förlossning (2025/2195(INL) –2025/0900(APP))

Den 13 november 2025 antog Europaparlamentet en lagstiftningsresolution
med förslag till ändringar i akten om allmänna direkta val av ledamöter av
Europaparlamentet, som utgör en bilaga till rådets beslut 76/787/EKSG,
EEG, Euratom av den 20 september 1976, med senare ändringar, den s.k.
valrättsakten. Valrättsakten har samma rättsliga status inom unionsrätten som fördragen.

Förslaget innebär att det ska bli möjligt för ledamöter av Europaparlamentet att avge sina röster vid plenarsammanträden genom ombud under en begränsad period under graviditet eller efter förlossning. Syftet med förslaget är möjliggöra för mammalediga ledamöter av Europaparlamentet att fortsätta fullgöra sitt parlamentariska uppdrag.

Regeringen ställer sig bakom ambitionen att åstadkomma en förstärkt
jämställdhet för ledamöter av Europaparlamentet. Regeringen anser samtidigt att det är viktigt att åtgärder för att stärka jämställdheten genomförs med beaktande av samtliga relevanta aspekter. Förslaget behöver dock analyseras närmare. Det är viktigt för regeringen att den grundläggande principen om individuell och personlig röstning inte urholkas som en konsekvens av förslaget. Regeringen anser vidare att det finns anledning att analysera hur förslaget förhåller sig till redan gällande reglering om vakanser och ersättare.
