# EU:s strategi för beredskapslager2024/25:FPM68

Faktapromemoria gällande Europeiska kommissionens meddelande om EU:s strategi för beredskapslager, COM(2025) 528.

Den 9 juli presenterade kommissionen en strategi för beredskapslager för att stärka EU:s materiella beredskap. Strategin utgår från ett allriskperspektiv och tar ett helhetsgrepp som syftar till att säkerställa tillgång till varor som är nödvändiga för att upprätthålla samhällsviktiga funktioner. Åtgärderna som föreslås omfattar inte några förslag till nya rättsakter. Strategins bärande element är i stället etablerandet av ett EU-lagerhållningsnätverk. Nätverket föreslås vara ett forum för att utbyta information mellan medlemsstater och kommissionen och ska kunna vara rådgivande till kommissionen i frågor om beredskapslagring. Den tvärsektoriella strategin kopplas till en lång rad befintliga initiativ som exempelvis rättsakten om krissituationer och resiliens på den inre marknaden (IMERA). Det tas också initiativ på områden som livsmedel, försvar och rymd, energi, transport, telekommunikation, miljö och klimat, hälso- och sjukvård, befolkningsskydd, tull, humanitärt bistånd och handel. Strategin betonar särskilt samverkan med privat sektor och civil-militärsamordning. I en globaliserad värld med sammanlänkade värde- och försörjningskedjor framhåller strategin att EU:s yttre relationer har en viktig plats och för att stärka EU:s strategiska autonomi vill kommissionen utveckla partnerskap inom sektorer som energi, hälsa, vatten, försvar och råmaterial.

Baserat på en analys vill kommissionen fylla luckor i EU:s strategiska gemensamma lagerhållning, bl.a. genom att utvidga lagerhållning inom rescEU.

Regeringen välkomnar strategin för beredskapslager. Strategin utgör en viktig del i det pågående arbete som nu sker i Europa för att stärka motståndskraften och beredskapen att bemöta hot och risker, inklusive väpnat angrepp och krig, samt klimatförändringens effekter. En viktig aspekt av detta breda arbete är att säkerställa tillgången på nödvändiga varor för att upprätthålla samhällsviktiga funktioner. Ur ett svenskt perspektiv kan strategin bidra till att stödja de insatser som nu vidtas nationellt för att bygga en robust försörjningsberedskap. Regeringen är positiv till att strategin lyfter behovet av samverkan med privat sektor och civil-militär samordning som är i linje med inriktningen att stärka totalförsvaret.
