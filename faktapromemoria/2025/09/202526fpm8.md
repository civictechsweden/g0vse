# Förordning om stöd till gränsförvaltning och viseringspolitik 2028–20342025/26:FPM8

Faktapromemoria gällande Förslag till Europaparlamentets och rådets förordning om inrättande av unionens stöd för Schengenområdet, europeisk integrerad gränsförvaltning och gemensam viseringspolitik för perioden 2028 till 2034.

Kommissionens förslag till stöd till gränsförvaltning och viseringspolitik bygger vidare på nuvarande program. Förslaget syftar bland annat till att bekämpa irreguljär migration, gränsöverskridande brottslighet och instrumentalisering av migration, att underlätta laglig gränspassage samt att digitalisera viseringshanteringen. Kommissionen anser att finansieringen bör styras till åtgärder med stort mervärde för unionen och att det behövs mer förenkling och högre flexibilitet i förvaltningen av medlen.

Instrumentet föreslås omfatta cirka 15,4 miljarder euro, vilket utgör en dryg dubblering i jämförelse med den nuvarande fonden. Medel ska fördelas till medlemsstaterna enligt en angiven fördelningsnyckel respektive hanteras av kommissionen vad avser vissa särskilda åtgärder.

Regeringen prioriterar hantering av migration och inre säkerhet och välkomnar därför att stöd lämnas för detta även i EU:s budgetram för 2028–2034. Regeringen välkomnar också kommissionens ambition att förenkla förvaltningen av medlen och öka flexibiliteten. Det behövs dock ytterligare information och analys för att avgöra om kommissionens förslag faktiskt
uppnår det målet.
