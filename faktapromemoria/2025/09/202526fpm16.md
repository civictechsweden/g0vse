# 2025/26:FPM162025/26:FPM16

Faktapromemoria gällande EU-kommissionens förslag att inrätta programmet AgoraEU för perioden 2028–2034.

Europeiska kommissionen presenterade den 17 juli 2025 ett förslag till inrättande av programmet AgoraEU för perioden 2028–2034, som en del av förslaget till EU:s fleråriga budgetram för perioden. Förslaget bygger på en sammanslagning av de nuvarande programmen Kreativa Europa respektive programmet för medborgare, jämlikhet, rättigheter och värden (CERV) och bygger på strukturerna för dessa program. I förslaget finns tre programområden: Kreativa Europa (kultur), MEDIA+ (audiovisuellt och nyheter) och CERV+ (rättigheter, jämlikhet, medborgarskap, civila samhället, motverkande av våld, demokratiskt deltagande och rättsstatens principer).

Kommissionen föreslår att finansieringsramen för genomförande av programmet under perioden 2028–2034 ska uppgå till 7 606 miljoner euro i 2025 års priser (motsvarande 8 582 euro i löpande priser). Denna föreslås fördelas mellan de tre programområdena på så sätt att Kreativa Europa tilldelas 1 592 miljoner, MEDIA+ tilldelas 2 830 miljoner och CERV+ tilldelas 3 184 miljoner i 2025 års priser.

Regeringen välkomnar att kommissionen föreslår att innehållet i de nuvarande programmen finns kvar även under budgetperioden 2028–2034. Vidare bedömer regeringen innehållet i det föreslagna programmet som viktigt för arbetet för att främja skapande, konkurrenskraft och utbyte inom kultur och media inom unionen samt arbetet för att upprätthålla respekten för unionens värden och EU:s stadga om de grundläggande rättigheterna.
