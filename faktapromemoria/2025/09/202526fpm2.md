# Beslut om att underteckna och ingå FN:s konvention mot it-brottslighet2025/26:FPM2

Faktapromemoria gällande: Proposal for a Council Decision on the signing, on behalf of the EuropeanUnion, of the United Nations Convention against Cybercrime; Strengthening International Cooperation for Combating Certain Crimes Committed by Means of Information and Communications Technology Systems and for the Sharing of Evidence in Electronic Form of Serious Crimes

Samt faktapromemoria gällande: Proposal for a Council Decision on the conclusion, on behalf of the European Union, of the United Nations Convention against Cybercrime; Strengthening International Cooperation for Combating Certain Crimes Committed by Means of Information and Communications Technology Systems and for the Sharing of Evidence in Electronic Form of Serious Crimes

Den 24 december 2024 antog FN:s generalförsamling en ny konvention mot itbrottslighet. Den förväntas öppna för undertecknande i Hanoi, Vietnam den 25 oktober 2025. Konventionen innebär gemensamma regler på en global nivå för att förbättra samarbetet rörande it-brottslighet och insamlande av bevis i elektronisk form för straffrättsliga utredningar och förfaranden. Eftersom konventionen täcker frågor där befogenheten är delad och där EU endast delvis har utnyttjat sin befogenhet ska konventionen ingås av både EU och medlemsstaterna. Kommissionen har presenterat ett förslag för att få ett bemyndigande från rådet att underteckna respektive ingå FN:s konvention mot it-brottslighet på EU:s vägnar. Efter beslut från rådet kan även medlemsstaterna tillträda konventionen. Konventionen innehåller bestämmelser med motsvarigheter i tre konventioner som Sverige redan har tillträtt. Svensk lagstiftning kan därmed förväntas att i allt väsentligt redan uppfylla konventionens innehåll.

Regeringen välkomnar kommissionens förslag. Konventionen kan utgöra ett viktigt verktyg för att bekämpa brottslighet med gränsöverskridande inslag. It-brottslighet är ett ökande hot i dagens samhälle och bevisning i elektronisk form är ofta av avgörande vikt i brottsutredningar. Det är viktigt att EU och dess medlemsstater tillträder konventionen och aktivt deltar i arbetet med den framöver, också för att säkerställa att det skydd för mänskliga rättigheter som finns får genomslag. Besluten om undertecknande och ingående behöver säkerställa en tillräcklig flexibilitet för medlemsstaterna vad gäller reservationer och underrättelser. För svensk del är det betydelsefullt att en reservation görs i de delar där konventionens innehåll kan stå i strid med svensk grundlag.
