# Förslag till förordning om Europeiska kemikaliemyndigheten2024/25:FPM66

Faktapromemoria gällande förslag till Europaparlamentets och rådets förordning gällande Europeiska kemikaliemyndigheten och ändringar i förordningarna (EG) nr 1907/2006,
(EU) nr 528/2012, (EU) nr 649/2012 och (EU) 2019/1021.

Förslaget syftar till att ge Europeiska kemikaliemyndigheten (Echa) ett eget rättsligt ramverk och förbättrad styrning, så att den bättre kan utföra sina nuvarande och framtida uppgifter enligt olika förordningar för kontroll av farliga kemikalier. Det ska också göra myndigheten mer flexibel och effektiv i att möta nya utmaningar och ge stöd till EU-kommissionen, medlemsstaterna och andra aktörer. Eftersom Echa grundades innan den gemensamma ansatsen för EU:s decentraliserade myndigheter antogs, ska förslaget också leda till att denna ansats nu tillämpas.

Förslaget speglar myndighetens utökade uppdrag enligt olika rättsakter för kontroll av farliga kemikalier. Det fastställer en förtydligad struktur och styrning, tydligare regler för utnämning och ansvar för verkställande direktören samt förtydligar kommittéernas roller och sammansättning. Nya regler införs för att stärka myndighetens finansiella stabilitet, och kommissionen ges befogenhet att anpassa förordningen vid behov. Förslaget möjliggör även bättre samordning mellan vetenskapliga organ och inkluderar socioekonomiska analyser i prövning av godkännande av biocider. Krav på regelbunden utvärdering av Echas verksamhet införs.

Regeringen välkomnar förslaget om en fristående förordning för Echa och är övergripande positiv till förslagets innehåll. Det är enligt regeringen angeläget att säkerställa att Echa har finansiell stabilitet över tid samt att kommittéerna har tillräcklig kapacitet.
