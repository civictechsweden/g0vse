# Förordning om EU:s civilskyddsmekanism och unionens stöd till beredskap och insatser vid hälsokriser2025/26:FPM15

Faktapromemoria gällande förslag till Europaparlamentets och rådets förordning om EU:s
civilskyddsmekanism och unionens stöd till beredskap och insatser vid hälsokriser och om upphävande av beslut nr 1313/2013/EU (unionens civilskyddsmekanism).

Inom ramen för Europeiska kommissionens förslag till nästa fleråriga
budgetram (Multiannual Financial Framework, MFF) presenterades den 16 juli 2025 ett förslag till förordning om EU:s civilskyddsmekanism och unionens stöd till beredskap och insatser vid hälsokriser och om upphävande av det nu gällande beslutet från 2013 om unionens civilskyddsmekanism.

Syftet med förslaget är att stärka samarbetet och samordningen inom civilskydd för att förbättra den övergripande förmågan att förutse, förebygga, ha beredskap för och hantera alla typer av naturkatastrofer och katastrofer orsakade av människor. Den föreslagna integreringen av beredskap och insatser vid hälsokriser (nedan kallad hälsoberedskap) i förordningen syftar till att öka motståndskraften och skyddet mot allvarliga hälsohot.

Kommissionen hänvisar i sitt förslag bland annat till det alltmer utmanande
hot- och riskläget, det ökade antalet aktiveringar av civilskyddsmekanismen och behovet av en proaktiv ansats samt en tvärsektoriell överblick.

Kommissionen föreslår bland annat att det inrättas ett krissamordningsnav
(Crisis Coordination Hub) för att stärka hanteringen av tvärsektoriella kriser.

Förslaget omfattar även utvidgning av de gemensamma resurserna inom rescEU, stärkt civil-militär samverkan, ökat fokus på befolkningens beredskap, introduktionen av en femårig rapporteringscykel samt förenkling av regler för medfinaniseringsnivåer för olika typer av insatser inom mekanismen.

Regeringen ser positivt på att civilskyddsmekanismen revideras, då beredskap och krishantering på EU-nivå behöver utvecklas ytterligare för att bättre kunna hantera framtida hot och kriser. Civilskyddsmekanismen är ett viktigt instrument för att EU ska stärka sin beredskap och för förmågan att hantera ett brett spektrum av hot och risker. Regeringen konstaterar också att EU:s civilskyddsarbete är viktigt i syfte att säkra ett effektivt och sammanhållet EU även i kris och ytterst krigstid samt inför hybridattacker som EU:s medlemsstater kontinuerligt utsätts för. Civilskyddsmekanismen bör vidare bidra till ett totalförsvarsperspektiv i arbetet på EU-nivå. Den närmare utformningen av förslaget behöver fortsatt analyseras, bland annat utifrån medlemsstaternas befogenheter, de rättsliga konsekvenserna och de budgetära delarna.
