# Förslag till beslut om system för EU:s egna medel för perioden 2028 och framåt2025/26:FPM4

Faktapromemoria gällande förslag till beslut om system för EU:s egna medel för
perioden 2028 och framåt.

I anslutning till förslaget om en flerårig budgetram för perioden 2028–2034
presenterade Europeiska kommissionen (kommissionen) den 16 juli 2025 ett
förslag till beslut för ett modifierat system för EU:s egna medel.
Kommissionens förslag innebär sammantaget att fem ytterligare kategorier av egna medel introduceras:

* 30 procent av intäkterna från försäljningen av utsläppsrätter inom
  ramen för EU ETS 1,
* 75 procent av intäkterna från handeln med certifikat inom ramen för mekanismen för koldioxidjustering vid unionens gräns (CBAM),
* 2 euro per kg icke-insamlad elektrisk och elektronisk utrustning (elavfall) som justeras i takt med inflationen,
* 15 procent av intäkterna från reviderade, harmoniserade punktskatter på tobaksvaror och tobaksrelaterade produkter (Tedor), och
* en årlig progressiv avgift från företag i EU, och företag i tredje land med fast driftställe i EU, med en nettoomsättning över 100 miljoner euro (Core).

Vidare föreslår kommissionen ändringar i det befintliga systemet, bl.a. en minskad andel tullintäkter till medlemsstater, en höjd avgift per kilo icke-återvunna plastförpackningar och upphörande av nuvarande korrigeringsmekanismer av egna medel (inklusive rabatterna på vissa medlemsstaters BNI-baserade avgifter, bl.a. Sveriges).

Kommissionen föreslår även ett höjt tak för EU:s egna medel bl.a. för att möjliggöra lån till medlemsstater genom en extraordinär krismekanism. Utan överenskommelse om ett nytt system, kodifiering i rättsakter och ikraftträdande av ett nytt regelverk fortsätter nuvarande regler och system att gälla, med undantag för de delar som förväntas bli icke-tillämpliga eller löper ut. Det senare inkluderar den rabatt som tillämpas på bl.a. Sveriges BNI-baserade avgift under budgetperioden 2021–2027.

Regeringen ser principiellt inget behov av att reformera systemet för egna medel och kommer att verka för att den svenska avgiften hålls nere genom att arbeta för att regelverket för systemet för egna medel inte förändras på ett sådant sätt att Sveriges betalningsandel ökar. Vidare delar inte regeringen kommissionens bedömning att nya egna medel minskar medlemsstaternas börda och tillåter återbetalning av återhämtningsinstrumentet NextGenerationEU (NGEU) parallellt med hållbar finansiering av EU:s gemensamma politik.
