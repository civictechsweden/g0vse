# Förordning om unionsstödet till asyl, migration och integration2025/26:FPM9

Faktapromemoria gällande Förslag till förordning av Europaparlamentet och rådet om inrättande av unionsstödet till asyl, migration och integration för perioden 2028 till 2034.

Kommissionen presenterade den 16 juli ett förslag till förordning om inrättande av unionsstödet till asyl, migration och integration som en del av EU:s fleråriga budgetram för perioden 2028–2034. Det övergripande syftet med förslaget är att bidra till en effektivare hantering av migrationsströmmarna inom EU i
enlighet med EU:s gemensamma asyl- och migrationspolitik och att stödja genomförandet av migrations- och asylpakten, som ska tillämpas från sommaren 2026.

Unionsstödet till asyl, migration och integration föreslås reglera EUfinansieringen inom de områden som i nuvarande fleråriga budgetram omfattas av asyl-, migrations- och integrationsfonden. Stödet ska förstärka och utveckla det gemensamma europeiska asylsystemet, stödja laglig migration och integration av tredjelandsmedborgare, samt motverka irreguljär migration och främja återvändande. Unionsstödet föreslås även reglera EU-finansiering i enlighet med migrations- och asylpakten. Kommissionen föreslår att finansieringsramen för unionsstödet till asyl, migration och integration ska uppgå till 11 975 miljoner euro i löpande priser för hela budgetperioden 2028–2034. Till det kommer medel från EU-faciliteten för vissa särskilda åtgärder vilka föreslås hanteras av kommissionen. Vidare föreslås unionsstödet bygga på en resultatbaserad styrmodell och genomföras i enlighet med de horisontella reglerna för de nationella och regionala partnerskapsplanerna som fastställs i förordningen om inrättandet av Europeiska fonden för ekonomisk, social och territoriell sammanhållning, jordbruk och landsbygd, fiske och sjöfart, välstånd och säkerhet för perioden 2028–2034 (COM (2025) 565 final). Den resultatbaserade styrmodellen innebär en skillnad mot det kostnadsbaserade genomförandet under innevarande programperiod och innebär att medlemsstaterna ska ansöka om utbetalningar när uppsatta delmål och mål i form av bland annat de investeringar och reformer som har formulerats i planen har uppnåtts.

Regeringen välkomnar inriktningen för förslaget om förordning om unionsstödet till asyl, migration och integration. Regeringen prioriterar hantering av migration och inre säkerhet och välkomnar därför att stöd lämnas för detta även i EU:s budgetram för 2028–2034. Regeringen välkomnar också kommissionens ambition att förenkla förvaltningen av medlen och öka flexibiliteten. Det behövs dock ytterligare information och analys för att avgöra om kommissionens förslag faktiskt uppnår det målet.
