# Fonden för ett sammanlänkat Europa2025/26:FPM17

Faktapromemoria gällande ett förslag som fastställer den rättsliga grunden för Fonden för ett sammanlänkat Europa (FSE) för perioden efter 2027.

Kommissionen anger i förslaget till ny förordning att för att uppnå smart, hållbar och inkluderande tillväxt behöver unionen en modern och högpresterande infrastruktur som hjälper till att sammankoppla och integrera unionen inom transport- och energisektorerna. Kommissionens bedömning är att dessa förbindelser är avgörande för den fria rörligheten för personer, varor, kapital och tjänster och att de transeuropeiska näten för transport och energi underlättar gränsöverskridande förbindelser, säkerställer EU:s säkerhet, ökar konkurrenskraften i Europas sociala marknadsekonomi, bidrar till att bekämpa klimatförändringar och främjar större ekonomisk, social och territoriell sammanhållning. Kommissionen bedömer att transeuropeiska nät med hög kapacitet behövs för att öka EU:s motståndskraft och militära beredskap.

Sömlösa förbindelser för transport och energi i hela Europa bidrar enligt
kommissionen till den inre marknadens framgång och ger därmed konkreta
fördelar för europeiska medborgare och företag, så att de kan resa, frakta varor och få tillgång till säker, prisvärd och koldioxidfri energi på ett effektivt sätt.

För detta ändamål avses FSE stödja investeringar i transport- och energiinfrastruktur genom utveckling av transeuropeiska nät, samt investeringar i gränsöverskridande projekt för förnybar energi.

Förslaget avser även att ändra förordningen från 2024 om unionens riktlinjer för utbyggnad av det transeuropeiska transportnätet samt att upphäva förordningen från 2021 om inrättande av Fonden för ett sammanlänkat Europa.

Regeringen är i grunden positiv till kommissionens förslag vad gäller de delar som rör transportinfrastrukturen, men vissa frågor behöver granskas närmare. Regeringen stöder inte den föreslagna ökade ambitionsnivån för gränsöverskridande energiinfrastrukturprojekt och projekt inom förnybar energi.
