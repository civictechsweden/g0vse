# Förordning om etablering av EU:s program Erasmus+ för 2028–20342025/26:FPM18

Faktapromemoria gällande EU-kommissionens förslag till förordning om etablering av EU:s program Erasmus+ för perioden 2028–2034.

I nästa fleråriga budgetram för perioden 2028–2034 föreslår Europeiska kommissionen (kommissionen) att de aktiviteter som, under innevarande programperiod, ingår i Europeiska solidaritetskåren (ESK) ska integreras i Erasmus+. Detta sker genom den föreslagna förordningen om Erasmus+, som föreslås ersätta den nuvarande Erasmusförordningen (EU) 2021/817 och förordningen om ESK (EU) 2021/888. Det kommande Erasmus+-programmet (programmet) för perioden 2028–2034 föreslås således omfatta såväl utbildning, ungdom, idrott som volontärarbete.

Det övergripande syftet med programmet är att bidra till ett motståndskraftigt, konkurrenskraftigt och sammanhållet Europa genom att främja livslångt lärande av hög kvalitet och därigenom stärka de färdigheter och kompetenser som individer behöver genom livet, såväl privat som i samhälls- och arbetslivet. Programmet ämnar samtidigt främja unionens värderingar såsom demokratiskt och samhälleligt deltagande, solidaritet, social inkludering och lika möjligheter.

Programmet föreslås vidare få ett stärkt fokus på att möta arbetsmarknadens behov av relevanta kompetenser och utgör det huvudsakliga instrumentet för genomförandet av Kompetensunionen samt den fortsatta utvecklingen av det europeiska utbildningsområdet (EEA).

Det nya programmet föreslås bestå av två pelare:

1. Lärandemöjligheter genom utbyten, talang- och excellensutveckling för alla.
2. Stöd till kapacitetuppbyggande genom samarbeten och policystöd.

Kommissionen har föreslagit en budget på 36 186 miljoner euro i 2025 års priser (motsvarande 40 827 miljoner euro i löpande priser) för det kommande programmet.

Regeringen välkomnar kommissionens förslag till förordning. Regeringen anser att programmet utgör en hörnsten i EU-samarbetet och att det spelar en viktig roll i att förse elever, ungdomar, studenter, personer engagerade i idrott och andra intressenter med relevanta kompetenser och värdefulla interkulturella erfarenheter.

Regeringen välkomnar också förslag på förändringar som leder till att programmets administrativa processer förenklas och att dess användarvänlighet stärks. Regeringen anser detta vara en förutsättning för ett inkluderande program som möjliggör deltagande av såväl personer med begränsade möjligheter som nya organisationer och organisationer med begränsad administrativ kapacitet.
