# Förordning med grundläggande bestämmelser för en övergripande EU-fond under delad förvaltning2025/26:FPM10

Faktapromemoria gällande förslag till Europaparlamentets och rådets förordning om att inrätta den Europeiska fonden för ekonomisk, social och territoriell sammanhållning, jordbruk och landsbygd, fiske och hav, välstånd och säkerhet för perioden 2028–2034 och med ändring av förordning (EU) 2023/955 och förordning (EU, Euratom) 2024/2509.

Kommissionens förslag innebär en ramförordning för en övergripande fond som innefattar ett flertal politikområden med nationellt tilldelade budgetramar, s.k. nationella kuvert.

Förordningen består av två huvuddelar: ett regelverk för den nationella och regionala partnerskapsplan (NRPP) som varje medlemsstat ska upprätta och ett regelverk för en EU-facilitet. Förordningen kompletteras även med åtta sektorsspecifika regelverk för hur insatser inom dessa områden ska genomföras i planen. Ramförordningen anger fem allmänna mål som innebär att minska regionala obalanser, stödja kvalitativ sysselsättning, utbildning, kompetens och social inkludering, stödja genomförandet av jordbruks- och fiskeripolitiken samt att skydda demokratiska värderingar i enlighet med EU:s grundläggande principer.

Totalt föreslås 771,4 miljarder euro i 2025 års priser (motsvarande 865,1 miljarder euro i löpande priser) för hela fonden.
