# EU:s fleråriga budgetram för perioden 2028–20342025/26:FPM3

Faktapromemoria gällande interinstitutionellt avtal mellan Europaparlamentet, Europeiska unionens råd och Europeiska kommissionen om budgetdisciplin, samarbete i budgetfrågor
och sund ekonomisk förvaltning.

Den 16 juli 2025 presenterade kommissionen sitt förslag till en ny flerårig budgetram (Multiannual Financial Framework, MFF) för åren 2028–2034. Meddelandet som publicerades i samband med detta beskriver inriktningen på kommissionens förslag och de ändringar i utgifternas omfattning, sammansättning, inriktning och utformning som kommissionen anser nödvändiga för att möta EU:s utmaningar.

Kommissionen argumenterar för att EU behöver en mer ambitiös budgetram som är enklare, mer strategisk och resultatinriktad för att möta framtida utmaningar inom säkerhet, konkurrenskraft, grön omställning och digitalisering. Kommissionen föreslår att en högre grad av flexibilitet tillåts mellan budgetens olika element för att möjliggöra snabba anpassningar vid kriser eller nya prioriteringar. Budgetramen föreslås innehålla färre rubriker och finansieringsprogram, och mer harmoniserade regelverk för att underlätta för individer, företag och förvaltning att hitta och få tillgång till finansieringsmöjligheter.

I volymtermer innebär förslaget en budgetram för perioden 2028–2034 som totalt omfattar 1 763 miljarder euro i 2025 års priser i åtaganden, motsvarande 1 985 miljarder euro i löpande priser, vilket beräknas motsvara 1,26 procent av EU:s samlade bruttonationalinkomst (BNI) på grundval av aktuella prognoser.

Regeringen välkomnar förslagets inriktning, en budget med större fokus på säkerhet och civilt och militärt försvar, inklusive ett bibehållet starkt stöd till Ukraina, samt konkurrenskraft. Regeringen välkomnar förslaget till förenklad struktur med färre rubriker och program. Förslaget är dock alldeles för expansivt med kraftiga ökningar av volymen i budgetramen. Regeringen anser därför att neddragningar och omprioriteringar är nödvändiga samt att rabattarrangemang för Sverige måste förnyas.
