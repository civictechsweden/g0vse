# Förordning om Horisont Europa 2028–20342025/26:FPM19

Faktapromemoria gällande EU-kommissionens förordningsförslag om att inrätta Horisont Europa – ramprogrammet för forskning och innovation – för perioden 2028–2034.

Kommissionen presenterade den 17 juli 2025 ett förslag om Horisont Europa, EU:s ramprogram för forskning och innovation för perioden 2028–2034. Programmet utgör det centrala verktyget för genomförandet av EU:s forsknings- och innovationspolitik och ska bidra till att stärka Europas konkurrenskraft, resiliens och hållbarhet. Huvudmålet är att stärka EU:s vetenskapliga och tekniska grund samtidigt som att möte globala samhällsutmaningar. Kommissionen föreslår ett ramprogram med en total budget på motsvarande 175 miljarder euro i löpande priser, indelat i fyra pelare: Excellent vetenskap, konkurrenskraft och samhälle, innovation samt europeiska forskningsområdet (ERA). Förslaget betonar vikten av en fortsatt öppen vetenskap, ökat samarbete, bättre synergier med medlemsländernas satsningar och åtgärder för att främja snabbare hantering och bredare deltagande.

Kommissionen har den 15 augusti presenterat en uppdaterad version av förslaget som förtydligar bestämmelserna om högriskleverantörer.

Regeringen ser generellt positivt på att samla flera EU-program i ett ramverk, samtidigt som en separat forskningsbudget bibehålls för Horisont Europa i ett separat program som fortsatt präglas av excellens. Det är angeläget att EU:s medlemsländer ges vederbörligt inflytande över arbetsprogrammen inom Horisont Europa för att underlätta samverkan mellan europeiska och nationella och regionala forskningssatsningar och att fler svenska aktörer ges goda förutsättningar att delta.

Regeringen välkomnar förslaget om ett fortsatt ambitiöst Horisont Europa med fokus på excellens och innovation genom öppen konkurrens. Dessa faktorer är viktiga för den svenska forskningens internationalisering, individuella forskares karriärmöjligheter samt näringslivets innovationsförmåga och konkurrenskraft.
