# Förordning om unionens stöd för den gemensamma fiskeripolitiken och den europeiska världshavspakten2025/26:FPM13

Faktapromemoria gällande kompletterande bestämmelser om hur unionens medel ska användas till stöd för den gemensamma fiskeripolitiken (GFP), havspakten och unionens havs- och vattenbrukspolitik.

Det ingår i ett paket med bland annat kommissionens förslag till flerårig budgetram för EU perioden 2028–2034 och förslag till ramförordning för en övergripande fond (fonden), som samlar unionens stöd för flera politikområden med delad förvaltning.

Unionens finansiering kan enligt förslaget vara en möjliggörande faktor för
utveckling inom ett brett spektrum av områden. Det rör sig bland annat om
generationsskifte och energiomställning inom fisket, hållbar vattenbruksverksamhet, beredning och saluföring av fiskeri- och vattenbruksprodukter, en hållbar blå ekonomi i kust-, ö- och inlandsområden, ökad marin kunskap, liksom om kompetensutveckling för verksamheter med anknytning till den blå ekonomin. Även stöd till kustsamhällenas och det småskaliga kustfiskets motståndskraft, liksom den internationella världshavsförvaltningen täcks in av förslaget. Förslaget är även förenligt med initiativen i den så kallade havspakten, en bred integrerad strategi för havsrelevant politik (se faktapromemoria 2024/25:FPM54). Förslaget innebär att tillämpningsområdet för stöden ökar, och att antalet restriktioner och villkor för medlemsstaternas utformning av stöd minskar jämfört med inom den nuvarande havs-, fiskeri- och vattenbruksfonden 2021–2027.
