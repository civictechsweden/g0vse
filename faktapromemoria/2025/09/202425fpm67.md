# Omnibuspaket om kemikalier2024/25:FPM67

Faktapromemoria gällande Omnibuspaket om kemikalier.

Som del i det bredare arbetet att förenkla EU-lagstiftning presenterade Europeiska kommissionen den 8 juli 2025 ett sjätte förenklingspaket som syftar till att förenkla vissa krav och procedurer för kemiska produkter genom ändringar i förordningarna för klassificering, märkning och förpackning av ämnen och blandningar (CLP), kosmetiska produkter och gödselmedel. Utöver dessa ändringar innehåller paketet också en förordning som skjuter på tillämpningsdatum för vissa av de krav som infördes i samband med revideringen av CLP som beslutades 2024.

Regeringen välkomnar intentionen med kommissionens förenklingspaket om kemikalier och är positivt inställd till att identifiera möjliga förenklingar för företag inom de aktuella rättsakterna. Svenska och europeiska företag behöver ett ändamålsenligt och enkelt regelverk för att inte hamna efter i konkurrensen med företag utanför EU. Det är viktigt att, i enlighet med kommissionens avsikt, förenkla procedurer och krav i de tre aktuella rättsakterna och ta bort onödiga regulatoriska bördor samtidigt som man behåller skyddsnivån för miljö och hälsa. Närmare analys av förslagen behöver göras för att kunna ta slutlig ställning till alla delar.
