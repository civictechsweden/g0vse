# Reformpaket för den gemensamma jordbrukspolitiken efter 20272025/26:FPM12

Faktapromemoria gällande kommissionens presenterade reformförslag för den gemensamma jordbrukspolitiken, GJP, för perioden efter 2027. Den gemensamma jordbrukspolitiken kommer i nästa programperiod ingå som en del av en övergripande fond tillsammans med flera andra politikområden med nationellt tilldelade budgetramar, s.k. nationella kuvert. För den nya fonden föreslås en ramförordning.

Det nya förslaget till en gemensam jordbrukspolitik lägger stort fokus på förenklingar, generationsväxling, forskning samt innovation men många av stödmöjligheterna liknar dagens. Krav införs på att inkomststöden i högre grad jämfört med i dag ska riktas till företag som har en aktiv jordbruksproduktion. När det gäller marknadsordningen gör kommissionen vissa tillägg till den redan existerande samlade marknadsordningen.

Regeringen ser möjligheter till en ökad flexibilitet och förenkling genom förslaget till ny jordbrukspolitik. Regeringen ska verka för att de delar av förslagen som ger medlemsstaterna utrymme för flexibilitet att anpassa till nationella och regionala variationer bibehålls och att möjligheter till ytterligare detaljregleringar i sekundärlagstiftning tillsammans med vägledningar begränsas till det som är nödvändigt för ett effektivt genomförande. Samtidigt vill regeringen värna de delar i förslaget som säkerställer en gemensam jordbrukspolitik och likvärdiga konkurrensvillkor på den inre marknaden för jordbruket.
