# Förordning om stöd för inre säkerhet 2028–20342025/26:FPM7

Faktapromemoria gällande Förslag till Europaparlamentets och rådets förordning om inrättande av stöd för inre säkerhet för perioden 2028 till 2034.

Unionens stöd för inre säkerhet är en del av EU:s bredare fondstruktur för
perioden 2028–2034 och bygger vidare på nuvarande program. Stödet syftar till att stärka EU:s och medlemsstaternas kapacitet att förebygga och bekämpa allvarlig och organiserad brottslighet, terrorism, våldsbejakande extremism, cyberbrott, sexuella övergrepp mot barn, hybridhot samt skydd av medborgare och offentliga platser. Stödet ska även främja resiliens hos kritisk infrastruktur mot fientliga handlingar, informationsutbyte mellan behöriga myndigheter, EUorgan och i vissa fall tredje länder samt operativt polisiärt samarbete mellan medlemsstaterna. Den föreslagna budgeten för aktuellt stöd uppgår till cirka 6,8 miljarder euro, vilket är en dryg tredubbling jämfört med nuvarande fond och ska fördelas till medlemsstaterna enligt en angiven fördelningsnyckel respektive hanteras av kommissionen vad avser vissa särskilda åtgärder.

Regeringen prioriterar inre säkerhet och välkomnar därför att stöd lämnas för detta även i EU:s budgetram för 2028–2034. Regeringen välkomnar också kommissionens ambition att förenkla förvaltningen av medlen och öka flexibiliteten. Det behövs dock ytterligare information och analys för att avgöra om kommissionens förslag faktiskt uppnår det målet
