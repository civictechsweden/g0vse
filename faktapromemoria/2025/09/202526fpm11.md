# Förordning avseende Europeiska regionala utvecklingsfonden (inklusive Interreg) och Sammanhållningsfonden2025/26:FPM11

Faktapromemoria gällande förslag till Europaparlamentet och rådets förordning om inrättande av Europeiska fonden för regional utveckling, inklusive för europeiskt territoriellt samarbete (Interreg) och Sammanhållningsfonden som en del av den fond som anges i förordning (EU) [...] [NRP] och om fastställande av villkor för genomförandet av unionens stöd till regional utveckling från 2028 till 2034.

Förslaget till förordning består av specifika bestämmelser för Europeiska regionala utvecklingsfonden (ERUF), inklusive europeiskt territoriellt samarbete (Interreg) och Sammanhållningsfonden (SF). Det kompletterar förslaget om en ramförordning för ekonomisk, social och territoriell sammanhållning, jordbruk och landsbygd, fiske och maritimt, välstånd och säkerhet, se faktapromemoria om förslag till förordning med grundläggande bestämmelser för en övergripande EU-fond under delad förvaltning 2025/26:FPM10.

I förslaget till förordning framhåller kommissionen att ERUF och SF, i enlighet med fördraget om Europeiska Unionens funktionssätt (EUF fördraget) ska bidra till att främja ekonomisk, social och territoriell sammanhållning. Fonderna ska bidra till att minska skillnaderna mellan de olika regionernas utvecklingsnivåer och eftersläpningen i de minst gynnade regionerna och främja europeiskt territoriellt samarbete. Förslaget omfattar också kompletterande bestämmelser för genomförandet av det europeiska territoriella samarbetet (Interreg). Interreg ska implementeras genom en Interreg-plan på EU-nivå.
