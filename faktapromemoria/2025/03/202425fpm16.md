# En konkurrenskraftskompass för EU

Meddelande från kommissionen till Europaparlamentet, rådet, Europeiska
ekonomiska och sociala kommittén samt Regionkommittén: En
konkurrenskraftskompass för EU

Meddelandet om en konkurrenskraftskompass för EU presenterades den 29 januari 2025 av Europeiska kommissionen. Kommissionen konstaterar att Europa har visat en stark förmåga att hantera kriser, men står nu inför utmaningar som hotar dess framtida tillväxt och konkurrenskraft. För att möta dessa utmaningar krävs ett skifte i fokus mot innovation, industriell utveckling och ekonomisk säkerhet.  Kommissionen redogör i meddelandet för kommande initiativ. Regeringen välkomnar meddelandet och den riktning som kommissionen pekar ut för arbetet med konkurrenskraftsfrågorna i EU.
Regeringen anser generellt att EU:s konkurrenskraft behöver stärkas genom stärkt produktivitet och förbättrade ramvillkor. Förutsättningarna för forskning, innovation och kommersialisering behöver stärkas genom bl.a. förbättrad användning av immateriella tillgångar som patent, liksom förbättrade förutsättningar för startups och scaleups att etablera sig och växa i Europa. Regeringen vidhåller en restriktiv hållning till statsstöd. Regeringen konstaterar att det kommer att krävas stora investeringar för att möjliggöra den gröna och digitala omställningen. Regeringen anser att det fortsatt i huvudsak är privat kapital som behövs och välkomnar att konkurrenskraftskompassen understryker behovet av att mobilisera mer privat kapital vid sidan av offentliga investeringar. Konkurrenspolitiken och konkurrenstillsynen bör även fortsatt ha sin grund i de grundläggande principerna att konkurrens skapar incitament för företag att vara innovativa, bli mer effektiva och konkurrenskraftiga, leder till lägre priser och högre kvalitet på produkter och tjänster och i förlängningen till produktivitet och tillväxt. Detta kan bidra till att understödja andra för EU viktiga mål. Regeringen verkar för minskad detaljreglering och att värna utrymmet för social dialog så att arbetsmarknadens parter, på EU-nivå och nationell nivå, ges möjlighet att hitta passande villkor och underlätta omställningen.

Aviserade initiativ i meddelandet kommer att analyseras närmare allt eftersom initiativen presenterats av kommissionen.
