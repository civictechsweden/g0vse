# Kommissionens arbetsprogram 2025

Faktapromemoria gällande meddelande till Europaparlamentet, rådet, Europeiska ekonomiska och sociala kommittén samt Regionkommittén, om kommissionens arbetsprogram 2025 – ”Framåt tillsammans: En djärvare, enklare och snabbare union”

Kommissionens arbetsprogram för 2025 är det första som presenterats av den sittande kommissionen. Kommissionen lägger särskild vikt vid
regelförenklingar och konkurrenskraft. Arbetsprogrammet innehåller 51 nya
initiativ, 123 pågående förslag, 37 förslag som dras tillbaka, 4 som upphävs
respektive aviseringar om utvärderingar (s.k. Refits) av 37 befintliga lagstiftningsakter.

Regeringen välkomnar den huvudsakliga inriktningen i kommissionens arbetsprogram. Det ligger i linje med den inriktning som presenterades i höstas genom Ursula von der Leyens politiska riktlinjer för den kommande mandatperioden.Arbetsprogrammet följer i stora delar den ansats som regeringen antagit inom sina prioriterade frågor på EU-området; kriget, konkurrenskraften, klimatet och kriminaliteten.

För Sverige är stödet till Ukraina en moralisk plikt och en oumbärlig investering i Europas och därmed Sveriges egen säkerhet, självständighet och framtid. Regeringen instämmer i – och kommer att fortsatt verka för – att stödet till Ukraina med anledning av Rysslands aggression fortsätter att ligga högst upp på EU:s dagordning 2025. Regeringen delar också kommissionens bild att Europa behöver ta ett större ansvar för sin säkerhet och beredskap.

EU behöver stärka konkurrenskraften för att säkerställa en positiv utveckling för tillväxt, handel och sysselsättning i unionen samt för att klara den gröna omställningen. Ökad tillväxt är också en förutsättning för Europas säkerhet i en alltmer utmanande omvärld. Regeringen välkomnar fokuset på regelförenkling. Det är en central del i konkurrenskraftsarbetet.

Regeringen anser att den gröna omställningen behöver utgöra en motor för EU:s konkurrenskraft. För att uppnå EU:s höga ambitioner behöver de över-gripande målsättningarna inom klimat- och miljöpolitiken ligga fast.

Regeringen välkomnar att kommissionen prioriterar att bekämpa smuggling av migranter och förhindra att vapen och narkotika smugglas in via hamnar i EU.

När det gäller den gemensamma migrationspolitiken välkomnar regeringen det fokus som finns på arbetet med genomförandet av Migrations- och asylpakten.

Situationen när det gäller respekt för rättsstatens principer i flera medlemsstater ger fortfarande skäl till oro och regeringen välkomnar att frågan lyfts i arbetsprogrammet.

Vad gäller långtidsbudgeten vill regeringen se en budget och en politik som bättre avspeglar EU:s aktuella utmaningar och regeringens fyra prioriteringar.
