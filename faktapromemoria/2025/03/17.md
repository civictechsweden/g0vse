# Rådets beslut om undertecknande och ingående av avtal om digital handel mellan Europeiska unionen och Republiken Singapore

Faktapromemoria gällande förslag till RÅDETS BESLUT om undertecknande, på Europeiska unionens vägnar, av avtalet om digital handel mellan den Europeiska unionen och Republiken Singapore.

Den 31 januari 2025 presenterade EU-kommissionen ett förslag till rådsbeslut om undertecknande och ingående av ett avtal om digital handel mellan Europeiska unionen och Singapore. Avtalet ligger i linje med EU:s
handelspolitiska översyn och med strategin om samarbete med den indopacifiska regionen. Det innebär också en vidareutveckling av det icke-bindande digitala partnerskap som tidigare ingåtts mellan EU och Singapore samt de digitala handelsprinciper parterna kommit överens om.

Avtalet om digital handel mellan EU och Singapore är ett fristående avtal som knyter an till det existerande bilaterala frihandelsavtalet från 2019. Avtalets innehåll liknar det kapitel om digital handel som inkluderats i EU:s moderna handelsavtal och kompletterar därmed det bilaterala frihandelsavtalet genom sina ambitiösa och bindande regler om digital handel. Syftet är att inom digital handel tillförsäkra transparens, förutsebarhet och rättssäkerhet för företag, en säker internetmiljö för konsumenter samt motverka oberättigade handelshinder och främja regelsamarbete.

Avtalet är betydelsefullt då Singapore är en av världens mest öppna och digitaliserade ekonomier, och därmed en viktig handelspartner för EU och Sverige.

Regeringen stödjer förslagen om undertecknade och ingående av avtalet som är resultatet av framgångsrika förhandlingar som för EU:s del möjliggjordes av ett rådsbemyndigande 2023. Det sistnämnda antogs under det svenska EU-ordförandeskapet, i överenstämmelse med svenska prioriteringar av regler om digital handel för den digitala omställningen. Inom ramarna för EU:s handelspolitik har Sverige länge varit pådrivande för att främja ambitiösa och bindande regler i syfte att stärka den digitala handeln och motverka handelshinder.
