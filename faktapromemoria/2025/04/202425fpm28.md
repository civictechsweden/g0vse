# Förordning om statistik över kommersiella fastigheter2024/25:FPM28

Faktapromemoria gällande förslag till Europaparlamentets och rådets förordning om icke-finansiell statistik över kommersiella fastigheter, COM(2025)100.

Europeiska kommissionen presenterade den 11 mars 2025 ett förslag till en förordning om icke-finansiell statistik över kommersiella fastigheter. Förslaget innebär att produktion av statistik över kommersiella fastigheter regleras i syfte att fylla de informationsbehov som finns av jämförbar statistik. Statistik över den kommersiella fastighetsmarknaden är viktig för makrotillsynen och för att bedöma potentiella risker för den finansiella stabiliteten. Att producera statistiken är även viktigt eftersom efterfrågan av relevanta indikatorer för att bättre kunna följa utvecklingen inom sektorn har funnits länge. Ämnesområdet är komplext och utveckling av kvalitativ statistik är tidskrävande. Genom detta förslag vill kommissionen ombesörja de mest akuta informationsbehoven.

Regeringen stödjer i huvudsak förslaget.
