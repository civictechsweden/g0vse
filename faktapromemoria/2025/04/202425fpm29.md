# Kompetensunionen

Den 5 mars 2025 presenterade Europeiska kommissionen ett paket om en kompetensunion. Paketet utgör en samlad strategi för att möta EU:s långsiktiga kompetensbehov och består av tre meddelanden: meddelandet om kompetensunionen, meddelandet om handlingsplanen för grundläggande färdigheter samt meddelandet om en strategisk STEM-plan för utbildning.

I meddelandet om kompetensunionen identifierar kommissionen tre huvudsakliga utmaningar: en växande kompetensbrist, en långsam anpassning till ekonomiska och teknologiska förändringar samt en fragmenterad styrning av kompetensförsörjningen. För att ta itu med dessa utmaningar lyfter kommissionen fram åtgärder som syftar till att modernisera utbildningssystemen, stärka arbetskraftens rörlighet och öka investeringarna i livslångt lärande.
