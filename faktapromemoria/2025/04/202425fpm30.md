# Förordning om kritiska läkemedel

Förslag till Europaparlamentets och rådets förordning om fastställande av ett ramverk för att stärka tillgängligheten till och försörjningstryggheten för kritiska läkemedel samt tillgång och tillgängligheten till läkemedel av gemensamt intresse, och om ändring av förordning (EU) 2024/795 Tidigare faktapromemorior i ärendet: 2022/23:FPM90.

Den 11 mars 2025 presenterade kommissionen sitt förslag till ramverk för att
stärka försörjningstryggheten och tillgängligheten inom EU för kritiska läkemedel. Förslaget omfattar en ny förordning som kompletterar befintlig lagstiftning samt den pågående översynen av EU:s läkemedelslagstiftning. Syftet med kommissionens förslag är att skydda människors hälsa genom att uppmuntra till en diversifiering av leveranskedjan och främja läkemedelstillverkningen i EU för kritiska läkemedel, dvs. läkemedel för vilka otillräcklig tillgång leder till allvarlig skada eller risk för allvarlig skada för patienter. Förslaget till förordning syftar också till att förbättra tillgången till
andra läkemedel av gemensamt intresse, dvs. läkemedel, andra än kritiska
läkemedel, som kanske inte påverkas av försörjningstrygghetsfrågor, men som
ändå inte finns tillgängliga för patienter i tre eller flera medlemsstater, t.ex.
särläkemedel.
