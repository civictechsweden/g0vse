# Ändring av direktiv om skyddsstatus för varg

Förslag till EUROPAPARLAMENTETS OCH RÅDETS DIREKTIV som ändrar rådets direktiv 92/43/EEG avseende skyddsstatus för varg (Canis lupus).

Kommissionens förslag avser en ändring av vargens (Canis lupus) skyddsstatus inom EU genom att flytta den från bilaga IV (strikt skyddade arter) till bilaga V (skyddade arter) i Rådets direktiv 92/43/EEG av den 21 maj 1992 om bevarande av livsmiljöer samt vilda djur och växter (art- och habitatdirektivet). Detta följer på ett beslut av Bernkonventionens ständiga kommitté den 6 december 2024, varigenom vargens skyddsstatus enligt konventionen ändrades från strikt skyddad till skyddad art. Denna ändring trädde i kraft den 7 mars 2025 och kommissionens förslag syftar till att genomföra beslutet i EU:s lagstiftning. Genom att vargen flyttas till bilaga V kommer den att omfattas av skydd enligt artikel 14 i art- och habitatdirektivet, vilket innebär att medlemsstater även fortsättningsvis måste säkerställa att vargens bevarandestatus är gynnsam. Förslaget är en riktad ändring och påverkar endast vargens skyddsstatus. Regeringen är positiv till förslaget och ser det som ett sätt att säkerställa en enhetlig tillämpning i EU-lagstiftningen av beslut som fattats inom Bernkonventionens, samtidigt som medlemsstater fortfarande kan upprätthålla striktare skydd om de så önskar. Förslaget kan vidare medföra en mer flexibel och ändamålsenlig vargförvaltning i medlemsstaterna, så länge som vargens gynnsamma bevarandestatus bibehålls.
