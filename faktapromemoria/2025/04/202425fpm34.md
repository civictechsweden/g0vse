# Vitbok om europeisk försvarsberedskap 20302024/25:FPM34

Faktapromemoria gällande Kommissionens meddelande om en vitbok för europeisk försvarsberedskap 2030 som innehåller förslag på åtgärder som syftar till att stärka Europas försvarsförmåga.

Kommissionens meddelande om en vitbok för europeisk försvarsberedskap
2030 innehåller förslag på åtgärder som syftar till att stärka Europas
försvarsförmåga. Åtgärderna berör bland annat kritiska förmågegap, ökat militärt stöd till Ukraina, stärkandet av Europas försvarsindustriella bas och fördjupade partnerskap. I vitboken tar kommissionen upp de fem finansieringspelare som tidigare har kommunicerats inom ramen för finansieringsplanen ReArm Europe. Regeringen delar bedömningen att Europas och EU:s försvarsberedskap och medlemsstaternas försvarsförmåga behöver stärkas mot bakgrund av det säkerhetspolitiska läget och stödjer därför den övergripande målsättningen med meddelandet.

Regeringen konstaterar att det är viktigt att utvecklingen är medlemsstatsdriven och går i linje med Natos förmågemål. Regeringen anser att det är viktigt att EU:s medlemsstater har möjlighet att stärka nödvändiga partnerskap, särskilt med de länder som har strategisk betydelse i arbetet med ett större ansvarstagande för europeiskt försvar. Regeringen stödjer i huvudsak finansieringspelarna i ReArm Europe.

Förslaget till en förordning om inrättande av en säkerhetsåtgärd för Europa genom ett låneinstrument för förstärkning av den europeiska försvarsindustrin (SAFE) består av ett rättsligt och ekonomiskt ramverk. Lånen som medlemsstaterna kan ta genom SAFE syftar bland annat till att öka produktionskapaciteten, förbättra tillgången till försvarsprodukter och påskynda utveckling av nya eller uppgradera befintliga produkter. Detta ska åstadkommas genom gemensam upphandling. En medlemsstat kan även under de 12 första månaderna från det att förordningen trätt i kraft använda instrumentet till upphandlingar som genomförs av den enskilda medlemsstaten, om vissa åtgärder aktivt vidtas i enlighet med förordningen. Målsättningen är bland annat att påskynda försvarsindustrins anpassning till strukturella förändringar, förbättra tillgången till försvarsprodukter genom förkortade leveranstider, samt att säkerställa driftskompatibilitet och utbytbarhet i hela unionen.

Regeringen stödjer kommissionens övergripande ambition och målsättning att stärka den europeiska försvarsindustriella och teknologiska basen genom att möjliggöra lån som kan användas till upphandling. Det är samtidigt angeläget att åtgärden SAFE stödjer en bred, öppen och konkurrenskraftig marknad. Det är även angeläget att fortsatt bevaka att deltaganderegler i förslaget inte missgynnar svenska företag, och inte hämmar nödvändig industriell och militär teknik- och förmågeutveckling. Regeringen understryker vikten av att förslaget följer sunda budgetprinciper. Regeringen är mycket kritisk till eventuella förslag om EU-gemensamma lån för bidrag.
