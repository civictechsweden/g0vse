# Strategi för en spar- och investeringsunion2024/25:FPM33

Meddelande från kommissionen till Europaparlamentet, Europeiska rådet, rådet, Europeiska centralbanken, Europeiska ekonomiska och sociala kommittén och Regionkommittén – Spar- och investeringsunionen – En strategi för att öka medborgarnas välstånd och den ekonomiska konkurrenskraften i EU, COM(2025) 124.

Tidigare faktapromemorior i ärendet: 2014/15:FPM21, 2015/16:FPM10, 2017/18:FPM19, 2020/21:FPM12.

I kommissionens meddelande om en strategi för en spar- och investeringsunion presenterar kommissionen sin ambition för arbetet och en tidplan för förslag. Frågorna omfattar hela det finansiella systemet, med tonvikt på kapitalmarknadsfrågor, liksom reformer på såväl EU-nivå som nationellt. Policyåtgärderna delas in i a) medborgare och sparande, b) investeringar och finansiering, c) integration och skalfördelar och d) effektiv tillsyn på den inre marknaden. Dessutom framhålls fortsatt arbete kopplat till EU:s banksektor.

Regeringen välkomnar kommissionens meddelande och att frågor om både sparande och investeringar nu tydligare står i fokus. EU:s kapitalmarknader spelar en avgörande roll för finansiering av företag och EU:s utmaningar. De är också viktiga för att bidra till att fördjupa den inre marknaden och stärka EU:s långsiktiga konkurrenskraft, tillväxt och välstånd. Därför är det nödvändigt med fortsatt arbete för att stärka och ytterligare integrera EU:s kapitalmarknader. Regeringen kan konstatera att bankunionen är en viktig del av den inre bankmarknaden och ser positivt på åtgärder som förbättrar bankunionen.

Regeringen kommer att ta ställning till respektive förslag då de presenteras.
