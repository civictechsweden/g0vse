# Förslag till ändringar av förordningen om inrättande av en mekanism för koldioxidjustering vid gränsen (CBAMförordningen)

EUROPAPARLAMENTETS OCH RÅDETS FÖRORDNING om ändring av förordning (EU) 2023/956 vad gäller förenkling och förstärkning av mekanismen för koldioxidjustering vid gränsen.

Europeiska kommissionen (kommissionen) föreslår ändringar i
Europaparlamentets och rådets förordning (EU) 2023/956 av den 10 maj 2023
om inrättande av en mekanism för koldioxidjustering vid gränsen (CBAMförordningen). Syftet är att förenkla och stärka mekanismen. Kommissionen föreslår bland annat att det s.k. tröskelvärdet för vilka importörer som ska omfattas av mekanismen ändras så att färre importörer omfattas samtidigt som påverkan på utsläppen blir minimal. Därutöver föreslår kommissionen förenklingar för de importörer som fortsatt omfattas av mekanismen, bland annat gällande rapporteringskrav, beräkning av inbäddade utsläpp och finansiella åtaganden. Förslaget är en del av det s.k. Omnibus 1-paketet. Regeringen är positiv till att CBAM-förordningen ses över i syfte att förenkla och stärka mekanismen. Det finns mycket stor potential när det gäller att minska den administrativa bördan för företagen som CBAM innebär. Det är
samtidigt viktigt att mekanismens integritet och ursprungliga ambitionsnivå
värnas och att risker för kringgående minimeras.
