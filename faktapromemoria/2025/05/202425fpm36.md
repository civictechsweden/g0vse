# Ändringar i förordningar om vissa marknadsregler och stödåtgärder inom vinsektorn

Faktapromemoria gällande förslag till Europaparlamentets och Europeiska rådets förordning
om ändring av förordningarna (EU) nr 1308/2013, (EU) 2021/2115 och (EU)
nr 251/2014 vad gäller vissa marknadsregler och sektorsspecifika stödåtgärder i
vinsektorn och för aromatiserade vinprodukter.

Kommissionen föreslår en rad ändringar i förordning (EU) nr 1308/2013, (EU) 2021/2115 och (EU) nr 251/2014. Ändringarna är en följd av de rekommendationer som lämnats av högnivågruppen för vinpolitik. En av ändringarna innebär en möjlighet för medlemsstaterna att ytterligare reglera åter- och nyplantering av vinstockar, i syfte att anpassa vinproduktionen till en minskad efterfrågan. Även nya möjligheter för en producent att få stöd för destillering och grön skörd införs.

Vidare föreslås att nuvarande märkningsregler ändras för att underlätta produktionen av vinprodukter med lägre alkoholhalt och för att möjliggöra nya sätt att informera konsumenterna om egenskaperna hos det vin de köper. Dessutom ändras bestämmelserna som rör tillverkning och märkning av aromatiserat vin och mousserade vin. Detta i syfte att anpassa produktionen till en ökad efterfrågan av lågalkoholprodukter och alkoholfria produkter. Det föreslås även att kommissionen ges befogenhet att utarbeta ytterligare regler för elektronisk märkning.

Förslaget innebär även förbättrade möjligheter för stöd för vinproducenter som investerar i anpassning till klimatförändringar eller för att minska sin egen påverkan på klimatet.

Regeringen är positiv till att de strukturella problemen på vinmarknaden hanteras genom förslagen till ändringar, dock anser regeringen att det framför allt bör göras genom att skapa goda förutsättningar för en konkurrenskraftig vinsektor, snarare än att reglera produktionen.
