# Förordning om ändring i asylprocedurförordningen gällande etablering av en lista över säkra ursprungsländer på EU-nivå

Faktapromemoria gällande Förordning om ändring i asylprocedurförordningen gällande etablering av en lista över säkra ursprungsländer på EU-nivå, 2024/25:FPM40.

Den 16 april 2025 antog kommissionen ett förslag till en förordning om ändring i asylprocedurförordningen gällande etablering av en lista över säkra ursprungsländer på EU-nivå. Förslaget syftar till att etablera en EU-gemensam lista över säkra ursprungsländer genom en ändring i och en ny bilaga till asylprocedurförordningen som antogs 2024. Enligt förslaget får också vissa bestämmelser i asylprocedurförordningen som rör bland annat gränsförfaranden och påskyndade förfaranden börja tillämpas före den 12 juni 2026 då asylprocedurförordningen ska börja tillämpas i sin helhet.
Regeringen välkomnar kommissionens förslag.
