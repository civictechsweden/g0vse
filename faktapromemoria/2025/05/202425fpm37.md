# EU:s inre säkerhetsstrategi2024/25:FPM37

Faktapromemoria gällande EU:s inre säkerhetsstrategi, 2024/2025:FPM37.

Den 1 april 2025 presenterade kommissionen ProtectEU – den europeiska strategin för inre säkerhet (ISS). Strategin anger målen och åtgärderna för de kommande åren för att åstadkomma ett säkrare Europa. Strategin avser att möta hoten från ett förändrat säkerhetspolitiskt läge och ett föränderligt
geopolitiskt landskap, där inre och yttre säkerhet flätas samman. Säkerhet är en förutsättning för demokrati, upprätthållande av rättsstatsprincipen och grundläggande rättigheter, konkurrenskraft och välstånd i Europa. Strategin syftar till att öka unionens och medlemsstaternas förmåga att skydda samhällen och demokratier från hot från kriminella aktörer, terrorister och från fientliga statliga aktörer, som i allt större utsträckning utnyttjar online-verktyg och annan ny teknik för att hota säkerheten för medborgarna. Dessutom föreslår kommissionen i strategin att potentiella säkerhetskonsekvenser ska beaktas i framtida EU-politik oavsett politikområde.

I strategin identifieras områden där åtgärder behövs för att bland annat
förbättra bekämpandet av organiserad brottslighet, terroristhot, ökande
cyberbrott och attacker mot EU:s kritiska infrastruktur. I strategin aviseras
totalt sju lagförslag och andra åtgärder såsom handlingsplaner.

Regeringen välkomnar att en strategi för inre säkerhet har presenterats då det är angeläget att med gemensam kraft möta hoten från ett förändrat säkerhetspolitiskt läge och ett föränderligt geopolitiskt landskap. Kraftfulla och hållbara åtgärder är nödvändiga för att stärka den inre säkerheten när kriminella nätverk sprider sig, kriminella aktörer och terrorister verkar alltmer online, samtidigt som hotet från främmande makt ökar. Att strategin tar ett brett angreppssätt på problematiken är viktigt.
