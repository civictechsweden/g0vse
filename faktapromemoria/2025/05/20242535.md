# Den europeiska beredskapsunionsstrategin

Faktapromemoria gällande den europeiska beredskapsunionsstrategin som stakar ut hur EU:s beredskap ska stärkas genom en allriskansats med åtgärder inom alla relevanta politikområden från myndigheter och aktörer i hela samhället.

Kommissionen och den europeiska utrikestjänsten (EEAS) presenterade den 26 mars 2025 i ett gemensamt meddelande den europeiska
beredskapsunionsstrategin. Den stakar ut hur EU:s beredskap ska stärkas genom en allriskansats med åtgärder inom alla relevanta politikområden från myndigheter och aktörer i hela samhället. Strategin bygger vidare på
Niinistörapporten om stärkt militär och civil beredskap. Mot en fond av ökande säkerhetshot, erfarenheter från covid-19-pandemin och accelererande klimatförändringar konstateras att Europa måste stärka sin beredskap för att kunna möta och hantera hot och risker, inklusive krig.

Strategins helhetsansats reflekterar kommissionsordförande von der Leyens
ambition att uppnå en horisontell samordning för säkerhetsagendan inom
kommissionens olika delar. Strategin bygger på åtgärder inom sju områden:

* förutseende och framsyn,
* motståndskraft i grundläggande samhällsfunktioner,
* befolkningens beredskap,
* samarbete mellan offentliga och privata aktörer,
* civil-militär samverkan,
* krishantering och
* partnerskap utanför EU.

Strategin åtföljs av en handlingsplan med totalt 63 åtgärder. Ambitionen är att gå ifrån en reaktiv krisberedskap, till en förutseende, proaktiv beredskap. Betydelsen av befolkningens roll lyfts särskilt fram med flera åtgärder för att stärka medvetenhet och kunskap hos invånarna. Strategin vill bidra till att skapa en beredskapskultur. Återkommande tema i strategin är att bygga vidare på befintliga strukturer och verktyg, liksom behovet av samordning och komplementaritet med Nato. De flesta förslagen i strategin är kända sedan tidigare och i viss mån även återanvända från andra strategier, i och med strategins tvärsektoriella ansats. Regeringen välkomnar att en beredskapsunionsstrategi har presenterats. Strategin är ett viktigt steg för att Europa ska stärka sin beredskap för att kunna möta och hantera ett brett spektrum av hot och risker, inklusive väpnat angrepp och krig, och klimatförändringens effekter.

Regeringen välkomnar strategins ansats med åtgärder inom relevanta politikområden från myndigheter och aktörer i hela samhället och dess bidrag till skapandet av en beredskapskultur. Ur ett svenskt perspektiv kan strategin anses bidra till ett totalförsvarsperspektiv i arbetet på EU-nivå, vilket regeringen är positiv till. Regeringen anser att EU och Nato har kompletterande och ömsesidigt förstärkande roller och att det finns viktiga synergier mellan EU:s och Natos respektive arbete inom civil beredskap och resiliens. Regeringen anser vidare att arbetet med beredskapsunionsstrategin tydligt ska reflektera att åtaganden och samarbete på området ska vara förenliga med åtaganden inom Nato, som för de stater som är medlemmar i alliansen, utgör grunden för deras kollektiva försvar (i linje med artikel 42.7 enligt FEU).
