# En moderniserad sammanhållningspolitik

Faktapromemoria gällande kommissionens meddelande ”En moderniserad sammanhållningspolitik: Halvtidsöversynen” och tillhörande lagförslag.

Kommissionens meddelande ”En moderniserad sammanhållningspolitik:
Halvtidsöversynen” och tillhörande lagförslag syftar till att öka sammanhållningspolitikens bidrag till strategiska EU-prioriteringar samt även påskynda genomförandet av programmen genom ökad flexibilitet för
Europeiska regionala utvecklingsfonden (Eruf), Fonden för rättvis omställning (FRO), Sammanhållningsfonden (SF) samt Europeiska socialfonden+ (ESF+) inom följande områden: EU:s konkurrenskraft och utfasning av fossila bränslen, försvar och säkerhet, de östra gränsregionerna, bostäder till överkomliga priser, vattenresiliens samt energiomställningen. Medlemsstaterna uppmanas att omfördela en del av sina medel från sammanhållningsfonderna 2021–2027 till nya investeringar i samband med den pågående halvtidsöversynen av sammanhållningspolitiken.

Regeringen välkomnar förslag som innebär ökad flexibilitet för sammanhållningsfonderna vad gäller investeringar kopplade till de ökade behoven att bygga upp EU:s försvar. Regeringen ser även positivt på inriktningen på ökad konkurrenskraft men ifrågasätter sättet det görs på, där fokus bland annat ligger på möjligheter till ökad EU-medfinansiering liksom en ökad omfattning av statsstöd. Regeringen ifrågasätter även behovet av att prioritera insatser inom bostäder till överkomliga priser, vattenresiliens samt energiomställningen utöver vad som är möjligt enligt gällande regelverk.

Regeringen anser att det är viktigt att upprätthålla sunda budgetprinciper kopplat till den fleråriga budgetramen samt att säkerställa den inre marknadens funktion. Regeringen anser därmed att de förslag som lämnats om förfinansiering och medfinansiering från EU samt om ökad flexibilitet att lämna stöd till stora företag är alltför långtgående. Regeringen anser vidare att förslagen inte får leda till att beslut som redan fattats om att innehålla medel med koppling till rättsstatens principer och EU:s stadga om mänskliga rättigheter undergrävs.
