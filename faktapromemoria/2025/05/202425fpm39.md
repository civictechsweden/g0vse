# Ändring av direktiv om kontrollbesiktning och flygande inspektion samt förslag till direktiv om registreringsbevis (Besiktningspaketet)2024/25:FPM39

Faktapromemoria gällande Europeiska kommissionens presenterade förslag den 24 april 2025 till revidering av det s.k. besiktningspaketet. Innehållande förslag om ändring av direktiv 2014/45/EU om periodisk provning av motorfordons och tillhörande
släpvagnars trafiksäkerhet och direktiv 2014/47/EU om tekniska vägkontroller av trafiksäkerheten hos nyttofordon i trafik i unionen samt förslag till nytt direktiv om registreringsbevis och information i ett nationellt fordonsregister.

Förslagen syftar till att förbättra trafiksäkerheten, bidra till hållbar mobilitet och främja den fria rörligheten inom EU. Revideringen avser utökning av kontrollerna till eldrivna fordon och moderna förarstödssystem. Förslagen inför nya testmetoder för förbättrad miljökontroll och åtgärder för minskad manipulation. Vidare ställer förslagen krav på digitaliserade registreringsbevis och krav på tillgängliggörande av elektronisk information från kontroller.

Regeringen välkomnar att reglerna för kontroll av fordon anpassas till dagens teknik och sådana ändringar som på ett effektivt sätt främjar trafiksäkerheten, luftkvaliteten och en sund konkurrens. Regeringen välkomnar ansatsen som möjliggör att besiktning under vissa omständigheter kan genomföras i ett annat EU-land. Regeringen anser att det är centralt att förslagets kostnader står i proportion till samhällsnyttan. Eftersom utökade kontroller riskerar att leda till ökade kostnader för fordonsägare, företag och myndigheter är det avgörande att de kontroller som utförs har en verifierad nytta och bidrar till förslagens uppsatta mål.
