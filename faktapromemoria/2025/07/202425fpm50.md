# Ändring av NDICI-förordningen vad gäller ökad effektivitet i garantin för yttre åtgärder2024/25:FPM50

Faktapromemoria gällande förslag till Europarlamentets och rådets förordning om ändring av förordning (EU) 2021/947 vad gäller ökad effektivitet i garantin för yttre åtgärder.

Den 28 maj 2025 presenterade Europeiska kommissionen ett förslag på ett
flertal ändringar i förordningen (EU) 2021/947 om inrättande av instrumentet för grannskapet, utvecklingssamarbete och internationellt samarbete (NDICI-Europa i världen, NDICI-förordningen). Förslaget ska ses i ljuset av kommissionens förenklingsagenda och syftar till att öka effektiviteten i det garantiinstrument som används inom ramen för Europeiska fonden för hållbar utveckling plus (EFHU+). Garantiinstrumentet möjliggör ökade investeringar för hållbar utveckling i EU:s partnerländer och stödjer bland annat genomförandet av EU:s konnektivitetsstrategi Global Gateway. Ökade effektivitetsvinster föreslås uppnås genom att tillgängliggöra medel från tidigare Europeiska fonden för hållbar utveckling (EFHU) för EFHU+, harmonisera med övriga regelverk och förenkla för genomförande partner. Regeringen har ännu inte tagit ställning till förslaget i sin helhet, men ställer sig positiv till EU:s garantiverksamhet genom EFHU+ och välkomnar arbetet för att förenkla och effektivisera denna.
