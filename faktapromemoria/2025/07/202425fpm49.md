# Förenklingspaketet Omnibus IV Small mid-caps2024/25:FPM49

Faktapromemoria gällande förenklingspaketet Omnibus IV Small mid-caps.

Den 21 maj 2025 presenterade kommissionen ett nytt omnibuspaket, Omnibus IV. Detta förslag möjliggör ytterligare förenklingar riktade mot företag som definieras som small mid-caps (SMC). Förslaget avser att etablera en formaliserad definition av SMC:s, samt utvidga vissa bestämmelser som för närvarande tillämpas på små- och medelstora företag (SMF) till att även omfatta SMCs. I förslaget ingår även förenklingsåtgärder till förmån för SMC:s i följande lagstiftningsakter: EU:s dataskyddsförordning, Antidumpningsförordningen, Antisubventionsförordningen, Direktivet om marknader för finansiella instrument (Mifid II), Prospektförordningen, Batteriförordningen, CERdirektivet och F-gasförordningen.

Regeringen välkomnar kommissionens initiativ och fortsatta insatser på förenklingsområdet. Svenska och europeiska företag behöver ett ändamålsenligt och enkelt regelverk för att inte hamna efter i konkurrensen med företag utanför EU.

Regeringen välkomnar det aktuella omnibusförslaget på ett övergripande plan, men för att kunna ta ställning till förslaget i sak behöver regeringen närmare analysera förslagens effekter på respektive rättsakt. Förslag i varje enskild rättsakt måste bedömas och beredas på sina egna meriter. Regeringen kan därför ha anledning att återkomma till riksdagen med information om konsekvenser gällande respektive rättsakt.
