# EU:s strategi för vattenresiliens2024/25:FPM51

Faktapromemoria gällande EU:s strategi för vattenresiliens.

Kommissionen antog den 4 juni 2025 EU:s strategi för vattenresiliens. Strategin stakar ut en väg för att öka Europas motståndskraft och är förankrad i den vision för 2050 om ett vattenresilient EU som tillhandhåller vattensäkerhet för alla. Visionen lades fram av EU vid FN:s vattenkonferens 2023. Strategin syftar till att stödja medlemsstater i en mer effektiv vattenförvaltning genom genomförandet av befintlig lagstiftning, närmare 50 åtgärder samt genom en rekommendation om vatteneffektiva metoder för ökad vatteneffektivitet.

Strategin har tre övergripande mål; (1) återställa och skydda vattnets kretslopp, (2) främja vattensmart konkurrenskraftig ekonomi som attraherar investeringar och (3) säkra rent och prisvärt vatten för alla. Den vägledande principen är vatteneffektivitet först. Kommissionen har därför publicerat rekommendationer om vatteneffektiva metoder som bland annat omfattar vattenbalanser, lagring, fördelning och kompetens.

Kommissionen föreslår ett EU-mål om åtminstone 10 procent ökad vatteneffektivitet till 2030 och en uppmaning till medlemsstaterna att sätta nationella mål för vatteneffektivitet baserad på nationella förutsättningar. Strategin innehåller även en internationell dimension med syfte att bidra till global hållbar utveckling och främja gränsöverskridande samarbete för fred, stabilitet och säkerhet. Kommissionen aviserar att strategin ska utvärderas och följas upp regelbundet med start i december 2025, där EU-aktörer och berörda parter ska bjudas in till ett forum för vattenresiliens. Strategin kompletterar den europeiska havspakten som antogs den 5 juni.

Regeringen välkomnar EU:s vattenresiliensstrategi och kommer att bidra i den fortsatta utvecklingen och genomförandet av strategin. Regeringen anser att Europa behöver ligga i framkant för att hantera klimatförändringarnas effekter.
