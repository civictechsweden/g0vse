# Förordning om utfasning av import av rysk naturgas2024/25:FPM55

Faktapromemoria gällande förslag till Europaparlamentet och rådets förordning om utfasning av importen av rysk naturgas, om förbättrad övervakning av potentiella energiberoenden och om ändring av förordning (EU) 2017/1938.

Den 17 juni 2025 presenterade EU-kommissionen ett förslag till förordning om utfasning av import av rysk naturgas. Det är ett av flera lagförslag som EU-kommissionen aviserade i meddelandet om en färdplan för att upphöra med EU:s import av rysk energi som presenterades den 6 maj 2025.

Förslaget till förordning innebär ett förbud mot import av rörbunden naturgas och LNG från Ryssland från den 1 januari 2026, med förslag till vissa undantag gällande senare datum för ikraftträdande av förbud. Förslaget innehåller även nya mekanismer för att öka transparensen, övervakningen och spårbarheten för rysk gas på EU:s marknader samt krav på att medlemsstater som importerar gas eller olja direkt eller indirekt från Ryssland ska inrätta nationella planer för utfasning.

Regeringen välkomnar EU-kommissionens förslag till förordning och målsättningen att fasa ut EU:s import av rysk naturgas. Regeringen stödjer ett förbud mot import av rörbunden naturgas, LNG och terminaltjänster från Ryssland och avser verka för en hög ambitionsnivå i förslaget. Regeringen välkomnar krav på nationella diversifieringsplaner för naturgas och olja samt rapporteringskrav vid import av naturgas. Regeringen stödjer att utvecklingen av unionens försörjningstrygghet och energimarknader till följd av förslaget övervakas.
