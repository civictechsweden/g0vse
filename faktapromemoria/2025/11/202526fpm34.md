# Förordning om att hantera negativa handelspolitiska effekter av global överkapacitet på unionens stålmarknad

Faktapromemoria gällande Europeiska kommissionens förslag om förordning om att hantera de negativa handelspolitiska effekterna av global överkapacitet på unionens stålmarknad.

Initiativet aviserades genom Europeiska kommissionens handlingsplan för stål och metall (COM (2025)125) och är tänkt att ersätta de nuvarande skyddsåtgärderna på stål som löper ut den 30 juni 2026. Syftet med förslaget är att hantera de negativa handelsrelaterade effekterna av global överkapacitet på unionens stålmarknad.

Kommissionens förslag innebär att tullkvoter öppnas på årlig basis. När tullkvoten är uttömd tillämpas en tullsats på 50 procent vid import i EU för de varor som omfattas. Import från Norge, Island och Liechtenstein undantas från kravet på tullar och kvoter. Enligt förslaget ska stålets ursprungsland för smältning och gjutning anges.

Regeringen driver en öppen och regelbaserad handelspolitik med WTO i dess kärna. Regeringen avser att arbeta för att förslaget i tillräckligt hög grad beaktar både produktions- och användarindustrins intressen.
