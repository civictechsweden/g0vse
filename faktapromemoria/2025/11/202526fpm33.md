# En jämlikhetsunion: jämlikhetsstrategin för hbtqi+-personer 2026–20302025/26:FPM33

Faktapromemoria gällande meddelande från kommissionen till Europaparlamentet, Rådet, Europeiska ekonomiska och sociala kommittén samt Regionkommittén En jämlikhetsunion: jämlikhetsstrategin för hbtqi+-personer 2026–2030.

Den 8 oktober presenterade kommissionen meddelandet En jämlikhetsunion: Jämlikhetsstrategi för hbtqi+-personer 2026–2030. I meddelandet slår kommissionen fast målsättningen att alla i Europeiska unionen bör känna sig trygga och fria att vara den de är. Strategin bygger vidare på jämlikhetsstrategin för hbtqi-personer 2020–2025 och innehåller ett antal riktade åtgärder, inklusive rättsliga åtgärder och finansiering, för att adressera diskriminering, ojämlikhet och andra problem som hbtqi-personer möter. Åtgärderna inom strategin innehåller följande pelare:

1. Skydd
2. Egenmakt
3. Engagemang

Regeringen välkomnar att kommissionen antagit en strategisk riktning för det fortsatta arbetet med hbtqi-frågor på EU-nivå för åren 2026–2030. Regeringen delar på övergripande nivå de slutsatser som kommissionen presenterar i meddelandet, och det är en prioriterad fråga för regeringen att säkerställa lika rättigheter och möjligheter oavsett sexuell läggning, könsidentitet eller könsuttryck. De tre pelare som strategin bygger på avser viktiga områden som är väl avvägda, med tillhörande åtgärder som syftar till att stärka hbtqi-jämlikhet över flera olika politikområden. Regeringen hade dock önskat se en tydligare struktur för mål och uppföljning av strategin.
