# Medelhavspakten – ett samarbetsramverk för medelhavsområdet2025/26:FPM36

Faktapromemoria gällande gemensamt meddelande till europarlamentet, europeiska rådet, europeiska ekonomiska och sociala kommittén och regionkommittén: Medelhavspakten - Ett hav, en pakt, en framtid.

Medelhavspakten vilar på tre pelare: 1) investeringar i människors lärande, tillväxt och rörlighet, 2) Starkare, mer hållbara och integrerade ekonomier, och 3) Säkerhet, beredskap och migrationshantering. Pakten är ett resultat av en samrådsprocess med partnerländerna i det södra grannskapet, EU:s medlemsstater och organ, samt andra internationella organisationer. Genom ett mer integrerat medelhavsområde avser Medelhavspakten stärka förutsättningarna för att gemensamt hantera gränsöverskridande utmaningar och möjligheter. Den geografiska omfattningen kan i framtiden komma att utökas. Pakten innebär inget juridiskt bindande eller formaliserat samarbete, utan återspeglar en gemensam ansats mellan EU och det södra grannskapet, som ska konkretiseras i form av en handlingsplan som ska tas fram under 2026. Pakten är en fortsättning på redan existerande samarbeten inom ramen för EU:s Södra Grannskapspolitik, såsom Ny Dagordning för Medelhavet (etablerad 2021), som i sin tur bygger på Barcelonaprocessen från 1995.

Pakten föreslås preliminärt för politiskt godkännande från medlemsstater i samband med utrikesrådets möte den 20 november, och lanseras därefter ihop med partnerländerna i södra medelhavsområdet i samband med ministermötet för Medelhavsunionen den 28 november 2025. Sverige har i förhandlingsprocessen gett stöd för Medelhavspakten utifrån EU:s intressen i regionen samt framfört synpunkter om att pakten bör utformas och koordineras i linje med befintliga instrument och samarbeten. Därtill har svensk position varit att nya förslag i pakten inte
får resultera i nya finansiella åtaganden.
