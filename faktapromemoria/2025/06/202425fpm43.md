# Färdplan för att upphöra med import av energi från Ryssland2024/25:FPM43

Faktapromemoria gällande EU-kommissionens meddelande om en färdplan för
att upphöra med import av energi från Ryssland.

Den 6 maj presenterade EU-kommissionen sitt meddelande om en färdplan för att upphöra med import av energi från Ryssland. I färdplanen presenterar EU-kommissionen nio åtgärder som rör gas, kärnbränsle och olja. Färdplanen innehåller inga lagförslag, men kommissionen aviserar lagförslag som väntas presenteras i juni.

Regeringen välkomnar att EU-kommissionen presenterat en övergripande plan med EU-gemensamma möjliga åtgärder för att minska beroendet av rysk energiimport. Utfasning av rysk energi är en prioriterad fråga för regeringen som anser att EU:s beroende av rysk energi, inte minst fossila bränslen, ska upphöra snarast möjligt.
