# Förordning om ändring i asylprocedurförordningen gällande tillämpningen av begreppet säkert tredjeland2024/25:FPM45

Faktapromemoria gällande Förordning om ändring i asylprocedurförordningen gällande tillämpningen av begreppet säkert tredjeland, 2024/25:FPM45.

Den 20 maj 2025 antog kommissionen ett förslag till en förordning om ändring i asylprocedurförordningen gällande tillämpningen av begreppet säkert tredjeland, dvs. möjligheten att avvisa en asylansökan om sökanden kan söka asyl i ett säkert tredjeland. Enligt förslaget utökas möjligheten att tillämpa begreppet säkert tredjeland jämfört med i dag på så sätt att det även ska kunna tillämpas när en sökande enbart har transiterat genom ett säkert tredjeland eller om det finns en överenskommelse med ett tredjeland om att det landet ska pröva asylansökan. Enligt förslaget ska ett överklagande av ett beslut om att avvisa en asylansökan inte ha automatisk suspensiv verkan.

Regeringen välkomnar kommissionens förslag.
