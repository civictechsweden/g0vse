# Inre marknadsstrategin2024/25:FPM46

Faktapromemoria gällande Meddelande från kommissionen till Europaparlamentet, rådet, europeiska ekonomiska och sociala kommittén samt regionkommittén: ”Den inre marknaden: vår europeiska hemmamarknad i en osäker värld - En strategi för att göra den inre marknaden enkel, smidig och stark".

Den 21 maj 2025 presenterade kommissionen en ny strategi för den inre marknaden. Strategin, i form av ett meddelande, är en av kommissionens centrala insatser för att stärka Europas tillväxt och konkurrenskraft. Syftet är att förenkla, fördjupa och förverkliga den inre marknaden för att fullt ut ta tillvara dess potential som motor för tillväxt, sysselsättning, innovation och investeringar i EU. Strategin innehåller en bred uppsättning praktiska åtgärder som avses presenteras under åren 2025–2027. Fokus är att ta bort de mest skadliga hindren på den inre marknaden ("Terrible Ten"), samt att modernisera tjänstemarknaden, stärka små och medelstora företags möjligheter att expandera och verka gränsöverskridande, digitalisera regelverk och förfaranden samt säkerställa bättre efterlevnad och genomförande av EU:s regelverk.

Regeringen välkomnar kommissionens meddelande som ett viktigt steg för att sätta fokus på och fördjupa den inre marknaden. Regeringen delar kommissionens bedömning att en välfungerande, fri och konkurrensutsatt inre marknad är avgörande för Europas långsiktiga välstånd och konkurrenskraft. För svensk del är åtgärder som rör tjänstesektorn, digitalisering, minskad regelbörda och efterlevnad av inre marknadsregelverket av högsta prioritet – liksom förbättrade villkor för små och medelstora företag, innovation och gränsöverskridande investeringar.

Aviserade initiativ i meddelandet kommer att analyseras närmare allt eftersom initiativen presenterats av kommissionen.
