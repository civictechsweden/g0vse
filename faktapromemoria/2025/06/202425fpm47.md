# Förslag till Omnibus IV om digitalisering och gemensamma specifikationer2024/25:FPM47

Faktapromemoria gällande förslag till Omnibus IV om digitalisering och gemensamma
specifikationer

Den 21 maj 2025 presenterade EU-kommissionen det fjärde
förenklingspaketet, Omnibus IV som inkluderar ett förslag kopplat till
digitalisering och gemensamma specifikationer. Syftet med förslaget är att
förenkla EU-regler och minska byråkratin och den administrativa bördan för
företag på den inre marknaden, samtidigt som det upprätthåller höga krav på skydd för konsumenter och miljö.

Förslaget innehåller ett flertal ändringar i sektorsspecifik produktlagstiftning.
Syftet med ändringarna är dels att främja digitalisering och minska de
administrativa bördorna för företag genom att ta bort krav på rapportering i pappersformat dels att ge kommissionen större befogenhet att ta fram s.k. gemensamma specifikationer som alternativ till harmoniserade standarder.

Regeringen välkomnar förslagets målsättning och ambitionen att minska företagens regelbörda, digitalisera och förbättra EU-lagstiftning. Regelförenkling är en central del i konkurrenskraftsarbetet som kan förbättra förutsättningarna för en starkare tillväxt och ökad innovationsförmåga, och är fortsatt högt prioriterat av regeringen. Regeringen ser positivt på anpassning av produktlagstiftningen för att främja förenkling och digitalisering. Regeringen anser att standardiseringen inom EU ska vara marknadsdriven och i linje med internationella standarder. Regeringen avser därför verka för att EU-kommissionen endast undantagsvis ges befogenheten att utfärda gemensamma specifikationer.
