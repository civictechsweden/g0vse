# Direktiv för genomförande av BBNJ-avtalet inom ramen för FN:s havsrättskonvention till skydd för marin biologisk mångfald i områden utanför nationell jurisdiktion

Kommissionen har presenterat ett förslag på direktiv för genomförande av avtalet inom ramen för FN:s havsrättskonvention till skydd för marin biologisk mångfald i områden utanför nationell jurisdiktion, det så kallade BBNJ-avtalet.

Regeringen är positiv till att EU ska bli part till avtalet och fortsätta ta en aktiv roll i BBNJ-avtalets genomförande. Regeringen arbetar för att Sverige ska kunna bli part i avtalet så snart som möjligt, och tillsatte i juni 2024 en utredning (UD 2024:02) med uppdrag att utreda vilka författningsändringar som är nödvändiga för att möjliggöra ett svenskt tillträde till och genomförande av BBNJ-avtalet. Utredningen lämnade över sitt betänkande till regeringen i mars 2025 (SOU 2025:36).

Regeringen bedömer preliminärt att utredningens förslag är förenliga med kommissionens förslag på direktiv. Direktivet som genomför BBNJ-avtalet omfattar avtalets samtliga delar, med undantag för regleringen om kapacitetsuppbyggnad och överföring av marin teknik.
