# EU:s strategi för livsvetenskaper2024/25:FPM63

Fakta-PM gällande Europeiska kommissionens meddelande om EU:s strategi om livsvetenskaper, COM(2025) 525.

Den 2 juli 2025 presenterade Europeiska kommissionen ett meddelande om EU-strategin för livsvetenskaper. Strategin syftar till att göra EU till världens mest attraktiva plats för livsvetenskaper senast år 2030. I strategin betonas betydelsen av bioteknik, digitalisering och AI för att driva innovation inom hälsa, livsmedel och miljö. Det föreslås samordnade investeringar, förbättrad reglering och uppbyggnad av allmänhetens förtroende för att stärka sektorns konkurrenskraft.

Regeringen välkomnar strategin och anser att det är positivt att EU stärker sin konkurrenskraft och folkhälsa genom att bl.a. förbättra förutsättningarna för livsvetenskaper utifrån ett One Health-perspektiv. De enskilda förslagen i strategin kommer att analyseras och bedömas var för sig när de presenteras i enlighet med kommissionens tidsplan.
