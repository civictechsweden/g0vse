# Omnibuspaket om försvarsberedskap2024/25:FPM58

Faktapromemoria gällande ett omnibuspaket om försvarsberedskap som en del i det bredare arbetet att förenkla EU-lagstiftning. Förslaget innehåller ett meddelande från kommissionen samt lagstiftningsförslag.

Som del i det bredare arbetet att förenkla EU-lagstiftning presenterade
Europeiska kommissionen den 17 juni 2025 ett femte förenklingspaket som
syftar till att främja EU:s försvarsberedskap och industriuppbyggnad bland
annat genom ändring i försvarsspecifik lagstiftning och försvarsspecifika
program samt i annan lagstiftning utanför försvarsområdet. Även förtydliganden av tillgängliga undantag i EU:s lagstiftning presenteras.

Regeringen välkomnar övergripande kommissionens omnibuspaket om försvarsberedskap och delar mot bakgrund av det säkerhetspolitiska läget kommissionens målbild och ambition att förenkla lagstiftning som hämmar stärkandet av EU:s försvarsberedskap och industriuppbyggnad. Närmare analys av förslagen behöver göras för att kunna ta ställning till alla delar.

Regeringen har nyligen beslutat en försvarsindustristrategi (skr. 2024/25:193) och ser behovet av förenklingar för att stärka Sveriges försvarsindustriella bas. En del i detta är att stärka innovationsförmågan och för att göra det behövs förutsättningar för snabbare och enklare upphandling. En annan del i arbetet är att öka produktionen, för vilket det behövs förenkling av regler och tillståndsprocesser. Regeringen stödjer därför arbetet med regelförenkling på EU-nivå.
