# Förordning om revidering av europeiska klimatlagen med nytt klimatmål för EU till 20402024/25:FPM65

Faktapromemoria gällande förslag till EUROPAPARLAMENTETS OCH RÅDETS FÖRORDNING
om ändring av förordning (EU) 2021/1119 om inrättande av en ram för att
uppnå klimatneutralitet. Tidigare faktapromemoria i ärendet: För 2040-
meddelandet: Meddelande om EU:s klimatmål för 2040: 2023/24:FPM48.

Den 2 juli 2025 presenterade kommissionen ett förslag till en reviderad europeisk klimatlag med ett nytt klimatmål till 2040 på 90 procents minskning av nettoutsläppen till 2040, jämfört med 1990. Förslaget inkluderar en möjlighet att tillgodoräkna sig 3 procentenheter högkvalitativa internationella utsläppskrediter i enlighet med Parisavtalets artikel 6.

Regeringen vill se att den reviderade europeiska klimatlagen skapar förutsättningar för EU att på ett kostnadseffektivt och samhällsekonomiskt effektivt sätt kunna nå den långsiktiga målsättningen om klimatneutralitet till 2050, där konkurrenskraften stärks. En sådan målbana måste bygga på acceptans hos medborgarna. Regeringen anser att EU bör anta ett klimatmål för 2040 som innebär att nettoutsläppen minskar med 90 procent till 2040, jämfört med 1990, under förutsättning att genomförandet bedöms vara realistiskt. En reviderad europeisk klimatlag bör omhänderta vikten av konvergens av EU:s klimatpolitik genom att fokusera på utsläppshandeln som det centrala styrmedlet, beakta de inneboende osäkerheter som omgärdar LULUCF-sektorn och framhålla bioekonomins betydelse för klimatomställningen, skapa incitament för permanenta upptag såsom bio-CCS och DACCS i EU:s klimatramverk, samt inbegripa en teknikneutral och mindre detaljreglerad energipolitik där alla fossilfria alternativ, inklusive kärnkraft, ingår. Regeringen verkar för att dessa delar i den utsträckning det är möjligt beaktas i förhandlingen om den reviderade europeiska klimatlagen.

Regeringen stödjer möjligheten att inkludera Parisavtalets artikel 6 som en flexibilitet för perioden efter 2030 som del i att nå ett 90-procentsmål. Regeringen verkar för att artikel 6-krediter ska ha hög miljöintegritet, kvalitet, additionalitet och långsiktigt hållbara resultat samt för att sådan flexibilitet inte urholkar det långsiktiga omställningstrycket för EU:s industri att minska sin klimatpåverkan.
