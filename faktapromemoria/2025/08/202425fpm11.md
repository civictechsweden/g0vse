# Förordning om ett offentligt gränssnitt kopplat till informationssystemet för den inre marknaden för anmälan av utstationering av arbetstagare (E-formulär)2024/25:FPM11

Förslag till EUROPAPARLAMENTETS OCH RÅDETS FÖRORDNING om ett offentligt gränssnitt anslutet till informationssystemet för den inre marknaden för anmälan av utstationering av arbetstagare och om ändring av förordning (EU) nr 1024/2012.

Europeiska kommissionen föreslår att ett frivilligt och flerspråkigt offentligt gränssnitt införs för anmälan om utstationering av arbetstagare, ett s.k. E-formulär, kopplat till det befintliga informationssystemet för den inre marknaden (IMI). Åtgärden syftar till att bidra till en väl fungerande inre marknad genom att minska administrativa hinder för friheten att tillhandahålla tjänster, samtidigt som den ska underlätta medlemsstaternas effektiva övervakning av efterlevnaden av EU-lagstiftning som syftar till att säkerställa skyddet av utstationerade arbetstagares rättigheter, och stödja relaterat administrativt samarbete mellan de nationella behöriga myndigheterna. Det föreslås vara frivilligt för medlemsstaterna att använda sig av det offentliga gränssnittet.

Regeringen välkomnar förslaget om ett frivilligt offentligt gränssnitt för anmälan av utstationering av arbetstagare, så länge det säkerställs att användningen av det är frivilligt och att varje medlemsstat får besluta om lämpligheten att ansluta sig för egen del.
