# Översyn av EU:s ramverk för värdepapperisering2024/25:FPM60

Faktapromemoria gällande Europeiska kommissionens förslag till lagstiftningspaket med ändringar i EU:s ramverk för värdepapperisering, COM(2025)825, COM(2025)826.

Kommissionen presenterade den 17 juni 2025 ett lagstiftningspaket med ändringar i EU:s ramverk för värdepapperisering. Förslaget är ett av flera i kommissionen strategi för att skapa en spar- och investeringsunion. Lagstiftningspaketet innehåller förslag om ändringar i EU:s förordning om värdepapperisering, EU:s kapitaltäckningsregelverk för banker (tillsynsförordningen) och i delegerade akter till dels EU:s kapitaltäckningsregelverk för banker, dels EU:s försäkringsrörelsedirektiv. De föreslagna ändringarna syftar till att öka kapaciteten hos banksektorn att ge ut lån vilket enligt kommissionen skulle underlätta finansieringen av EU:s prioriteringar.

Regeringen välkomnar översynen och ambitionen att stärka EU:s kapitalmarknader, och är positiv till ändringar som sänker kostnader och administrativa bördor för berörda aktörer och myndigheter genom förenklingar och standardisering. Regeringens målsättning i översynen är att den finansiella stabiliteten inte äventyras och att värna den svenska marknaden för säkerställda obligationer. Kapitalkrav ska vara riskbaserade och eventuella ändringar bör syfta till en rättvis och nyanserad återspegling av riskerna med värdepapperisering. Regeringen förespråkar därför försiktighet i delar av förslaget som innebär sänkta kapitalkrav.
