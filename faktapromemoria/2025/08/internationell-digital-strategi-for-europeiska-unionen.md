# Internationell digital strategi för Europeiska unionen2024/25:FPM56

Faktapromemoria gällande en internationell digital strategi för Europeiska unionen.

Meddelandet om en internationell digital strategi för EU presenterades den 5 juni 2025 av Europeiska kommissionen och EU:s höga representant för utrikesfrågor och säkerhetspolitik, HRVP. Strategin syftar till att stärka EU:s globala konkurrenskraft och inflytande inom digitala tekniker, säkerställa säkerhet och resiliens i kritisk infrastruktur samt främja ett värderingsdrivet, öppet och regelbaserat ramverk för global digital styrning. Strategin bygger vidare på redan existerande EU-initiativ såsom Global Gateway, Digital Decade Policy Programme 2030 och flera digitala partnerskap med tredjeländer. Det globala målet är att främja säker och inkluderande digital infrastruktur, innovation inom teknikområden som AI, halvledare och kvant, samt skapa synergieffekter mellan EU:s interna och externa digitala politik. Strategin tar ett helhetsgrepp över digital diplomati, tekniksamarbete, cyberförsvar, AI-styrning, digital handel och interoperabla offentliga system, och lyfter ett brett spektrum av konkreta åtgärder och exempel på pågående och planerade projekt världen över. Regeringen instämmer i strategins övergripande budskap. I en värld där teknik alltmer står i centrum för geopolitisk konkurrens är det angeläget att EU kan agera samlat utrikespolitiskt. Regeringen bedömer att strategin kan bidra till att EU som helhet mer effektivt kan främja europeiska intressen och värderingar såsom konkurrenskraft, säkerhet och en global digital styrning med människan i centrum och respekt för mänskliga rättigheter.
