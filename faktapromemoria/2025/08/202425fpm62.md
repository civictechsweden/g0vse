# Förslag till förordning om säkerhet, resiliens och hållbarhet i rymdverksamhet i Europeiska unionen2024/25:FPM62

Faktapromemoria gällande förslag till EUROPARLAMENTETS OCH RÅDETS FÖRORDNING om
säkerhet, resiliens och hållbarhet i rymdverksamhet i Europeiska unionen.

Den 25 juni 2025 antog kommissionen förslaget till förordning om rymdverksamhet. Enligt förslaget ska förordningen börja gälla från den 1 januari 2030. Förslaget syftar till att upprätta en fungerande inre marknad för rymdverksamhet genom att med ett antal nya åtgärder göra Europas rymdsektor mer hållbar, säkrare och mer konkurrenskraftig i såväl Europa som på exportmarknader. Kommissionen menar att dagens fragmentisering med olika nationella strategier och varierande regelverk hämmar Europas konkurrenskraft.

Regeringen är positiv till förslagets målsättning att öka konkurrenskraften, säkerheten, resiliensen och hållbarheten för rymdverksamhet i Europeiska unionen men är inte övertygad om att förslaget i den föreslagna utformningen kommer att leda till det. Regeringen är inte heller övertygad om att det finns hinder för den inre marknaden som motiverar förslaget.

Initiativ på EU-nivå behöver bevara utrymmet för nationellt självbestämmande över hur och när tillstånd för rymdverksamhet beviljas eftersom det är en förutsättning för medlemsstaternas ansvar enligt folkrättsliga åtaganden (som FN:s rymdfördrag).
