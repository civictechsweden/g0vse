# Förordning om samarbete mellan tillsynsmyndigheter ansvariga för tillsynen av direktiv om otillbörliga handelsmetoder i jordbruks- och livsmedelskedjan

Faktapromemoria gällande Europaparlamentets och rådets förordning om samarbete mellan tillsynsmyndigheter ansvariga för tillsynen av Direktiv (EU) 2019/633 om otillbörliga handelsmetoder i jordbruks- och livsmedelskedjan.

Förslaget till förordning om gränsöverskridande samarbete fastställer vissa regler om samarbete och samordning av åtgärder mellan de tillsynsmyndigheter som av sina medlemsstater utsetts till ansvariga för verkställandet av förbudet mot otillbörliga handelsmetoder mellan företag i jordbruks- och livsmedelskedjan. Redan idag ska ansvarig tillsynsmyndighet samarbeta med Europeiska kommissionen och tillsynsmyndigheter i andra medlemsstater i Europeiska unionen och bistå dessa i utredningar. Bakgrunden till förslaget är dels att de politiska riktlinjerna för den nya kommissionen omfattar ett åtagande att stärka jordbrukarnas ställning och ge dem ett starkare skydd mot otillbörliga handelsmetoder, dels att det har framkommit att de nationella tillsynsmyndigheterna upplever hinder mot ett effektivt gränsöverskridande samarbete. Regeringen ser positivt på att i vissa avseenden utöka samarbetet mellan de olika medlemsstaternas tillsynsmyndigheter för att stärka konkurrenskraften i livsmedelskedjan, men uppgifterna som tillsynsmyndigheterna åläggs behöver vara väl avvägda, rimliga och utgångspunkten är att eventuella kostnader för dessa ska rymmas inom befintliga ramar.
