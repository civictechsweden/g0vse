# Kommissionens höstpaket 2025 inom ramen för den europeiska planeringsterminen: meddelanden, rekommendation och rapport

Faktapromemoria gällande Kommissionens höstpaket 2025 inom ramen för den
europeiska planeringsterminen: meddelanden,
rekommendation och rapport

Europeiska kommissionen inledde 2025 års europeiska planeringstermin genom att presentera det s.k. höstpaketet. Paketet presenterades i två delar. Den 18 december presenterades ett meddelande om den europeiska planeringsterminen 2025 – höstpaketet, rapporten om  förvarningsmekanismen 2025, ett förslag till rekommendation om den  ekonomiska politiken i euroområdet för 2025 och ett förslag till gemensam  sysselsättningsrapport för 2025. Dokumenten presenterades något senare  än vanligt med anledning av den nya kommissionens tillträde den 1  december. Med anledning av att detta är första året som det nya ramverket  för ekonomisk styrning ska genomföras presenterades några finanspolitiska  delar i en separat del av höstpaketet den 26 november. Dessa dokument  kommer framöver i regel att presenteras på våren. Kommissionen  konstaterar att EU under de senaste åren har genomfört djupgående  anpassningar och justerat sina politiska prioriteringar för att kunna möta nya utmaningar. Den ekonomiska aktiviteten ser nu ut att gradvis öka, med en  sysselsättning som håller sig kvar på en rekordhög nivå och en köpkraft som  förbättras i takt med att inflationen sjunker. Men för att säkerställa fortsatt  välstånd måste EU ta itu med hindren för tillväxt och konkurrenskraft. Detta  kräver en konsekvent och ambitiös politisk agenda.


Regeringen välkomnar höstpaketet. Det är viktigt att planeringsterminen fokuserar på de övergripande målen att säkerställa sunda offentliga finanser, förebygga och korrigera makroekonomiska obalanser, och främja hållbar inkluderande ekonomisk tillväxt och välfungerande arbetsmarknader.
