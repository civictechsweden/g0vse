# Förordning om att stärka jordbrukarnas ställning i livsmedelskedjan

Faktapromemoria gällande Förslag till Europaparlamentets och Rådets förordning som ändrar förordningarna, Förordning (EU) Nr 1308/2013, (EU) 2021/2115 och (EU) 2021/2116 vad gäller jordbrukarnas position i livsmedelskedjan.

Förslaget till förordning, som ändrar i tre förordningar, syftar till att stärka jordbrukarnas ställning i livsmedelskedjan. Förslaget innehåller regler för hur de frivilliga begreppen ”rättvis” och ”kort leveranskedja” får användas. Vidare innehåller förslaget krav på att alla jordbruksprodukter ska täckas av skrivna kontrakt vid försäljning från primärproducenterna och att medlemsstaterna ska inrätta en medlingsmekanism för att hantera tvister gällande kontrakt. Förslaget omfattar regler för icke erkända producentorganisationer att planera produktionen och sälja medlemmarnas produkter. Förslaget innebär även möjlighet till högre stöd för vissa producenter för att öka intresset att ansluta sig till en producentorganisation.

Medlemsstaterna föreslås få använda upp till sex procent av basinkomststödet och omfördela detta till åtgärder riktade mot specifika sektorer Vid obalans på marknaden föreslås jordbruksreserven få användas till olika former av marknadsåtgärder.

Regeringen är positiv till ansatsen att stärka jordbrukarnas ställning i livsmedelskedjan och anser att detta är en viktig del för att stärka konkurrenskraften och lönsamheten i jordbruket. I förslaget finns det delar som kommer att förenkla för företagen. Fler förslag till förenkling hade varit önskvärt för att öka intresset och anslutningen till producentorganisationer. Regeringen efterfrågar ändringar av förslaget framför allt när det gäller det obligatoriska kravet på kontrakt samt utvidgningen av jordbruksreserven och vilka åtgärder som får täckas av den. Regeringen ställer sig tveksam till förslaget om att definiera krav för när vissa påståenden, som till exempel kort leveranskedja, och påståenden som förmedlar en rättvis fördelning av produktens värde får användas.
