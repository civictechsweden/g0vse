# Förordning om inrättande av en reform- och tillväxtfacilitet för Moldavien

Faktapromemoria gällande Proposal for a REGULATION OF THE EUROPEAN PARLIAMENT AND OF THE COUNCIL on establishing the Reform and Growth Facility for the Republic of Moldova 52024PC0469\.

Den 10 oktober 2024 presenterade kommissionen ett förslag till Europaparlamentets och rådets förordning om inrättandet av en reform\- och tillväxtfacilitet för Moldavien. Faciliteten syftar till att stödja Moldaviens närmande till EU genom att påskynda genomförandet av socioekonomiska och grundläggande reformer och stimulera investeringar. Faciliteten omfattar totalt 1785 miljoner euro, varav 1500 miljoner euro i förmånliga lån och 420 miljoner euro i bidrag. Förslaget är nära utformat efter reform\- och tillväxtfaciliteten för västra Balkan. Det finns sedan tidigare även en facilitet för Ukraina.

Regeringen välkomnar kommissionens förslag om en tillväxtfacilitet som tydligt syftar till att stödja Moldaviens socioekonomiska utveckling, fortsatta reformarbete och EU\-anslutningsprocess. Regeringen är kritisk till den föreslagna lånekonstruktionen. Gemensam upplåning har, utöver tillväxtfaciliteten för västra Balkan, tidigare endast använts för krisinstrument, vilket tillväxtfaciliteten för Moldavien inte är. Regeringen anser att denna typ av finansieringslösning inte bör bli prejudicerande för framtida EU\-instrument.
