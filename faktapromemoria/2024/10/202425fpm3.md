# Ändring av förordning om vissa åtgärder i syfte att bevara fiskbestånd i fråga om länder som tillåter ohållbart fiske

Faktapromemoria gällande förslag till Europaparlamentets och rådets förordning om ändring av förordning (EU) nr 1026/2012 om vissa åtgärder i syfte att
bevara fiskbestånd i fråga om länder som tillåter ohållbart fiske.

För att komma överens om en hållbar förvaltning av gränsöverskridande och långvandrande fiskbestånd krävs att alla berörda stater visar en genuin samarbetsvilja. EU är en lönsam destinationsmarknad för fiskeriprodukter och har därför ett särskilt ansvar att se till att skyldigheten att samarbeta uppfylls.

I Europaparlamentets och rådets förordning (EU) nr 1026/2012 om vissa åtgärder i syfte att bevara fiskbestånd i fråga om länder som tillåter ohållbart fiske fastställs en ram för EU:s antagande av vissa åtgärder avseende tredjeländers fiskerirelaterade verksamhet och politik som tillåter ohållbart fiske. Sådana åtgärder kan inbegripa identifiering av ett land som ett land som tillåter ohållbart fiske och införande av restriktioner för import av fisk. Detta förslag är en ändring av förordning (EU) nr 1026/2012 och syftar främst till att klargöra villkoren för att ett land ska identifieras som ett land som tillåter ohållbart fiske. Ändringen syftar också till att förtydliga och stärka samarbetsprocessen med slutmålet att så snart som möjligt få ohållbara fiskemetoder att upphöra.

Regeringen välkomnar förslaget och anser att det bör finnas en koppling mellan agerande som äventyrar den hållbara förvaltningen av bestånd av gemensamt intresse för unionen och tredjeländer, och tillträde till EU:s marknad.
