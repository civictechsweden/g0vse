# En samarbetsmekanism för Ukraina-lån och exceptionellt makroekonomiskt stöd till Ukraina

Faktapromemoria gällande förslag till Europaparlamentets och rådets förordning om inrättande av en samarbetsmekanism för Ukraina\-lån och om exceptionellt makroekonomiskt stöd till Ukraina, COM(2024\) 426 final.

Den 20 september 2024 presenterade Europeiska kommissionen ett förslag till förordning om inrättande av en samarbetsmekanism för Ukraina\-lån och om ett exceptionellt makroekonomiskt stöd till Ukraina. Samarbetsmekanismen syftar till att ge Ukraina bidrag som ska användas för att återbetala lån från EU, G7\-länder och vissa andra bilaterala långivare om högst 45 miljarder euro. Mekanismen säkerställer ett fortsatt stöd till Ukraina för att avhjälpa landets kortsiktiga finansieringsbehov. Det makroekonomiska stödet till Ukraina omfattar ett lån om högst 35 miljarder euro. Lånet ska finansieras genom gemensam upplåning med EU\-budgeten som garanti, genom att utnyttja utrymmet mellan utgiftstaket och egna medelstaket, utan någon avsättning eller nationella bilaterala garantier. Återbetalningen av lånen inom samarbetsmekanismen och kostnader relaterade till dessa föreslås främst finansieras genom intäkter från den framtida extraordinära avkastningen från frysta statliga ryska tillgångar som förvaras hos europeiska värdepapperscentraler.

Regeringen stödjer kommissionens förslag, som möjliggör snabba utbetalningar från EU, vilket är viktigt mot bakgrund av Ukrainas akuta finansieringsbehov.
