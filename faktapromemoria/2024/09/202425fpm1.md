# Rådets genomförandebeslut om viseringsrestriktioner för Somalia

Faktapromemoria om upphävande av vissa bestämmelser i Europaparlamentets och rådets förordning (EG) 810/2009 för Somalia.

Enligt kommissionens förslag till rådsbeslut ska vissa bestämmelser i viseringskodexen tillfälligt upphävas i förhållande till medborgare i Somalia. Syftet med förslaget är att skapa incitament för Somalia att samarbeta bättre när det gäller att återta sina medborgare som inte har rätt att vistas i EU.

Regeringen stödjer åtgärder som bidrar till ett effektivt återvändande. En väl fungerande och rättssäker ordning för återvändande är avgörande för ett gemensamt och hållbart europeiskt migrationssystem. Det nu aktuella förslaget kan bidra till detta men det är också viktigt att Sveriges bilaterala relationer med Somalia beaktas vid överväganden om genomförande av viseringsrestriktionerna.
