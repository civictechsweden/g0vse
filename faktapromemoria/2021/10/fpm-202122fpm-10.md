# Ändring av direktiv om harmonisering av medlemsstaternas lagstiftning om tillhandahållande på marknaden av radioutrustning

Förslag till Europaparlamentets och rådets direktiv om ändring av direktiv 2014/53/EU om harmonisering av medlemsstaternas lagstiftning om tillhandahållande på marknaden av radioutrustning, COM (2021) 547.

Med sitt förslag till ändring av Europaparlamentets och rådets direktiv om ändring av direktiv 2014/53/EU om harmonisering av medlemsstaternas lagstiftning om tillhandahållande på marknaden av radioutrustning (radioutrustningsdirektivet) avser kommissionen att införa en gemensam lösning för laddning av mobiltelefoner, datorplattor, digitala kameror, hörlurar, headset, handhållna videospelskonsoler och bärbara högtalare. Kommissionen föreslår att gränssnittet för USB typ C förs in som standard i radioutrustningsdirektivet. Kommissionens förslag syftar till att förhindra en fragmentering av marknaden när det gäller laddningsgränssnitt och kommunikationsprotokoll för laddning, öka konsumenternas nytta och minska det elektroniska avfallet.

Regeringen ser positivt på och välkomnar att kommissionen har presenterat ett förslag till gemensamma laddare som en del av övergången till en cirkulär ekonomi. Regeringen anser att de klimat- och miljömässiga aspekterna behöver vara i fokus för teknikutvecklingen och att digitala infrastrukturer och tekniker måste vara hållbara samt energi- och resurseffektiva. Vidare anser regeringen att det ur konsumentperspektiv finns fördelar med ett gemensamt gränssnitt för laddare.
