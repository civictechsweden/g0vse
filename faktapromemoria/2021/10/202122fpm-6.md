# Det nya europeiska Bauhaus

Faktapromemoria gällande MEDDELANDE FRÅN KOMMISSIONEN TILL EUROPAPARLAMENTET, RÅDET, EUROPEISKA EKONOMISKA OCH SOCIALA KOMMITTÉN SAMT REGIONKOMMITTÉN Det nya europeiska Bauhaus Vackert, hållbart, tillsammans, COM (2021) 573.

Kommissionens meddelande om Ett nytt europeiskt Bauhaus (New European Bauhaus, förkortat NEB) har ambitionen att skapa vackra, hållbara och inkluderande platser, produkter och levnadssätt och därmed påskynda den gröna omställningen. Initiativet är i första hand menat att intensifiera synergier mellan befintliga och planerade EU-strategier eller EU-program för att stödja Bauhausinitiativets mål. Meddelandet föreslår också inrättandet av en tankesmedja (Bauhauslaboratorium) och ett årligt evenemang för att uppmärksamma frågorna.

Sverige välkomnar en bred EU-gemensam satsning som utifrån en helhetssyn betonar gestaltningsfrågornas och kulturens och kreativitetens betydelse i utvecklingsarbetet för en omställning till hållbara samhällen och som ger medlemsstaterna såväl gemensamma målsättningar som konkreta verktyg för att uppnå dessa. Det skapar också goda förutsättningar för fortsatt arbete och eventuella nya satsningar på nationell nivå inom en mängd områden som på något sätt berör arkitektur, form, design, konst, kultur och kulturarv och hållbar stadsutveckling.

En av de absolut största utmaningarna i omställningen till ett hållbart samhälle är att skapa och utveckla platser där vi lever, bor och arbetar till hållbara, berikande, demokratiska och meningsfulla platser för alla. Platser och miljöer som vi alla kan vara stolta över i generationer framöver. Att åstadkomma detta är en stor och komplex utmaning där olika discipliner som arkitekter, designers, antikvarier, konstnärer, ingenjörer och samhällsvetare behöver jobba ihop. Dialog måste även ske på tvären mellan offentliga aktörer, näringsliv, akademi och invånare.

Regeringen har uppdragit åt Boverket att koordinera det svenska deltagandet i NEB i syfte att stärka Sveriges bidrag till initiativet. Rådet för hållbara städer är partner till NEB och arbetar redan idag aktivt med den svenska delen av genomförandet. Även Nordiska ministerrådet har initierat ett arbete med NEB.
