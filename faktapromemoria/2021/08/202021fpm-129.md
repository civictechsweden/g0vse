# EU-standard för gröna obligationer

Faktapromemoria gällande förslag till EUROPAPARLAMENTETS OCH RÅDETS FÖRORDNING om europeiska gröna obligationer, COM(2021\) 391 final.

Kommissionen föreslår en EU\-förordning om gröna obligationer. Gröna obligationer är finansiella instrument som finansierar klimat\- och miljövänliga investeringar. Förslaget är en del av kommissionens arbete med en hållbar finansmarknad och syftar till att styra kapitalflöden i riktning mot en mer hållbar ekonomi.

För att en obligation ska få klassificeras som en europeisk grön obligation ställs en rad krav. Upplånade pengar ska gå till verksamhet som uppfyller kraven i EU:s gröna taxonomiförordning. Utgivaren av en europeisk grön obligation ska offentliggöra viss information och regelefterlevnad ska säkerställas via extern granskning. Både rapportering och externa granskare av gröna obligationer ska underställas tillsyn.

Regeringen välkomnar förslaget om en EU\-gemensam frivillig standard för gröna obligationer.
