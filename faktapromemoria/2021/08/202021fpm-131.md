# Rådets genomförandebeslut om viseringsrestriktioner för Bangladesh, Gambia och Irak

Faktapromemoria gällande förslag till RÅDETS GENOMFÖRANDEBESLUT om tillfälligt upphävande av vissa bestämmelser i Europaparlamentets och rådets förordning (EG) nr 810/2009 med avseende på Bangladesh, COM (2021\) 412\. Förslag till RÅDETS GENOMFÖRANDEBESLUT om tillfälligt upphävande av vissa bestämmelser i Europaparlamentets och rådets förordning (EG) nr 810/2009 med avseende på Gambia, COM (2021\) 413\. Förslag till RÅDETS GENOMFÖRANDEBESLUT om tillfälligt upphävande av vissa bestämmelser i Europaparlamentets och rådets förordning (EG) nr 810/2009 med avseende på Irak, COM (2021\) 414\.

Utkasten till rådsbeslut innehåller förslag om att tillfälligt upphäva vissa bestämmelser i viseringskodexen i förhållande till medborgare i Bangladesh, Gambia och Irak. Syftet med förslagen är att skapa incitament för dessa tredjeländer att samarbeta bättre vad gäller att återta egna medborgare.

Regeringen stödjer åtgärder som bidrar till ett effektivt och gemensamt EU\- system för återvändande. En väl fungerande och rättssäker ordning för återvändande är avgörande för ett gemensamt och hållbart europeiskt migrationssystem. Det nu aktuella förslaget kan bidra till detta.
