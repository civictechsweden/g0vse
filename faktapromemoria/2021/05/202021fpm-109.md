# Förordning om artificiell intelligens

Proposal for a Regulation laying down harmonised rules on artificial intelligence (artificial intelligence act) and amending certain union legislative acts, COM(2021\) 206\.

Den 21 april 2021 presenterade kommissionen sitt förslag till en förordning om harmoniserade regler för artificiell intelligens (AI) inom ramen för strategin för det digitala Europa. Kommissionen annonserade i Vitboken om artificiell intelligens, som presenterades den 19 februari 2020, ambitionen att föreslå ett rättsligt ramverk för AI med utgångspunkt i etiska riktlinjer för utveckling och användning av AI.

Syftet med förslaget till förordning är att harmonisera regler för AI inom EU, stärka den inre marknadens konkurrenskraft och funktion samt att undvika fragmentering på den inre marknaden, skydda hälsa, säkerhet och grundläggande rättigheter, främja de positiva aspekterna av AI och säkerställa fri rörlighet av AI\-system. Förslagets rättsliga grund är artikel 114 fördraget om Europeiska unionens funktionssätt om den inre marknadens funktion.

Förslaget använder ett riskbaserat angreppsätt i syfte att skapa en strukturerad uppdelning mellan olika typer av AI\-system och dess användning där vissa är förbjudna, andra tillåtna men med restriktioner och krav i form av bl.a. tillsyn och registrering hos ansvarig myndighet. De AI\- system som inte innebär någon eller liten risk får användas utan restriktioner. Ett system för marknadsövervakning\- och regelefterlevnad via offentliga organ föreslås införas på såväl nationell nivå som på EU\-nivå. För att få använda högrisk\-system krävs en CE\-märkning som kan fås efter en prövning av behörigt offentligt organ. Användning av s.k. regulatoriska sandlådor föreslås i syfte att främja innovation och effektivisera regelefterlevnad för kommande AI\-system.

Regeringen är positiv till kommissionens arbete att skapa enhetlig reglering för AI inom EU. AI har använts länge och används av många företag och inom offentlig sektor i dag. Potentialen är betydande och Sverige ska vara ledande i att ta tillvara möjligheterna som användningen av AI kan ge och regeringen ser därför positivt på EU\-reglering som stödjer detta. EU behöver på övergripande nivå stärka sin kapacitet att utveckla och använda AI.

Det är viktigt att samhället har förtroende för tekniken och dess användning. Regeringen stödjer därför inriktningen att ta fram regler som ökar transparens, tydliggör vilka användningar som ska vara förbjudna respektive möjliggör tillsyn och efterlevnad. Samtidigt behöver reglerna vara proportionerliga i förhållande till de syften som anges, utgå från principen om teknikneutralitet och inte vara för detaljerade eller administrativt betungande.

Regeringen välkomnar att förslaget tar sin grund i mänskliga rättigheter inklusive rätten till privatliv, yttrandefrihet, icke\-diskriminering och jämställdhet, men även personlig integritet, skydd av fysiska personer i fråga om behandling av personuppgifter och informations\- och cybersäkerhet.
