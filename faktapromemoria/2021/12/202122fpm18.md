# Ändringar av EU:s kapitaltäckningsregelverk

Faktapromeoria gällande Proposal for a DIRECTIV OF THE EUROPEAN PARLIAMENT AND OF
THE COUNCIL amending Directive 2013/36/EU as regards supervisory
powers, sanctions, third-country branches, and environmental, social and
governance risks, and amending Directive 2014/59/EU, COM (2021) 663.
Proposal for a REGULATION OF THE EUROPEAN PARLIAMENT AND
OF THE COUNCIL amending Regulation (EU) No 575/2013 as regards
requirements for credit risk, credit valuation adjustment risk, operational risk,
market risk and the output floor, COM (2021) 664.
Proposal for a REGULATION OF THE EUROPEAN PARLIAMENT AND
OF THE COUNCIL amending Regulation (EU) No 575/2013 and Directive
2014/59/EU as regards the prudential treatment of global systemically
important institution groups with a multiple point of entry resolution strategy
and a methodology for the indirect subscription of instruments eligible for
meeting the minimum requirement for own funds and eligible liabilities, COM (2021) 665.

Europeiska kommissionen presenterade den 27 oktober 2021 ett förslag till
ändringar och kompletteringar i EU:s kapitaltäckningsregelverk för
kreditinstitut. Ändringar görs i både EU:s tillsynsförordning och i EU:s
kapitaltäckningsdirektiv. Kommissionen lyfter fram följande delar som de
mest centrala:

* ändringar för att genomföra den avslutande etappen av Basel III (den
  s.k. Baselöverenskommelsen från 2017),
* åtgärder för att bättre integrera hållbarhetsrisker i tillsynen,
* förslag om nya tillsynsbefogenheter, och
* anpassade krav för mindre banker avseende offentliggörande av
  information.

Utöver detta föreslår kommissionen vissa ändrade regler gällande kravet på
kapitalbas och kvalificerade skulder i tillsynsförordningen.

Flertalet av förslagen i tillsynsförordningen föreslås börja tillämpas fr.o.m.
den 1 januari 2025 med en gradvis infasning för vissa av förslagen.
Ändringarna i kapitaltäckningsdirektivet föreslås börja gälla 18 månader
efter att direktivet träder i kraft.

Regeringen välkomnar att internationella överenskommelser genomförs i
EU:s kapitaltäckningsregelverk. Stärkt riskkänslighet i schablonmetoderna
och ett golvkrav för riskvägda tillgångar kan bidra till internationellt
tillförlitliga kapitalkrav som speglar risken i bankernas verksamheter.
Bankerna har en viktig roll som kreditförmedlare till hushåll och företag och
regeringen anser att det är angeläget att Baselöverenskommelsen genomförs på ett sätt som säkerställer att en välfungerande kreditgivning kan upprätthållas i Sverige. Regeringen kommer att verka för att Baselöverenskommelsen ska genomföras i enlighet med Ekofinrådets
slutsatser.

Regeringen är pådrivande för att skapa en hållbar finansmarknad inom EU och i det syftet integrera hållbarhetsrisker i kapitaltäckningsregelverket. Regeringen är därför som utgångspunkt positiv till att kommissionens förslag
inkluderar åtgärder på detta område. Regeringen förespråkar ett proportionerligt och ändamålsenligt regelverk.
