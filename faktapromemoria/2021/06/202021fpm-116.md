# Meddelande om ett modernt regelverk för företagsbeskattning i EU

Faktapromemoria gällande MEDDELANDE FRÅN KOMMISSIONEN TILL EUROPAPARLAMENTET OCH RÅDET Företagsbeskattning för 2000-talet, COM (2021) 251 . Kommissionens rekommendation (EU) 2021/801 av den 18 maj 2021 om den skattemässiga behandlingen av förluster under covid-19-krisen, C (2021) 3484.

Den 18 maj 2021 antog kommissionen ett meddelande om ett modernt regelverk för företagsbeskattning i EU. Av meddelandet framgår att kommissionen anser att förutsättningarna för unionens nuvarande inriktning och handlingsprogram avseende företagsbeskattning radikalt har förändrats de senaste åren. Det beror inte endast på konsekvenserna av smittspridningen av covid-19 utan även på andra faktorer som en åldrande befolkning, klimatförändringarna, globaliseringen och en förändrad arbetsmarknad. Tillsammans med digitaliseringen har detta inneburit en påverkan på befintliga skattebaser som kräver nya ramverk för beskattningen. Enligt kommissionen behöver EU därför ett robust, effektivt och rättvist beskattningsramverk som tillgodoser behovet av offentlig finansiering samtidigt som det stödjer en återhämtning samt en grön och digital omvandling som främjar en rättvis och hållbar tillväxt av nya arbetstillfällen och investeringar.

Mot den bakgrunden har kommissionen föreslagit dels hur genomförandet av IF/OECD:s arbete med skatteutmaningar till följd av digitaliseringen av ekonomin (pelare 1 och 2) ska hanteras inom EU, dels fem åtgärder som endast ska gälla inom EU. När det gäller genomförandet av pelare 1 och 2 kommer det att ske genom två direktiv för att säkerställa att detta görs på ett likformigt sätt inom hela unionen. Genomförandet av pelare 2 kommer att påverka redan implementerade direktiv, t.ex. direktivet mot skatteundandraganden (ATAD) särskilt avseende CFC-reglerna samt ränte- och royaltydirektivet. Kommissionen menar även att det utöver genomförandet av pelarna kommer att krävas fler åtgärder för att bemöta ovan angivna utmaningar och listar fem åtgärdsområden. Det handlar om ett förslag om att införa en offentlig listning av effektiva skattesatser för vissa stora företag, ett förslag om att neutralisera användandet av bolag som saknar affärsverksamhet och substans, att anta en rekommendation om hantering av förluster, ett förslag om hur den snedvridning kommissionen anser finns vid finansiering av företag med lån i stället för med eget kapital ska minska (avdrag för eget kapitel, DEBRA) och ett förslag om att införa ett långsiktigt gemensamt ramverk för företagsbeskattningen i EU (BEFIT) som ska ersätta förslaget om en gemensam konsoliderad bolagsskattebas (CCCTB).

Regeringen prioriterar arbete som syftar till att förhindra skatteflykt, skatteundandragande och skadlig skattekonkurrens. Regeringen anser också att det är angeläget att reglerna på skatteområdet är enkla att hantera och administrera för företagen. Kommissionens meddelande är mycket omfattande och det finns inga konkreta förslag i meddelandet. Om sådana läggs fram behöver dessa analyseras närmare innan regeringen kan ta ställning till dem. Generellt sett är dock regeringen fortsatt negativ till att ytterligare befogenheter på skatteområdet flyttas till EU. Detta gäller särskilt de direkta skatterna och skatter som inte har införts i svensk rätt.
