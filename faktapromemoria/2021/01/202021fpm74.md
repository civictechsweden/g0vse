# Genomförandebefogenheter för mervärdesskatt till EU-kommissionen

Förslag till rådet direktiv 2006/112/EG vad gäller att tilldela kommissionen genomförandebefogenheter för att fastställa innebörden av termer som används i vissa bestämmelser i det direktivet.
Tidigare faktapromemoria: 2019/20:FPM65
Förslaget är en del av en handlingsplan för enkel och rättvis beskattning från Europeiska kommissionen (kommissionen) som har behandlats i den faktapromemorian.

Kommissionen föreslår att mervärdesskattedirektivet ska ändras på så sätt att kommissionen tilldelas genomförandebefogenheter för att fastställa innebörden av termer som används i vissa bestämmelser i det direktivet. Ett granskningsförfarande ska enligt förslaget användas när kommissionen ska anta genomförandebestämmelser. Det innebär att en kommitté ska yttra sig över de bestämmelser som ska antas av kommissionen. Om kommittén avger ett positivt yttrande ska kommissionen anta utkastet till genomförandebestämmelser. För ett positivt yttrande av kommittén krävs inte enhällighet utan ett förfarande med kvalificerad majoritet används.

Rådet, som idag har genomförandebefogenheterna avseende mervärdesskattedirektivet, ska enligt förslaget behålla dessa i den mån de inte omfattas av tillämpningsområdet för kommissionens befogenheter.

Reglerna om mervärdesskatt är harmoniserade inom EU och det är i och för sig av betydelse med en enhetlig tillämpning för att undvika dubbelbeskattning och utebliven beskattning. På skatteområdet är det dock viktigt att respektera medlemsstaternas befogenheter och de nationella parlamentens roll. Det är också viktigt med beslutsförfaranden som bygger på enhällighet för att kunna säkra regeringens och riksdagens inflytande över skattefrågorna. Förslag som inskränker medlemsstaternas befogenheter på skatteområdet eller innebär en övergång till beslutsförfaranden med kvalificerad majoritet på skatteområdet kan därför inte stödjas.
