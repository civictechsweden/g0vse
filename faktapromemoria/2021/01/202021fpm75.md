# Förordning om reserv med anledning av Storbritanniens utträde ur EU

Faktapromemoria gällande förslagtill Europaparlamentets och Rådets förordning om
inrättande av brexitjusteringsreserven. COM (2020) 854

Den 25 december 2020 presenterades kommissionen ett förslag till förordning om en brexitjusteringsreserv. Inrättandet av en sådan ingick i Europeiska rådets uppgörelse i juli 2020 om den fleråriga budgetramen för perioden 2021–2027. Det är ett specialinstrument i budgeten som föreslås inrättas i syfte att kunna ge ekonomiska bidrag för att motverka negativa konsekvenser i medlemsstater, regioner och sektorer orsakade av Storbritanniens utträde ur unionen. Totalt kommer brexitjusteringsreserven uppgå till 5 miljarder euro i 2018 års priser. Medlen kommer till största delen fördelas mellan medlemsstaterna baserat på storleken på deras handel med Storbritannien och fisket i Storbritanniens exklusiva ekonomiska zon.

Regeringen anser att brexitjusteringsreserven ska ha en nära koppling till effekterna av Storbritanniens utträde ur unionen. De åtgärder som är stödberättigade bör kunna kopplas till effekterna av utträdet och tidsmässigt ligga i nära anslutning till utträdet. Beräkningsgrunderna för fördelning av medlen mellan medlemsländerna bör även tydligt kopplas till effekterna av utträdet.
