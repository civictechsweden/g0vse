# Revidering av EU:s krav för koldioxidutsläpp från nya lätta fordon

Faktapromemoria gällande förslag till Europaparlamentets och rådets förordning om ändring av förordning (EU) 2019/631 när det gäller att stärka normerna för koldioxidutsläpp för nya
personbilar och för nya lätta nyttofordon i linje med unionens ökade miljöambitioner, COM (2021\) 556\.

Bestämmelserna för koldioxidutsläpp från lätta fordon är en av de viktigaste rättsakterna på EU\-nivå inom klimatområdet. Utformningen av regelverket är också av stor betydelse för att på ett effektivt sätt nå nationella målsättningar utan att konkurrensen mellan EU\-länderna snedvrids.

Europeiska kommissionen (kommissionen) föreslår flera ändringar i bestämmelserna om krav för koldioxidutsläppen från nya lätta fordon. De ur miljösynpunkt främsta ändringarna berör EU\-målen för koldioxidutsläppen. Kommissionen föreslår en skärpning av de befintliga EU\-målen för 2030 samt ett nytt EU\-mål som innebär nollutsläppskrav för nya lätta fordon från 2035\.

Kommissionens förslag till nya EU\-mål för koldioxidutsläppen från lätta
fordon är en del av paketet ”Fit for 55” för att uppnå ett klimatneutralt EU fram till 2050 och det mellanliggande målet om minst 55 % nettominskning av växthusgasutsläpp till 2030\.

Regeringen välkomnar kommissionens förslag om revidering av EU\-mål för koldioxidutsläppen från nya lätta fordon. Regeringen ser positivt på att kraven görs bindande. De nya EU\-målen har betydelse för Sveriges möjligheter att nå det nationella målet för inrikes transporter till 2030 och klimatmålet om nettonollutsläpp senast 2045\. Mot denna bakgrund anser regeringen att kommissionens förslag till mål avseende nollutsläppskrav bör tidigareläggas och tidigast från 2030\.
