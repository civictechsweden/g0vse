# Förordning om förnybara bränslen för sjöfarten

Faktapromemoria gällande förslag till Europaparlamentets och rådets förordning om användning av förnybara bränslen och bränslen med låga koldioxidutsläpp i sjöfart och ändring av direktiv 2009/16/EC, COM (2021) 562 slutlig.

Förslaget till förordning innebär att det ställs krav på att minska växthusgasintensiteten från den energi som används ombord på fartyg som anlöper till, avgår från eller befinner sig i en hamn inom EU. För energi som används ombord på ett fartyg ska den årliga genomsnittliga växthusgasintensiteten underskrida ett särskilt angivet gränsvärde som beräknas utifrån ett referensvärde för flottans växthusgasintensitet. Förordningen föreslås tillämpas från den 1 januari 2025. Containerfartyg och passagerarfartyg som befinner sig i en EU-hamn måste från och med 1 januari 2030 ansluta sig till en landströmsanläggning och tillgodose hela sitt energibehov därifrån så länge fartyget befinner sig i hamn.

Regeringen ser positivt på att EU-kommissionen presenterar ett förslag som kan få positiva effekter på sjöfartens utsläpp av växthusgaser och skynda på övergången till hållbara förnybara drivmedel. Regeringen vill ha ett regelverk med hög klimatnytta som på ett kostnadseffektivt sätt bidrar till uppsatta klimatmål och är så administrativt enkelt som möjligt för berörda aktörer. Regeringen kommer att analysera förslaget i förhållande till den föreslagna utvidgningen av EU:s utsläppshandel till sjöfartssektorn och ändringarna av energiskattedirektivet.
