# Förordning om riktlinjer för transeuropeisk energiinfrastruktur (TEN-E)

Faktapromemoria gällande Förslag till EUROPAPARLAMENTETS OCH RÅDETS FÖRORDNING om riktlinjer för transeuropeisk energiinfrastruktur och om upphävande av förordning (EU) nr 347/2013, COM (2020) 824

Den 15 december 2020 presenterade kommissionen ett förslag till reviderad förordning om riktlinjer för transeuropeisk energiinfrastruktur (TEN-E), samt upphävande av den tidigare förordningen från 2013. Detta för att anpassa förordningen till målsättningarna i den gröna given och målet om klimatneutralitet till 2050.

Kommissionen föreslår en uppdatering av de infrastrukturkategorier som ligger till grund för urval av projekt av gemensamt intresse (PCI). Dessa projekt kan eventuellt få EU-finansiering från fonden för ett sammanlänkat Europa (Connecting Europe Facility - CEF). I förslaget stryks stödet för infrastruktur inom olja och naturgas, samt tre nya kategorier inrättas för vätgasinfrastruktur, elektrolysörer, samt smarta gasnät. Förordningen föreslår  också en ny prioriterad infrastrukturkorridor för havsbaserat elnät, som ska bidra till ökad havsbaserad förnybar energiproduktion.

Regeringen välkomnar revideringen av TEN-E-förordningen för att anpassa den till den gröna given och målet om klimatneutralitet senast 2050. Regeringen välkomnar särskilt att infrastrukturkategorin för olja och gas är borttagen.

Regeringen välkomnar även att vätgas och elektrolysörer anges som nya infrastrukturkategorier och havsbaserad förnybar energi inkluderas som en ny infrastrukturkorridor.
