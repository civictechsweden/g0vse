# EU:s årsbudget 2022 och teknisk justering av fleråriga budgetramen för 2022

Faktapromemoria gällande Statement of Estimates of the European Commission for the financial year 2022, COM (2021) 365. Technical adjustment of the multiannual financial framework for 2022 in accordance with Article 4 of Council Regulation (EU, Euratom) 2020/2093 laying down the multiannual financial framework for the years 2021 to 2027, SEC (2021) 250.

Den 8 juni 2021 presenterade kommissionen förslaget till EU:s årsbudget för 2022. Budgeten föreslås uppgå till 166,2 miljarder euro i åtaganden och 168,0 miljarder euro i betalningar.

Regeringen anser att EU:s årsbudget ska präglas av budgetrestriktivitet och att den slutligt antagna budgeten för år 2022 med god marginal ska rymmas inom taket i den fleråriga budgetramen för åren 2021–2027. Regeringen förespråkar tillräckliga marginaler mellan utgiftstaken i budgetramen för de olika utgiftsrubrikerna och de beslutade budgeterade utgifterna i årsbudgeten. Mot bakgrund av detta kommer regeringen i förhandlingen i rådet och inför den kommande förhandlingen med Europa­parlamentet, att driva en restriktiv linje under budgetförfarandet.

Den tekniska justeringen av den fleråriga budgetramen för 2021–2027 ska enligt artikel 4 i förordningen om den fleråriga budgetramen göras årligen. Taken i den fleråriga budgetramen fastställdes och antogs i 2018 års priser. Den tekniska justeringen innebär att taken för 2022 räknas om till löpande priser. Den tekniska justeringen är inte en del av EU:s årsbudgetprocess. Då årsbudgeten anges i löpande priser ger den tekniska justeringen budgetens tak i rätt prisnivå för årsbudgeten.
