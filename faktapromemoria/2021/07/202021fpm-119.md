# En strategi för ett fullt fungerande och motståndskraftigt Schengenområde

Faktapromemoria gällande MEDDELANDE FRÅN KOMMISSIONEN TILL EUROPAPARLAMENTET OCH RÅDET En strategi för ett fullt fungerande och motståndskraftigt Schengenområde, COM (2021\) 277 final.

Kommissionen har presenterat en strategi för att upprätthålla ett fullt fungerande Schengenområde. Strategin diskuterar åtgärder för en effektiv förvaltning av de yttre gränserna, kompensatoriska åtgärder för de avskaffade kontrollerna vid de inre gränserna och en robust styrning av samarbetet på området.

Regeringen är överlag positiv till kommissionens meddelande. Flera faktorer påverkar hur Schengensamarbetet fungerar, såsom migration, brottslighet och terrorism, men också pandemier. Det är därför välkommet med ett helhetsgrepp kring Schengenfrågorna.
