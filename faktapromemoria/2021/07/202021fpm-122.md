# Meddelande om de första lärdomarna från covid-19-pandemin

Faktapromemoria gällande meddelande från kommissionen till Europaparlamentet, Europeiska rådet, Rådet, Europeiska ekonomiska och sociala kommittén samt Regionkommittén: De första lärdomarna från covid-19-pandemin, COM (2021) 380 final.

Kommissionens meddelande som presenterades den 15 juni är ett svar på Europeiska rådets begäran om en rapport om lärdomar från covid-19-pandemin. Meddelandet är inriktat på några av de första lärdomarna på hälsoområdet som kommissionen menar att EU behöver agera utifrån omedelbart. Meddelandet är en interimsrapport och är en grund som gör det möjligt att dra ytterligare lärdomar på längre sikt.

Kommissionens rapport utmynnar i tio tidiga lärdomar och ett antal möjliga förslag på initiativ/åtgärder för att säkra bättre beredskap framgent. En av slutsatserna är att det fanns en tydlig brist på beredskap och planering av pandemier, med få verktyg på plats för att reagera snabbt och effektivt vid utbrott av en pandemi. Detta gällde på såväl global som europeisk, nationell och lokal nivå. I meddelandet fastslår kommissionen även att det som fungerat bäst under pandemin är områden där EU arbetat tillsammans för gemensamma lösningar, t.ex. när det gäller vacciner mot covid-19, återhämtningsinvesteringar och upprätthållandet av EU:s inre marknad.

Regeringen välkomnar att ett arbete med att dra tidiga lärdomar från pandemin inleds genom detta meddelande. Det är viktigt att dra lärdomar från covid-19-pandemin i syfte att stå bättre rustade inför framtida kriser och gränsöverskridande hälsohot.
