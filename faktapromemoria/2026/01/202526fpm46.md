# Konsumentagendan – en ny strategi för EU:s konsumentpolitik2025/26:FPM46

Faktapromemoria gällande meddelande från kommissionen till Europaparlamentet, rådet, Europeiska ekonomiska och sociala kommittén samt Europeiska regionkommittén. 2030 konsumentagenda och handlingsplan för konsumenter på den inre marknaden. ”En ny impuls för konsumentskydd, konkurrens och hållbar tillväxt”.

Den 19 november 2025 presenterade Europeiska kommissionen en ny
konsumentagenda, dvs. ett strategiskt ramverk för EU:s konsumentpolitik som ställer upp prioriteringar och åtgärder för de fem kommande åren.

Konsumentagendan innehåller en bred uppsättning åtgärder som ska svara mot de viktigaste utmaningarna och spegla konsumentpolitikens tvärsektoriella natur, och avses komplettera EU:s inre marknadsstrategi från maj 2025. Agendan är indelad i fem avsnitt: en handlingsplan för konsumenter på den inre marknaden, digital rättvisa och konsumentskydd online, hållbar konsumtion, tillsyn och gottgörelse samt styrning och samarbete. I dessa avsnitt presenteras sammanlagt 24 åtgärder. Åtgärderna omfattar planerade förslag till ny och reviderad lagstiftning och andra insatser som enligt kommissionen syftar till att bl.a. stärka konsumentskyddet och främja konkurrens, social rättvisa och hållbar tillväxt. Som en generell strävan nämns skydd av konsumenter i sårbara situationer samt regelförenkling och minskning av den administrativa bördan.

Regeringen anser att konsumentskyddet är en angelägen fråga, men att varje förslag som presenteras måste bedömas och beredas för sig. Regeringen välkomnar meddelandets fokus på bl.a. minderåriga konsumenter, ökad e-handel från länder utanför EU, regelförenkling och effektiv tillsyn. Regeringen vill dock framhålla vikten av att ta tillvara de möjligheter som finns i befintlig lagstiftning och betona betydelsen av att hitta en rimlig balans mellan å ena sidan konsumentperspektivet och å andra sidan en större regelbörda för näringsidkare och i slutändan högre priser för konsumenterna.
