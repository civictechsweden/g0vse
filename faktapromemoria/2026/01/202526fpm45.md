# Omnibus VII; regelförenklingar på det digitala området2025/26:FPM45

Faktapromemoria gällande två förordningar med ändringar i flera EU-rättsakter på det digitala området.

Kommissionen presenterade den 19 november 2025 lagstiftningspaketet Omnibus VII, som innefattar förslag på två förordningar med ändringar i flera EU-rättsakter på det digitala området.

I den första förordningen, digital omnibus om artificiell intelligens (AI), föreslås ändringar av AI-förordningen. Syftet med förslagen är bl.a. att minska den administrativa bördan för företag, förtydliga en del bestämmelser och ge företagen mer tid att anpassa sig till bestämmelserna om AI-system med hög risk. Förslagen innebär bl.a. att fler leverantörer och tillhandahållare av AI-system ska omfattas av färre krav på teknisk dokumentation, att användningen av regulatoriska sandlådor för AI ska utökas och att förhållandet mellan andra EU-rättsakter och AI-förordningen ska förtydligas.

I den andra förordningen, digital omnibus, föreslås bl.a. ändringar i EU:s dataskyddsförordning som syftar dels till att klargöra vissa nyckelbegrepp, dels till att underlätta efterlevnad. Förslagen innebär bl.a. ett klargörande av förutsättningarna för behandling av data för träning och utveckling av AI och villkoren för forskning.

I förordningen digital omnibus föreslås också att flera rättsakter på datarättsom-rådet upphävs. Vidare föreslås ett antal ändringar i rättsakter på området. Syftet med förslagen är bl.a. att säkerställa att de digitala regelverken uppfyller samma syften, minska kostnaderna för enskilda, företag och den offentliga förvaltning-en samt öka konkurrenskraften för berörda företag. Förslagen innebär bl.a. att bestämmelserna om vidareutnyttjande av data samlas i en rättsakt, att offentliga aktörer ska kunna ta ut högre avgifter av stora företag för vidareutnyttjande av data och att incidentrapportering enligt flera datarättsakter ska ske via en s.k. gemensam ingång för incidentrapportering.

Regeringen välkomnar målsättningen med förslagen. Att förenkla för företag är en central del i arbetet med att stärka den svenska konkurrenskraften och EU:s inre marknad. Regeringen är därför positiv till att det föreslås ändringar som syftar till att förenkla reglerna för fler aktörer och minska den administrativa bördan för företag. Regeringens ingångsvärde i förhandlingarna är att verka för förenklingar som får verkliga effekter för svenska företag, som minskar den sammantagna regelbördan för företag samtidigt som centrala policymål, däribland skyddet för den personliga integriteten, värnas. Regeringen välkomnar även att förslagen är tänkta att bidra till att underlätta tillämpningen av de dig-itala regelverken såväl inom den offentliga sektorn som för enskilda. Regeringen ser positivt på kommissionens ambition att förenkla incident-rapporteringen för flera rättsakter. Intresset av att förenkla regelverket behöver dock vägas noga mot de risker det innebär att rapportera incidenter via en gemensam plattform.
