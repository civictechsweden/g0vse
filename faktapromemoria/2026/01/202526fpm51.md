# Meddelande om ett strategiskt ramverk för en konkurrenskraftig och hållbar bioekonomi i EU2025/26:FPM51

Meddelande från kommissionen till Europaparlamentet, rådet, Europeiska ekonomiska och sociala kommittén och europeiska regionkommittén om ett strategiskt ramverk för en konkurrenskraftig och hållbar bioekonomi i EU.

Den 27 november presenterade kommissionen EU:s nya bioekonomistrategi – ett strategiskt ramverk för en konkurrenskraftig och hållbar bioekonomi i EU. Strategin fokuserar på fyra områden: skala upp innovationer och investeringar, bygga nya ledande marknader för biobaserade material och teknologier, säkerställa hållbar tillgång till biomassa över hela värdekedjan, samt att nyttja globala möjligheter.

Regeringen välkomnar EU:s nya bioekonomistrategi och dess vision för 2040, i synnerhet strategins möjlighet att bidra till att fasa ut fossila resurser och energi, och till ökad konkurrenskraft. Regeringen instämmer att cirkularitet har en central roll i den europeiska bioekonomin. För att främja konkurrenskraft och innovation avser regeringen verka för regelförenkling, kostnadseffektivitet och att strategin och dess åtgärder inte leder till ökad detaljreglering, mer administrativa bördor eller ytterligare reglering av vilka sektorer som får använda olika typer av biomassa. Effektivt genomförande av befintlig lagstiftning och beslutad lagstiftning prioriteras framför att ta fram ny, samt fortsatt förenklingsarbete. En hög skyddsnivå för människors hälsa och miljön ska bibehållas.
