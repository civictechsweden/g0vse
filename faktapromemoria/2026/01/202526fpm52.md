# EU:s handlingsplan mot narkotikahandel2025/26:FPM52

Meddelande från kommissionen till Europaparlamentet och rådet om EU:s handlingsplan mot narkotikahandel.

Narkotikahandeln bedöms utgöra ett betydande och ihållande hot mot Europas säkerhet och medborgarnas hälsa. Kommissionen presenterade därför den 4 december 2025 en handlingsplan mot narkotikahandel. I handlingsplanen föreslås 19 åtgärder för att stärka EU:s motståndskraft, skydda folkhälsan och minska miljöskador samt stärka unionens kapacitet att möta den snabbt växande marknaden för syntetisk narkotika. Handlingsplanen bygger på den europeiska strategin för inre säkerhet, ProtectEU. Handlingsplanen genomför delar av de åtgärder som finns i EU:s narkotikastrategi som också presenterades den 4 december 2025.

I handlingsplanen identifieras områden där åtgärder behövs för att bekämpa
den föränderliga narkotikasmugglingen, förebygga brott, stärka samarbetet
mellan brottsbekämpande myndigheter, så som tull och polis, och rättsliga
myndigheter, stärka arbetet mot syntetisk narkotika, främja forskning och
innovation samt stärka partnerskap och internationellt samarbete.

Regeringen välkomnar EU:s handlingsplan mot narkotikahandel. Det krävs
kraftfulla och kollektiva åtgärder eftersom de organiserade kriminella nätverken som är involverade i narkotikahandel utgör ett växande hot mot EU:s säkerhet, sociala sammanhållning och folkhälsa. Åtgärder måste vidtas för att minska den organiserade brottslighetens möjligheter att utnyttja leveranskedjor och utöka sitt inflytande genom hot, våld, korruption och infiltration av legitima institutioner och affärsstrukturer. Regeringen bedömer att åtgärderna i handlingsplanen kan bidra till ett mer motståndskraftigt samhälle för att möta och bekämpa de allvarliga utmaningar som organiserad brottslighet medför. Att handlingsplanen tar ett brett angreppssätt på problematiken är välkommet.
