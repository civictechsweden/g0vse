# Ändringar i EU:s förordning om hållbarhetsrelaterade upplysningar2025/26:FPM49

Faktapromemoria gällande Europeiska kommissionens förslag till ändringar i EU:s förordning om hållbarhetsrelaterade upplysningar (SFDR).

Europeiska kommissionen presenterade ett förslag till ändringar i EU:s förordning om hållbarhetsrelaterade upplysningar (SFDR) den 20 november 2025. Förslaget är en del av kommissionens övergripande förenklingsagenda.

Förslaget syftar till att effektivisera och förenkla regelverket och innebär omfattande ändringar i förordningen. Bland annat införs tre olika produktkategorier för hållbarhetsrelaterade finansiella produkter (kallade Transition, Sustainable och ESG Basics), en revidering av upplysningskraven och ett reducerat tillämpningsområde för förordningen.

Regeringen ställer sig bakom de övergripande målen med förslaget som handlar om att göra regelverket mer effektivt, enklare och mer proportionerligt genom att öka användarvänligheten av förordningen och förbättra transparensen. Ändringarna i förslaget kommer samtidigt att innebära relativt omfattande anpassning för finansmarknadsaktörer och investerare, vilket understryker vikten av att förändringarna i förordningen leder till en mer effektiv och ändamålsenlig reglering. Regeringen anser därför att förslaget behöver förtydligas på flera punkter. Detta gäller i första hand kriterierna för de olika produktkategorierna, hur relevanta upplysningar om de produkter som inte uppfyller kategoriseringskraven kan lämnas samt hur genomförandet av kraven kan förenklas.
