# EU:s pensionspaket2025/26:FPM50

Faktapromemoria gällande Europeiska kommissionens paket med lagstiftningsförslag och rekommendationer på pensionsområdet.

Europeiska kommissionen presenterade den 20 november 2025 ett paket med lagstiftningsförslag och rekommendationer på pensionsområdet. Paketet lades fram inom ramen för spar- och investeringsunionen (se 2024/25:FPM33). Denna promemoria behandlar lagstiftningsförslagen och rekommendationerna.

När det gäller lagstiftningsförslagen föreslår kommissionen ändringar i andra tjänstepensionsdirektivet, försäkringsdistributionsdirektivet och EU:s förordning om en paneuropeisk privat pensionsprodukt (PEPP-produkt). Utöver lagstiftningsförslagen lämnar kommissionen tre rekommendationer. Den första rekommendationen är att medlemsstaterna bör införa automatisk anslutning, dvs. automatisk inkludering av privatpersoner i kompletterande pensioner som tjänstepension och privat pensionssparande, med full frihet för enskilda att välja bort detta. Den andra rekommendationen är att medlemsstaterna ska ta fram pensionsuppföljningssystem som ger medborgarna en tydlig översikt över sina pensionsrättigheter och beräknade förmåner i alla pensionssystem. Slutligen rekommenderar kommissionen att medlemsstaterna utvecklar nationella resultattavlor för att ge medlemsstaternas beslutsfattare får en bättre bild av täckningen, hållbarheten och tillräckligheten i sina pensionssystem.

Lagförslagen och rekommendationerna har till syfte till att förbättra EU-med-borgarnas framtida pensioner och mobilisera pensionssparande på kapitalmarknaderna. Detta kan i sin tur bidra till att uppnå målet att förbättra finansieringsmöjligheterna inom EU och därigenom stärka EU:s konkurrenskraft. Sverige har redan kommit långt i dessa avseenden. Vi har en hög anslutning till tjänstepension och privatpersoner kan få en samlad bild av sitt pensions-sparande genom minPension. Svenska tjänstepensionsinstitut är effektiva och investerar i hög utsträckning på kapitalmarknaderna. När det gäller tjänstepension som tryggas genom försäkring skedde en konsolidering på den svenska marknaden i samband med genomförandet av andra tjänstepensionsdirektivet och införandet av den nya regleringen för tjänstepensionsföretag.

Regeringen välkomnar förslag som syftar till att öka storleken på EU:s kapitalmarknader och att frågor om både sparande och investeringar nu tydligare står i fokus. Pensioner och sparande är dock i hög utsträckning beroende av varje medlemsstats egna system för bl.a. socialförsäkring och beskattning. Även arbetsmarknadens regler påverkar pensioner och sparande. Det är av yttersta vikt att medlemsstaternas olika förutsättningar beaktas och att det finns utrymme för nationell anpassning för det övergripande syftet, att regelverken kan bidra till säkra och trygga pensioner.
