# Kommissionens meddelande om strategin DigitalJustice@20302025/26:FPM47

Faktapromemoria gällande COM(2025) 802 Celexnummer 52025DC0802
Meddelande från kommissionen till europaparlamentet, rådet, europeiska
ekonomiska och sociala kommittén samt regionkommittén –
DigitalJustice@2030

Kommissionens meddelande om DigitalJustice@2030 är en övergripande
strategi för att öka den digitala rättvisan i EU fram till 2030. Syftet med
strategin är att stödja medlemsstaternas digitaliseringsarbete, till exempel genom insatser, verktyg och infrastruktur för digitalisering samt finansiering, och därigenom främja effektivisering av rättsväsendet och ökad ekonomisk tillväxt.

Strategin innehåller sju prioriteringar som kategoriseras enligt följande:

1. Kartläggning av utvecklingen vad gäller nationell digitalisering av
   rättsväsendet och utbyte av bästa praxis
2. It-verktygslåda för rättsväsendet
3. AI i rättssystemen
4. Ett europeiskt rättsligt dataområde
5. Videokonferenser
6. Finansiering
7. Ytterligare digitalisering av gränsöverskridande förfaranden i civil- och
   handelsrättsliga mål.

Regeringen välkomnar strategin DigitalJustice@2030 och instämmer i att digitalisering, när det är möjligt och lämpligt, kan bidra till enklare tillgång till rättslig prövning, mer effektivisering och ett förbättrat rättsligt samarbete. Det är positivt att strategin belyser hur digitaliseringens möjligheter kan bidra till produktivitet och ökad konkurrenskraft, samt bekämpningen av den gränsöverskridande brottsligheten. Det är av stor vikt att såväl medlemsstaternas faktiska behov som grundläggande fri- och rättigheter och rättsstatens principer beaktas i det fortsatta arbetet.
