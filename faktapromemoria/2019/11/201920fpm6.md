# Förordning om genomförande och finansiering av EU:s allmänna budget 2020 vid Storbritanniens utträde

Faktapromemoria gällande förslag till Rådets förordning om åtgärder för genomförande och finansiering av unionens allmänna budget under 2020 i samband med Förenade Kungarikets
utträde ur unionen. KOM (2019) 461.

Kommissionen presenterade den 4 september 2019 förslag till vissa
kompletterande åtgärder rörande EU:s budget för 2020 i händelse av att UK skulle lämna unionen utan att ratificera ett utträdesavtal. Ett i princip identiskt förslag avseende 2019 presenterades den 30 januari, se faktapromemoria 2018/19:FPM38. Förslaget är ett led i
beredskapsplaneringen för ett avtalslöst brexit och motiveras av det osäkra läget i UK vad gäller ratificering av utträdesavtalet.
Om utträdet sker utan ett avtal kvarstår budgetförbindelserna mellan EU och UK i hög grad men utan överenskomna rättsliga arrangemang. Ett sådant rättsligt tomrum skulle göra genomförandet av EU:s budget osäkert och svårt. Utgångspunkten är att UK enligt internationell rätt är skyldigt att leva upp till de finansiella åtaganden landet gjort under tiden som EU-medlem.

Kommissionen föreslår på grundval av artikel 352 i EUF-fördraget en
förordning om åtgärder rörande genomförande och finansiering av EU:s allmänna budget för 2020 vid ett avtalslöst brexit. Syftet är att skapa en möjlighet att tillvarata unionens finansiella intressen i händelse av ett avtalslöst utträde.

I förslaget föreskrivs möjligheten för UK och brittiska rättssubjekt att vara berättigade till stöd från EU, enligt de rättsliga åtaganden som ingåtts före utträdesdagen, också under en begränsad period efter utträdet fram till den 31 december 2020.

Enligt förslaget skulle UK och brittiska rättssubjekt, samt rättssubjekt från andra medlemsstater, vilkas stödberättigande påverkas av det brittiska utträdet, fortsätta att dra nytta av finansieringen från EU-budgeten. Syftet med detta förslag är att undvika, eller åtminstone minimera, onödiga störningar för mottagare av finansiering inom EU:s utgiftsprogram.

Syftet är också att undvika problem med finansieringen av EU-budgeten och att tillförsäkra att ändamålsenlig finansiell kontroll kan utövas.

För att åtgärden ska få avsedd effekt måste UK genom skriftväxling bekräfta det föreslagna regelverket och dess bindande karaktär för – och tillämpning i – UK. Regelverket skulle efter UK:s accept innebära att utträdet i budgethänseende skjuts till årsskiftet 2020/21.
Regeringen välkomnar att kommissionen har tagit fram ett förslag som syftar till att skydda unionens finansiella intressen också för 2020 och som återspeglar principerna i utträdesavtalet vad gäller UK:s ansvar i förhållande till unionens budget. Regeringen välkomnar vidare att förslaget också omfattar det särskilda arrangemanget för reduktionen på finansieringen av UK:s rabatt.
