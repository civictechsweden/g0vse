# Beslut om förhandlingar om ekonomiska partnerskapsavtal med stater i Afrika, Västindien och Stillahavsomsrådet

Faktapromemoria gällande rekommendation till rådets beslut om uppdatering av förhandlingsdirektiven för förhandlingar om avtal om ekonomiskt partnerskap med stater och regioner i Afrika, Västindien och Stillahavsområdet.

Rådet antog 2002 förhandlingsdirektiv för att förhandla avtal om ekonomiska partnerskap (EPA) med stater och regioner i Afrika, Västindien och Stillahavsområdet (AVS). Avtalen som EU förhandlade med AVS omfattade enbart varuhandel, men innehöll bestämmelser om möjlighet att i framtiden fördjupa avtalen genom att inkludera fler områden. Inför kommande EPAförhandlingar med AVS behöver förhandlingsdirektiven från 2002 uppdateras i syfte att AVS\-länderna ska kunna dra bättre fördel av den globala handelns utveckling samt för att skapa samstämmighet med EU:s politiska prioriteringar, som ändrats sedan direktiven antogs 2002\. Det övergripande målet är att förhandla fram utvecklingsorienterade avtal som främjar handel med och investeringar i AVS\-länderna och därmed deras integration i den globala ekonomin. Regeringen stödjer förslaget.
