# Förordningsändring gällande Europeiska unionens solidaritetsfond med anledning av brexit

Faktapromemoria gällande förslag till Europaparlamentets och rådets förordning om ändring av rådets förordning (EG) nr 2012/2002 i syfte att tillhandahålla ekonomiskt bistånd till
medlemsstaterna för att minska den allvarliga ekonomiska börda som uppstår
till följd av Förenade kungarikets utträde ur unionen utan avtal. KOM (2019) 399.

Kommissionen presenterade den 4 september 2019 ett förslag om ändring av förordning nr 2012/2002 om inrättandet av Europeiska unionens solidaritetsfond vid den händelse att Storbritannien lämnar unionen utan ett avtal. Förslaget innebär att fondens tillämpningsområde vidgas från att ge medlemsstater och anslutningsländer finansiell hjälp vid större naturkatastrofer till att även kunna bistå medlemsstater som drabbas ekonomiskt vid ett avtalslöst utträde. Enligt förslaget ska hälften av fondens tilldelade medel för 2019 och 2020 kunna användas för att stödja medlemsstater som lider ekonomisk skada av ett avtalslöst utträde. Förslaget är ett led i beredskapsplaneringen för ett avtalslöst utträde och motiveras av det osäkra läget i Storbritannien vad gäller ratificering av utträdesavtalet.

Regeringen anser det finnas en tydlig risk för ett avtalslöst utträde och att beredskapsarbetet för att hantera ett sådant scenario därför är motiverat. Mot bakgrund av detta kan regeringen stödja förslaget om att införa en temporär utvidgning av solidaritetsfondens tillämpningsområde. Regeringen anser vidare att framtida beslut om tillämpning av systemet bör leva upp till en generell princip om budgetrestriktivitet.
