# Ändring av Europeiska fonden för justering för globaliseringseffekter (2014–2020) med anledning av brexit

Faktapromemoria gällande förslag till Europaparlamentets och rådets förordning om ändring av förordning (EU) nr 1309/2013 om Europeiska fonden för justering för
globaliseringseffekter (2014–2020\)

Den 4 september 2019 antog Europeiska kommissionen ett förslag till
förordning om ändring i Europaparlamentets och rådets förordning (EU) 1309/2013 om Europeiska fonden för justering för globaliseringseffekter (EGF) för perioden 2014–2020\. Förslaget är en del i kommissionens förberedelser för den händelse att Storbritannien lämnar Europeiska unionen (EU) utan ett utträdesavtal. Enligt kommissionens förslag ska fondens tillämpningsområde utvidgas till att även erbjuda stöd till varslade och uppsagda arbetstagare och egenföretagare vars verksamhet har upphört till följd av att Storbritannien lämnar unionen utan ett utträdesavtal. Denna förordningsändring träder enligt förslaget i kraft endast i händelse av ett avtalslöst utträde.

Regeringen anser att stödinsatser med anledning av att Storbritannien lämnar EU utan utträdesavtal måste vara tydligt definierade och också leva upp till en generell princip om budgetrestriktivitet. Regeringen anser vidare att EGF i första hand ska avvecklas när nu gällande EGF löper ut 2020 och i andra hand bli mer restriktiv. Regeringen anser att förslaget om att införa en temporär möjlig utvidgning av nuvarande tillämpningsområde bör följa principen om budgetrestriktivitet.
