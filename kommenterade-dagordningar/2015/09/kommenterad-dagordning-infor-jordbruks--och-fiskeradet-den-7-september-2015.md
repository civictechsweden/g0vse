# Kommenterad dagordning inför Jordbruks- och fiskerådet den 7 september 2015

På Jordbruks\- och fiskerådet den 7 september 2015 kommer marknadssituationen för mjölk och frukt\- och gröntsektorn att diskuteras.


## Marknadssituationen

Information från kommissionen

Diskussion

### Bakgrund

I augusti 2014 beslutade Ryssland att förbjuda import av en stor mängd livsmedelsprodukter från EU, USA, Kanada, Australien och Norge. Ryssland beslutade den 26 juni 2015 att förlänga detta beslut till den 5 augusti 2016\. För att hantera effekterna av importstoppet kommer kommissionen att förlänga vissa krisåtgärder riktade mot frukt\-, grönsaks\- och mjölksektorerna.

Vid redovisningen av marknadsläget på jordbruksrådet i juli 2015 gav kommissionen en någorlunda ljus bild av marknadssituationen förutom för mjölk och för vissa delar av frukt\- och gröntsektorn.

Efter rekordhöga priser på smör och skummjölkspulver under 2013 sjönk priserna kraftigt 2014\. I slutet av året var prisnivåerna på skummjölkspulver de lägsta sedan krisen 2009\. Prisfallet på smör och mjölkpulver beror på ökat utbud på världsmarknaden, minskad efterfrågan från framför allt Kina liksom Rysslands importstopp.

Under flera månader har det rått en global obalans inom mejerisektorn då produktionen av mejeriprodukter har ökat snabbare än efterfrågan. Under första halvåret 2015 har mjölkpriserna i EU, Sverige och globalt legat på en låg nivå och även nått den lägsta nivån sedan 2009\. Detta har lett till en svår situation för många mjölkbönder, både i Sverige och i andra delar av EU.

Den långa tiden med lågt pris gör att många mjölkföretag i Sverige har en ekonomiskt ansträngd situation. Det har skett en kraftig strukturomvandling i sektorn och ett stort antal mjölkföretag har investerat och är högt belånade.

Regeringen är mycket oroad över det kritiska läget i många svenska mjölkföretag. Mjölkproducenter är en viktig faktor för sysselsättningen på landsbygden genom att fler jobb skapas i efterföljande led.

På rådsmötet väntas kommissionen lämna uppdaterad information om marknadsläget för samtliga jordbruksprodukter. Kommissionen har inte presenterat några förslag inför mötet och rådet väntas inte fatta några beslut. Dock har kommissionär Hogan antytt att kommissionen kan tänka sig någon form av riktade stöd. Det bör noteras att kommissionen har långtgående befogenheter att fatta beslut om krisåtgärder.

### Förslag till svensk ståndpunkt

Regeringen anser att det är positivt att kommissionen regelbundet informerar om marknadsläget och att marknadsutvecklingen noggrant analyseras. Eventuella förslag till ytterligare krisåtgärder bör föregås av noggranna överväganden och analyser.

Mot bakgrund av den allvarliga situationen – för i synnerhet många mjölkproducenter i EU – bör Sverige inta en konstruktiv hållning till effektiva åtgärder på EU\-nivå under förutsättning att dessa finansieras inom ramen för beslutad budget. Sverige bör verka för lösningar i linje med den marknadsanpassning av den gemensamma jordbrukspolitiken som skett under de senaste åren samt åtgärder som kommer alla MS tillgodo. Utifrån detta anser regeringen att kommissionens tankar om riktade stöd bör kunna granskas vidare.

### EU\-nämnden och MJU

Frågan var senast föremål för samråd med EU\-nämnden och information i MJU inför Jordbruks\- och fiskerådet i juli 2015\.
