# Så gynnas Sverige av EU-medlemskapet

För 30 år sedan blev Sverige medlem av den Europeiska unionen. Det har påverkat Sverige på många sätt. EU har till exempel gett svenska företag tillgång till världens största hemmamarknad och gjort det enklare för svenskar att jobba, leva och studera i hela EU.

– EU-medlemskapet har gjort Sverige rikare och starkare och är i dag viktigare än någonsin tidigare. Genom EU kan vi agera med större kraft för att stödja Ukraina i kampen för fred och frihet och avsluta kriget på vår kontinent, göra Europa till en mer attraktiv plats för entreprenörer och innovatörer, bekämpa den gränsöverskridande organiserade brottsligheten och genomföra den gröna och digitala omställningen, säger EU-minister Jessica Rosencrantz.

Det finns många exempel på hur Sverige har påverkats av det svenska EU-medlemskapet och EU är i dag en viktig del av det svenska samhället. Här är några exempel:

* Den inre marknaden med fri rörlighet av varor, tjänster, kapital och personer är en av EU:s hörnstenar och uppskattas generera omkring 300 miljarder svenska kronor till Sverige varje år. Cirka två tredjedelar av den svenska varuexporten går till länder på den inre marknaden.
* Tack vare Schengensamarbetet har Sveriges handel och turism gynnats och på så sätt bidragit till Sveriges ekonomiska tillväxt. Samarbetet har också underlättat för svenska företag att rekrytera arbetskraft från andra Schengenländer.
* Sverige har från början varit drivande i klimat- och miljöfrågor. Genom gemensam EU-lagstiftning har luftföroreningar minskat i Sverige. Detta tack vare EU-regleringar för bränslekvalitet, standarder för fordon och miljölagstiftning inom industri- och energisektorn.
* Genom yrkeskvalifikationsdirektivet kan sjuksköterskor, lärare och arkitekter arbeta i andra EU-länder.
* EU-samarbetet tillgängliggör medel för forskning och utveckling och stöd till jordbruk och regioner.
* Genom EU:s roamingregler kan svenskar använda sin telefon utan extra kostnad i hela EU.
* Programmet ERASMUS+ hjälper svenskar att finansiera sin utbildning och bygga värdefull arbetslivserfarenhet i EU.
* Sedan 2021 har EU en myndighet för beredskap och insatser vid hälsokriser. Myndigheten heter Hera och är organisatoriskt ett generaldirektorat inom EU-kommissionen och ska bland annat säkerställa tillgång till vaccin, mediciner och skyddsutrustning som till exempel handskar och munskydd.
* Det polisiära och rättsliga samarbetet mellan medlemsstaterna har effektiviserats. Exempelvis kan svensk polis få hjälp av till exempel fransk polis i olika brottsrelaterade ärenden.
* EU civilskyddsmekanism möjliggör för Sverige att erbjuda hjälp till drabbade länder, samt få stöd från andra länder vid naturkatastrofer och andra kriser. Som till exempel flygplan för brandsläckning eller donation av medicinsk utrustning.
* Centrum för samordning av katastrofberedskap, ERCC, övervakar händelseutvecklingen över hela världen dygnet runt och samordnar EU:s insatser för katastrofhantering och drabbade länders begäran om hjälp.

Ta del av regeringens prioriteringar i EU-arbetet i rutan till höger.
