# Tolkarna viktig del av Sveriges EU-ordförandeskap 2023

Flera av mötena i Sverige under det svenska EU-ordförandeskapet 2023 kommer att tolkas till olika språk. Det slås fast i ett avtal om samarbete mellan det svenska ordförandeskapet och EU-kommissionens generaldirektorat för tolkning.

Under det svenska EU-ordförandeskapet första halvåret 2023 hålls en rad informella möten i Sverige. Flera av dessa möten, där bland annat ministrar och höga tjänstemän från EU:s samtliga medlemsländer deltar, kommer att tolkas till olika språk. Det slås fast i ett avtal mellan det svenska EU-ordförandeskapet och Europeiska kommissionens generaldirektorat för tolkning, som undertecknades på Europahuset i Stockholm torsdag den 9 juni av Jens Granlund, generalsekreterare för sekretariatet för EU-möten i Sverige och Genoveva Ruiz Calavera, generaldirektör för Europeiska kommissionens generaldirektorat för tolkning (SCIC).

– Jag har själv deltagit på flera rådsmöten och kan konstatera hur viktiga tolkarna är. Det är avgörande att det blir rätt och korrekt för att undvika kommunikationsgap och där behöver vi professionell expertis, säger Jens Granlund.

– Många av mötena under ett ordförandeskap är väldigt tekniska och det är därför viktigt att medlemsländerna kan skicka sina bästa experter, snarare än att skicka dem som kan engelska bäst, säger Genoveva Ruiz Calavera.
