# FAO och Svenska FAO-kommittén

FAO, FN:s livsmedels- och jordbruksorganisation, grundades 1945 och är FN:s fackorgan för jordbruk, skogsbruk och fiske. Svenska FAO-kommittén skapades år 1950, samma år som Sverige blev medlem i FAO. Den svenska regeringens övergripande arbete med frågor som rör FAO som organisation hanteras av sekretariatet för EU- och internationella frågor på Landsbygds- och infrastrukturdepartementet.

## Om FAO

FAO:s, the Food and Agriculture Organization of the United Nations, huvuduppgift är att bidra till utrotandet av hungern i världen och till en tryggad livsmedelsförsörjning. FAO arbetar också för att förbättra levnadsförhållandena för landsbygdsbefolkningen i utvecklingsländer och bidra till ekonomisk tillväxt, eftersom en majoritet av världens fattiga är beroende av jord- och skogsbruk samt fiske för sin försörjning.

En annan viktig verksamhet är att övervaka och förhindra spridandet av globala växt- och djursjukdomar och att bidra med sin expertis om hur de kan hanteras. FAO bedriver även humanitär verksamhet som bidrar till att hantera kriser och katastrofer som har konsekvenser för bl.a. jordbruket.

FAO spelar vidare en central roll för att övervaka de globala naturresurserna när det gäller jordbruk, fiske och skog och föreslår förbättringar i hur dessa naturresurser ska förvaltas.

Regeringen ser FAO som en viktig aktör och är en stor givare till organisationens verksamhet.

## Svenska FAO-kommittén

Den svenska FAO-kommitténs uppgift är att bistå regeringen i arbetet med tryggad livsmedelsförsörjning för alla människor med hänsyn till hållbar global utveckling och bevarad biologisk mångfald inom områdena jordbruk, fiske och skogsbruk. Kommittén ska bland annat ge råd i frågor som rör Sveriges deltagande i FAO:s verksamhet och skapa intresse för frågor inom FAO:s verksamhetsområde och som rör tryggad livsmedelsförsörjning.

Kommittén består av maximalt 14 ledamöter samt en ordförande och en sekreterare. Regeringen eftersträvar en bredd av perspektiv i kommittén som därför inkluderar representanter från både myndigheter, civilsamhälle, privat sektor och akademin.
