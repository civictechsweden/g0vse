# En taxonomi för hållbara investeringar

Syftet med EU:s taxonomi är att kunna identifiera och jämföra miljömässigt hållbara investeringar genom ett gemensamt klassificeringssystem för miljömässigt hållbara ekonomiska verksamheter. Taxonomin är ett verktyg för att nå EU:s klimatmål och målsättningarna inom EU:s gröna tillväxtstrategi, den gröna given.

## Vad är EU:s taxonomi?

För att nå EU:s klimatmål och målsättningarna inom den gröna given behöver investeringar i större utsträckning styras mot hållbara projekt och verksamheter. En förutsättning för detta är att investerare, företag och beslutsfattare kan identifiera och jämföra investeringar utifrån gemensamma definitioner av vad som är hållbart. Etableringen av ett klassificeringssystem för miljömässigt hållbara verksamheter, en s.k. grön taxonomi, är därför en åtgärd inom ramen för EU:s handlingsplan för finansieringen av hållbar tillväxt.

EU:s gröna taxonomi­förordning, som antogs i juni 2020, utgör en ramreglering för att avgöra vilka ekonomiska verksamheter som ska anses vara miljömässigt hållbara i taxonomin. För att en viss ekonomisk verksamhet ska klassificeras som miljömässigt hållbar så ska den bidra väsentligt till ett eller flera av sex fastställda miljömål, inte orsaka betydande skada för något av de övriga målen, och uppfylla vissa minimikrav inom social hållbarhet. Det krävs också att verksamheten överensstämmer med mer detaljerade villkor, så kallade tekniska granskningskriterier, som fastställs av kommissionen i delegerade akter till förordningen.

## Lagstiftningsarbetet inom EU och i Sverige

Kommission kompletterar och uppdaterar den gröna taxonomin löpande genom antagandet av så kallade delegerade akter.

Kommissionen har sedan taxonomiförordningens ikraftträdande antagit ett antal delegerade akter innehållande tekniska granskningskriterier relaterade till olika ekonomiska verksamheter.

Den 4 juni 2021 antog kommissionen en första delegerad akt med granskningskriterier för de två klimatrelaterade målen i taxonomin. Rådet och Europaparlamentet granskade därefter den delegerade akten. Sverige förespråkade att rådet skulle invända mot den delegerade akten, främst på grund av klassificeringen av hållbart skogsbruk. Det fanns inte tillräckligt stöd för att invända mot akten i vare sig rådet eller Europaparlamentet. Den delegerade akten trädde därmed i kraft och började tillämpas den 1 januari 2022\.

Den 6 juli 2021 antog kommissionen en delegerad akt som specificerar innehållet i och presentationen av de upplysningar som ska lämnas av företagen enligt artikel 8 i taxonomiförordningen. Varken rådet eller Europaparlamentet invände mot akten, som därmed trädde i kraft och började tillämpas stegvis den 1 januari 2022\.

Den 9 mars 2021 antog kommissionen en delegerad akt med ytterligare granskningskriterier för de två klimatrelaterade målen i taxonomiförordningen för vissa kärnkrafts\- och naturgasrelaterade verksamheter, akten specificerar även särskilda upplysningskrav avseende dessa verksamheter. Kommissionen höll inte någon offentlig konsultation kring utkastet. Rådet och Europaparlamentet granskade därefter den delegerade akten. Sverige förespråkade att rådet skulle invända mot den delegerade akten. Det fanns inte tillräckligt stöd för att invända mot akten i vare sig rådet eller Europaparlamentet. Den delegerade akten trädde därmed i kraft och började tillämpas den 1 januari 2023\.

Kommissionen antog i juni 2023 två delegerade akter med granskningskriterier för taxonomins fyra övriga miljömål respektive ytterligare kriterier för de två klimatrelaterade målen. Sverige förespråkade att rådet skulle invända mot de delegerade akterna. Det fanns inte tillräckligt stöd för att invända mot akterna i vare sig rådet eller Europaparlamentet. De delegerade akterna trädde därmed i kraft och började tillämpas den 1 januari 2024\.

Regeringen är aktivt involverad i kommissionens arbete med delegerade akter, både genom att besvara konsultationer och genom direkta kontakter med kommissionen och andra medlemsländer.

På nationell nivå har det med anledning av taxonomiförordningen genomförts vissa lagstiftningsåtgärder, som har bedömts nödvändiga för tillämpningen av förordningen i Sverige. De nya reglerna är inte kopplade till de delegerade akterna och behandlar inte frågan om vad som ska anses miljömässigt hållbart. Reglerna trädde i kraft den 1 januari 2022\.
