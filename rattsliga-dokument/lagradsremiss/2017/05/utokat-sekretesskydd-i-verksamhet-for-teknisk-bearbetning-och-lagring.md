# Utökat sekretesskydd i verksamhet för teknisk bearbetning och lagring

I lagrådsremissen föreslås ändringar i offentlighets\- och sekretesslagen
som syftar till att säkerställa skyddet för uppgifter om enskildas personliga eller ekonomiska förhållanden, liksom skyddet för allmänna intressen, vid användning av digitala tjänster och vid utkontraktering av it\-drift mellan myndigheter.

Tystnadsplikten i verksamhet som enbart avser teknisk bearbetning
eller teknisk lagring för någon annans räkning föreslås utvidgas, från
sådana personuppgifter som avses i personuppgiftslagen till att omfatta alla uppgifter om en enskilds personliga eller ekonomiska förhållanden i sådan verksamhet. Vidare föreslås att en reglering införs som innebär att om en myndighet, i verksamhet för enbart teknisk bearbetning eller teknisk lagring, för en annan myndighets räkning får en uppgift som hos den senare myndigheten är sekretessreglerad av hänsyn till ett allmänt intresse, ska sekretessbestämmelsen även tillämpas hos den mottagande myndigheten.

I lagrådsremissen behandlar regeringen även vissa andra förslag som lämnats av E\-delegationen i betänkandet Så enkelt som möjligt för så många som möjligt – Bättre juridiska förutsättningar för samverkan och
service (SOU 2014:39\).

Lagändringarna föreslås träda i kraft den 1 januari 2018\.
