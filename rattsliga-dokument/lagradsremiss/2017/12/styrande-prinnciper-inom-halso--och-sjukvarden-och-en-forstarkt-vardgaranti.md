# Styrande principer inom hälso- och sjukvården och en förstärkt vårdgaranti

Lagrådsremissen är ett första steg i regeringens omstrukturering av hälso\- och sjukvården. Primärvården ska bli den tydliga basen och första linjen i hälso\- och sjukvården.

Det svenska hälso\- och sjukvårdssystemet behöver reformeras så att mer resurser styrs till de delar i systemet som har goda förutsättningar att hantera både närhet till patienter och komplexiteten i sjukdomstillstånd. Särskilt viktigt är att förbättra vården för dem med störst behov. En förstärkning av primärvården är nödvändig.

Regeringen bedömer att alla vårdens intressenter och aktörer bör sträva åt samma håll i omstruktureringen. En förflyttning bör ske från dagens sjukhustunga hälso\-och sjukvård till en förstärkt första\-linjens hälso\-och sjukvård. Grunden är en god och nära vård som tydligt utgår från patientens behov.

Regeringen föreslår en ny bestämmelse i hälso\-och sjukvårdslagen om att landstingen ska organisera hälso\- och sjukvårdsverksamheten så att vården kan ges nära befolkningen.

Regeringen föreslår också att vårdgarantin inom primärvården ska stärkas.

Lagändringarna föreslås träda i kraft den 1 januari 2019\.
