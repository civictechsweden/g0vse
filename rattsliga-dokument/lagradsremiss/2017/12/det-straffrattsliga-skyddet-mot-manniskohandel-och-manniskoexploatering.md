# Det straffrättsliga skyddet mot människohandel och människoexploatering

För att säkerställa ett starkt straffrättsligt skydd mot **människohandel** föreslår regeringen en tydligare brottsbeskrivning, ett bättre skydd för barn och en skärpning av straffskalan.

I sak föreslås att de så kallade otillbörliga medlen ska förtydligas, att straffansvar för brott mot en person som är under arton år ska gälla även vid oaktsamhet i fråga om offrets ålder och att minimistraffet för människohandel, mindre grovt brott, ska skärpas till fängelse i sex månader.

För att stärka det straffrättsliga skyddet mot exploatering av personer i arbete och tiggeri föreslås vidare att ett nytt gradindelat brott införs i brottsbalken, **människoexploatering**. Brottet består i att genom olaga tvång, vilseledande eller utnyttjande av någons beroendeställning, skyddslöshet eller svåra situation exploatera en person i tvångsarbete, arbete under uppenbart orimliga villkor eller tiggeri.

Om brottet har avsett en verksamhet som bedrivits i större omfattning, medfört betydande vinning eller inneburit ett särskilt hänsynslöst utnyttjande av annan, kan dömas för **grov människoexploatering**.

Om offret är under arton år föreslås dels att det för straffansvar ska vara tillräckligt att personen har exploaterats i någon av verksamheterna, dels att straffansvaret ska gälla även vid oaktsamhet i fråga om offrets ålder. Straffet föreslås vara fängelse i högst fyra år eller, om brottet är grovt, fängelse i lägst två och högst tio år.

Vidare föreslås straffansvar för förstadier till brottet samt lagändringar avseende sekretess hos domstol och hemlig rumsavlyssning.

Slutligen föreslås att maximistraffet för **grovt koppleri** ska skärpas till fängelse i tio år.

Lagändringarna föreslås träda i kraft den 1 juli 2018\.

[Pressmeddelande: Regeringen skärper straffrätten mot exploatering och människohandel](/pressmeddelanden/2017/12/regeringen-skarper-straffratten-mot-exploatering-och-manniskohandel/)
