# Statlig ersättning till personer som har fått ändrad könstillhörighet fastställd i vissa fall

Personer som drabbats av det tidigare steriliseringskravet i könstillhörighetslagen ska kunna söka statlig ersättning. Det förslår regeringen i ett nytt lagförslag. Staten ska enligt lagförslaget betala ersättning om 225 000 kronor till personer som steriliserades under könstillhörighetslagen.

Lagen föreslås omfatta dem som har ansökt om fastställelse av ändrad könstillhörighet under perioden 1 juli 1972–30 juni 2013, och denna ansökan har bifallits.

Regeringen räknar med att mellan 600-700 personer kommer att ha möjlighet att söka ersättningen.

Kammarkollegiet föreslås bli ansvarigt för att hantera ansökningarna. Ansökningarna om ersättning ska komma in till Kammarkollegiet senast den 1 maj 2020.

Lagförslaget skickas nu till lagrådet och regeringen räknar med att kunna lägga ett lagförslag till riksdagen i början av 2018. Den nya lagen och lagändringarna föreslås träda i kraft den 1 maj 2018.
