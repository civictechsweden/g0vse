# Genomförande av ändringar i förnybartdirektivet – ILUC

Lagrådsremissen innehåller förslag till ändringar i lagen (2010:598\) om
hållbarhetskriterier för biodrivmedel och flytande biobränslen. Ändringarna
innebär anpassningar till Europaparlamentets och rådets direktiv
(EU) 2015/1513 av den 9 september 2015 om ändring av direktiv 98/70/EG
om kvaliteten på bensin och dieselbränslen och om ändring av direktiv
2009/28/EG om främjande av användningen av energi från förnybara
energikällor (ILUC\-direktivet) i de delar som avser ändringarna i direktiv
2009/28/EG.
Förslagen i lagrådsremissen innebär ändringar när det gäller definitionerna
av avfall och restprodukter men även i fråga om kraven på minskning
av växthusgasutsläpp för att biodrivmedel och flytande biobränslen
ska anses vara hållbara. I lagrådsremissen föreslås också att de som är
rapporteringsskyldiga ska få en utökad uppgiftsskyldighet och att regeringen
eller den myndighet som regeringen bestämmer ska få meddela
föreskrifter om skyldigheten att lämna uppgifter. Statens energimyndighet
ska kunna återkalla ett hållbarhetsbesked om rapporteringsskyldigheten
enligt lagen har upphört. I lagrådsremissen föreslås även en sekretessbrytande
bestämmelse.
Ändringarna föreslås träda i kraft den 1 januari 2018\.
