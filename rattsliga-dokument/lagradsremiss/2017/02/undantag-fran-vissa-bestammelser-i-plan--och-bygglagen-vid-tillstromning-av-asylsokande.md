# Undantag från vissa bestämmelser i plan- och bygglagen vid tillströmning av asylsökande

I lagrådsremissen föreslås att det i plan\- och bygglagen förs in ett normgivningsbemyndigande för regeringen att meddela föreskrifter om undantag från vissa bestämmelser i lagen. Sådana föreskrifter ska få meddelas för att boenden för asylsökande snabbt ska kunna anordnas. En förutsättning för att regeringen ska få utnyttja bemyndigandet är att tillströmningen av asylsökande har varit eller kan väntas bli särskilt omfattande.

Föreskrifterna ska bl.a. få avse undantag från de allmänna intressen som enligt plan\- och bygglagen ska beaktas vid planläggning och lokalisering av t.ex. byggnader. Föreskrifterna ska även få avse undantag från plan\- och bygglagens bestämmelser om bygglov, rivningslov och marklov m.m. och om genomförandet av bygg\-, rivnings\- och markåtgärder. Föreskrifterna om undantag ska endast få avse ändring av byggnadsverk eller nybyggnad av enkla byggnadsverk och avse åtgärder som pågår under högst tre år. Lagändringen **föreslås träda i kraft den 15 juni 2017**.
