# En försöksverksamhet med branschskolor

Lagrådsremissen innehåller förslag till en ny lag om försöksverksamhet med branschskolor. Försöksverksamheten syftar till att stärka den nationella kompetensförsörjningen och öka attraktiviteten och tillgången till yrkesutbildning inom små yrkesområden.

Försöksverksamheten avser överlämnande på entreprenad av en viss del av undervisningen på ett yrkesprogram inom gymnasieskolan eller viss undervisning inom kommunal vuxenutbildning till en branschskola. Den undervisning som får överlämnas är undervisning i karaktärsämnen som har en yrkesinriktad profil (yrkesämnen) och sådant gymnasiearbete som ingår i utbildningen enligt skollagen. Endast en kommun, ett landsting eller en enskild fysisk eller juridisk person som uppfyller vissa villkor ska efter ansökan till den myndighet som regeringen bestämmer kunna godkännas som branschskola. Regeringen ska bemyndigas att meddela närmare föreskrifter om sådana villkor och urval.

Den nya lagen om försöksverksamhet med branschskolor föreslås träda i kraft den 1 augusti 2017 och tillämpas första gången på utbildning efter den 1 juli 2018\. Lagen ska upphöra att gälla vid utgången av juni månad 2023\.
