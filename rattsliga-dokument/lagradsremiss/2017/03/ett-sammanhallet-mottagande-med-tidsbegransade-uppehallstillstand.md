# Ett sammanhållet mottagande med tidsbegränsade uppehållstillstånd

Regeringen föreslår åtgärder som syftar till att behålla ett sammanhållet mottagande när tidsbegränsade uppehållstillstånd är huvudregel.

Förslagen innebär följande.

* Personer som ansöker om ett fortsatt uppehållstillstånd innan det tidigare tillståndet löper ut ska inte omfattas av lagen om mottagande av asylsökande m.fl. (LMA) på nytt.
* Personer som har ansökt om uppehållstillstånd i Sverige som skyddsbehövande ska endast omfattas av lagen om hälso\- och sjukvård åt asylsökande m.fl. om de inte är folkbokförda här i landet.
* Socialförsäkringsbalken och studiestödslagen ändras så att bosättningsbaserade socialförsäkringsförmåner samt studiehjälp och studiestöd ska kunna betalas ut även om ett tidsbegränsat uppehållstillstånd har upphört att gälla. Det gäller om en ansökan om fortsatt uppehållstillstånd lämnas in innan tillståndet löper ut.
* EU\-medborgare ska endast omfattas av LMA om det finns synnerliga skäl.
* Ett beslut om överföring enligt Dublinförordningen ska anses som ett beslut om avvisning eller utvisning vid tillämpning av LMA.

Lagändringarna föreslås träda i kraft den 1 augusti 2017\.

[Pressmeddelande: Ett sammanhållet mottagande med tidsbegränsade uppehållstillstånd](/pressmeddelanden/2017/03/ett-sammanhallet-mottagande-med-tidsbegransade-uppehallstillstand/)
