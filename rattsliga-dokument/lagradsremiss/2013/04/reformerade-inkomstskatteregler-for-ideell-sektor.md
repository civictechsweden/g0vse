# Reformerade inkomstskatteregler för ideell sektor

I lagrådsremissen föreslås att enhetliga bestämmelser införs om allmännyttiga ändamål för stiftelser, ideella föreningar och registrerade trossamfund. I likhet med den nuvarande systematiken föreslås en exemplifierande uppräkning av olika allmännyttiga ändamål. Exempel på allmännyttiga ändamål föreslås vara idrott, kultur, miljövård, omsorg om barn och ungdom, politisk verksamhet, religiös verksamhet, sjukvård, social hjälpverksamhet, Sveriges försvar och krisberedskap i samverkan med myndighet, utbildning, vetenskaplig forskning eller andra därmed likvärdiga ändamål. Benämningen social hjälpverksamhet innebär att tillämpningen även kommer att omfatta behövande i annat än ekonomiskt hänseende. En motsvarande ändring vad gäller behövande föreslås även avseende förutsättningarna för skattereduktion för gåva och för att bli godkänd som gåvomottagare avseende skattereduktion för gåva.

De allmännyttiga ändamålen ska kunna tillgodoses antingen genom egen verksamhet eller genom bidrag till en annan allmännyttig organisation.

Verksamhetskravet föreslås få en mer tydlig utformning för att öka rättssäkerheten vid tillämpningen. Förutom att fullföljdskravet också föreslås få en mer tydlig utformning föreslås i lagrådsremissen en något mer generös tillämpning av fullföljdskravet. I lagrådsremissen föreslås även att öppenhetskravet för central-, distrikts- och samarbetsorganisationer förtydligas. Dessutom förtydligas situationen för de registrerade trossamfunden och dess självständiga organisatoriska delar.

De nya reglerna föreslås träda i kraft den 1 januari 2014.
