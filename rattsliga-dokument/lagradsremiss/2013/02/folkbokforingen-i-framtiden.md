# Folkbokföringen i framtiden

Regeringen föreslår att folkbokföringen ska ske i kommunerna och inte i Svenska kyrkans församlingar.

Av såväl kulturella och historiska skäl som för statistik\- och forskningsändamål är det dock viktigt att bevara församlingsindelningen från den tid indelningen var stabil. Därför föreslår regeringen att en nyindelning, "distrikt", införs. Distrikten ska motsvara församlingsindelningen den 31 december 1999\. Folkbokföring ska inte ske på distrikt, men distriktstillhörighet kommer att registreras på individnivå i folkbokföringsdatabasen.

Vidare föreslås bland annat att beträffande begravningsavgifterna ska en enhetlig avgiftssats gälla för den begravningsverksamhet som bedrivs av huvudmännen inom Svenska kyrkan. Regeringen avser att utreda hur även avgifterna i Stockholm och Tranås kan inlemmas i systemet med en enhetlig begravningsavgiftssats.

Förslagen att utmönstra församling ur folkbokföringen och att införa en enhetlig begravningsavgift föreslås träda i kraft den 1 januari 2016\. Övriga ändringar föreslås i huvudsak träda i kraft den 1 januari 2014\.
