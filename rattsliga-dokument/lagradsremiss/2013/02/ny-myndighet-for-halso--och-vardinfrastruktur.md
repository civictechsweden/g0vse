# Ny myndighet för hälso- och vårdinfrastruktur

I lagrådsremissen gör regeringen bedömningen att en ny myndighet - Myndigheten för hälso- och vårdinfrastruktur - bör bildas. Den nya myndigheten bör ha samma uppgifter som Apotekens Service Aktiebolag har i dag. Det innebär att Apotekens Service Aktiebolag ska avvecklas. Den nya myndigheten ska verka för sådana funktioner och system som främjar en patientsäker och kostnadseffektiv läkemedelsdistribution på en omreglerad apoteksmarknad. Myndigheten ska ansvara för samhällsnyttig infrastruktur och informationsdatabaser som ska vara tillgängliga för alla apotek på likvärdiga och icke-diskriminerande villkor.

Myndigheten ska även ansvara för sammanställning och tillhandahållande av nationell läkemedelsstatistik som i dag ligger på Apotekens Service Aktiebolag. Den nya myndigheten bör inleda sin verksamhet den 1 januari 2014.
