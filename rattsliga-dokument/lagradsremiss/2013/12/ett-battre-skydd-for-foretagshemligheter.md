# Ett bättre skydd för företagshemligheter

I lagrådsremissen föreslås att lagen om skydd för företagshemligheter kompletteras med en ny bestämmelse om straff för olovligt utnyttjande eller röjande av företagshemlighet. Reglerna om skadestånd anpassas till detta. Ändringarna ska stärka skyddet mot att företagshemligheter sprids och används illojalt av anställda och andra personer som deltar i näringsidkarens verksamhet.

Samtidigt tydliggörs enligt förslaget att skyddet för företagshemligheter inte hindrar anställda och andra att avslöja brott eller andra allvarliga missförhållanden i verksamheten. Regeringen föreslår att det i lagen uttryckligen anges att information om sådana förhållanden aldrig är en företagshemlighet.

I lagrådsremissen föreslås även en skärpning i straffskalan för företagsspioneri. Förslagen är ett led i regeringens arbete för att skapa bättre förutsättningar för innovationer och kunskapsintensivt företagande. Ett tydligt och enhetligt skydd för företagshemligheter är viktigt för att främja en sund konkurrens på lika villkor.

Lagändringarna föreslås träda i kraft den 1 juli 2014\.
