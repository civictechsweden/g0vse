# Nytt regelverk för handel med utsläppsrätter

I lagrådsremissen föreslås en ny lag om vissa utsläpp av växthusgaser som
ersätter lagen (2004:1199) om handel med utsläppsrätter. De nya bestämmelserna
syftar till att genomföra nödvändiga ändringar i svensk rätt med
anledning av EU:s utsläppshandelsdirektiv och ett ändringsdirektiv inför
den fjärde handelsperioden.

Förslaget innebär att flera av de bestämmelser som i dag finns i lag kan regleras på förordningsnivå. Bestämmelser som inte är aktuella för den fjärde handelsperioden tas bort, liksom bestämmelser som har en motsvarighet i EU-förordningar. Vidare föreslås ändringar med anledning av antagandet av det globala klimatstyrmedlet för flygverksamhet, Corsia, som inom EU genomförs inom ramen för utsläppshandelssystemet. Dessutom föreslås att straffskalan för otillåten verksamhet som innebär utsläpp av växthusgaser skärps från fängelse i högst ett år till fängelse i högst två år.

Det föreslås också vissa ändringar i miljöbalken. En ny bestämmelse föreslås som innebär att den som misstänks för brott inte får föreläggas vid vite att medverka i en utredning som har samband med brottsmisstanken.

Den nya lagen och lagändringarna föreslås träda i kraft den 1 januari 2021.
