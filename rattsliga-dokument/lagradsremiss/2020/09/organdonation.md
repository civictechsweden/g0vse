# Organdonation

Regeringens förslag handlar om donation av bland annat organ från avlidna människor för transplantation. Förslagen gäller insatser före och efter döden för att göra donation möjlig.

Medicinska insatser före döden – organbevarande behandling – ska enligt förslaget få ges till en möjlig donator.

## Förutsättningar för organbevarande behandling

Behandling ska bara ges om den:

* inte kan vänta till efter döden,
* inte medför mer än ringa smärta eller ringa skada och
* inte hindrar insatser för den möjliga donatorns egen skull.

Behandlingen ska normalt inte få pågå i mer än 72 timmar.

Meningen är att skapa ett rättssäkert och tydligt lagstöd för organbevarande behandling. Sådan behandling är oftast nödvändig för att donation efter döden ska kunna äga rum.

## Närståendevetot försvinner

Regeringen föreslår att närståendes nuvarande rätt att i vissa fall förbjuda donation tas bort. Närståendes roll blir att förmedla information om donatorns inställning till donation.

## Saknad förmåga att förstå donationens innebörd

Regeringen föreslår även att ett ingrepp inte får göras om den avlidne hade en funktionsnedsättning som innebar att vederbörande saknade förmåga att förstå vad donationen innebar.

## Insatser efter dödens inträde

För att ge utrymme för olika former av donation föreslår regeringen att insatser får påbörjas efter dödens inträde. Detta om det behövs för att exempelvis bevara organ i väntan på ett transplantationsingrepp.

## Sekretessbelagda uppgifter får överlämnas

Regeringen föreslår att sekretessbelagda uppgifter om donatorn får lämnas mellan vårdgivare.

Lagändringarna föreslås träda i kraft den 1 juli 2021
