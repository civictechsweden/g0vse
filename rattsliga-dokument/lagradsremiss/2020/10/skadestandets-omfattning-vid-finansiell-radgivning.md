# Skadeståndets omfattning vid finansiell rådgivning

En näringsidkare som genom finansiell rådgivning uppsåtligen eller av oaktsamhet orsakar en konsument en ren förmögenhetsskada ska enligt nuvarande lagstiftning ersätta skadan. Skyldigheten att ersätta konsumenten är dock i enlighet med lagens förarbeten begränsad till det s.k. negativa kontraktsintresset. Detta innebär att konsumenten endast ska försättas i samma förmögenhetssituation som om avtalet aldrig hade ingåtts.

I lagrådsremissen föreslås att näringsidkaren i fortsättningen ska betala full ersättning. Detta innebär att ersättning kan betalas även för bl.a. utebliven vinst.

Lagändringen föreslås träda i kraft den 1 april 2021.
