# Skattereduktion för installation av grön teknik

I lagrådsremissen föreslås en ny skattereduktion för privatpersoner för installation av grön teknik.

Skattereduktionen ersätter de nuvarande stöden till fysiska personer enligt förordningen om statligt stöd till solceller, förordningen om bidrag till lagring av egenproducerad elenergi och förordningen om bidrag till privatpersoner för installation av laddningspunkt till elfordon. Skattereduktionen ges för arbets\- och materialkostnader. Reduktionen utformas med en fakturamodell av motsvarande slag som den som finns för rut\- och rotavdrag så att köparna kan få del av skattelättnaden redan vid köpet.

Det föreslås vidare att Skatteverkets brottsbekämpande verksamhet ska omfatta även sådana bedrägeribrott där gärningen har samband med Skatteverkets verksamhet enligt lagen om förfarandet vid skattereduktion för installation av grön teknik.

Ändringarna föreslås träda i kraft den 1 januari 2021\. Bestämmelserna om skattereduktion i inkomstskattelagen tillämpas på installation av grön teknik som har utförts och betalats efter den 31 december 2020\. Bestämmelserna i skatteförfarandelagen tillämpas första gången på beskattningsår som börjar efter den 31 december 2020\.
