# Covid-19-lag

I lagrådsremissen föreslås en ny lag om särskilda begränsningar för att
förhindra spridning av sjukdomen covid\-19\. Det allmänna ska enligt
förslaget genom föreskrifter och beslut kunna vidta åtgärder för att
motverka trängsel eller på annat sätt förhindra smittspridning. Den nya
lagen är avsedd att möjliggöra träffsäkra åtgärder som inte i onödan
hindrar sådan verksamhet som kan genomföras på ett från
smittskyddssynpunkt säkert sätt.

Om det är nödvändigt för att förhindra smittspridning, ska särskilda
begränsningar kunna införas avseende följande verksamheter och platser:

* allmänna sammankomster och offentliga tillställningar
* platser för fritids\- eller kulturverksamhet
* handelsplatser
* kollektivtrafik och inrikes flygtrafik
* platser för privata sammankomster.

Den nya lagen och lagändringarna föreslås träda i kraft den 10 januari 2021\. Den nya lagen ska gälla tillfälligt och upphöra att gälla vid utgången av september 2021\.
