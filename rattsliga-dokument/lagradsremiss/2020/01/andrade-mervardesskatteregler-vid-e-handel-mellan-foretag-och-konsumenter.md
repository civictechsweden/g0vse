# Ändrade mervärdesskatteregler vid e-handel mellan företag och konsumenter

Förslagen i lagrådsremissen föranleds av ändringar i mervärdesskattedirektivet (direktiv 2006/112/EG). Förslagen innebär att nya regler och ändringar införs i bland annat mervärdesskattelagen och lagen om särskilda ordningar för mervärdesskatt för
telekommunikationstjänster, radio- och tv-sändningar och elektroniska
tjänster.

Det föreslås att undantaget från mervärdesskatt vid import av
försändelser med lågt värde slopas. Det föreslås också att elektroniska
marknadsplatser (plattformar) i vissa fall blir skattskyldiga för
mervärdesskatt avseende försäljning av varor från säljare i ett tredjeland som görs via plattformen. Vidare föreslås att den särskilda ordningen för redovisning och betalning av mervärdesskatt (Mini One Stop Shop) som i dag gäller för elektroniska tjänster utökas till att gälla för alla tjänster och för vissa omsättningar av varor. Vidare föreslås att den nuvarande omsättningströskeln för distansförsäljning av varor från andra EU-länder slopas. I stället ska den EU-gemensamma tröskel som gäller för bestämmande av beskattningsland för elektroniska tjänster även gälla för unionsintern distansförsäljning av varor.

Reglerna föreslås träda i kraft den 1 januari 2021.
