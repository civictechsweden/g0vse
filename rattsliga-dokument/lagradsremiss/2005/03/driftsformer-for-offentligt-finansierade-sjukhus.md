# Driftsformer för offentligt finansierade sjukhus

Lagrådsremissen innehåller förslag till ändringar i hälso- och sjukvårdslagen (1982:763).
I lagrådsremissen föreslås att ansvaret för driften av hälso- och sjukvård som ges vid ett regionsjukhus eller en regionklinik inte får överlämnas till någon annan. Vidare skall varje landsting ansvara för driften av minst ett sjukhus i det egna landstinget. Överlämnar landstinget ansvaret för driften av hälso- och sjukvård vid övriga sjukhus till någon annan, skall avtalet innehålla villkor om att verksamheten skall drivas utan syfte att skapa vinst åt ägare eller motsvarande intressent och att vården skall bedrivas med offentlig finansiering.
Lagändringarna föreslås träda i kraft den 1 juli 2005. Lagen föreslås inte gälla sådan hälso- och sjukvårdsverksamhet som vid ikraftträdandet drivs enligt avtal med landstinget.
