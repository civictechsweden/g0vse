# Avtal med Amerikas förenta stater om utlämning och om internationell rättslig hjälp i brottmål

I lagrådsremissen föreslås att Sverige ska tillträda 2001 års bilaterala avtal mellan Sverige och Förenta staterna om ömsesidig rättslig hjälp i brottmål, avtalen mellan EU och Förenta staterna om rättslig hjälp respektive utlämning samt två bilaterala överenskommelser mellan Sverige och Förenta staterna i samma ämnen. I remissen görs bedömningen att det inte behövs några lagändringar i Sverige med anledning av avtalen om ömsesidig rättslig hjälp i brottmål.

När det däremot gäller utlämning lämnas förslag till de lagändringar som föranleds av Sveriges tillträde till EU\-avtalet och instrumentet om utlämning. Lagändringarna avser regler om oplanerade mellanlandningar i Sverige i samband med flygtransport av personer som utlämnas eller överlämnas mellan två andra stater. Förslaget innebär en reglering av s.k. transiteringstillstånd vid sådana oplanerade mellanlandningar i Sverige samt en möjlighet för polismyndigheten att omhänderta och ta i förvar den som ska utlämnas eller överlämnas, om det är nödvändigt för att transporten ska kunna genomföras.

Lagändringarna föreslås träda i kraft den 1 juli 2005\.
