# Vidaresändningsplikt i kabelnät

I lagrådsremissen föreslås att skyldigheten att vidarebefordra TV-sändningar i kabelnät skall avse högst fyra samtidigt sända programtjänster som sänds av tillståndshavare vars verksamhet finansieras genom TV-avgifter enligt lagen (1989:41) om TV-avgift.

Tills vidare skall också högst en programtjänst som sänds av en annan tillståndshavare vidaresändas. I kabelnät där det förekommer TV-sändningar med såväl analog som digital teknik föreslås att två programtjänster som sänds av tillståndshavare vars verksamhet finansieras genom TV-avgifter samt en programtjänst som sänds av en annan tillståndshavare skall sändas vidare med analog teknik.

De nya reglerna föreslås träda i kraft den 1 juli 2005.
