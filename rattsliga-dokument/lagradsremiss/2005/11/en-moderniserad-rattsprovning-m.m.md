# En moderniserad rättsprövning, m.m.

I lagrådsremissen föreslår regeringen vissa ändringar i syfte att modernisera rättsprövningen. Syftet med rättsprövning är att erbjuda en möjlighet till domstolsprövning av beslut som enligt den europeiska konventionen om skydd för de mänskliga rättigheterna och de grundläggande friheterna (Europakonventionen) ska kunna domstolsprövas och som annars inte kan prövas annat än genom resning.
Regeringen föreslår bland annat att endast regeringsbeslut ska kunna rättsprövas. Andra beslut, som enligt Europakonventionen ska kunna domstolsprövas, får i stället överklagas hos allmän förvaltningsdomstol i vanlig ordning.
Vidare föreslås att tillämpningsområdet för rättsprövningen kopplas till begreppet "civila rättigheter och skyldigheter" i den mening som avses i artikel 6.1 i Europakonventionen i stället för, som i dag, till vad som sägs i 8 kap. 2 och 3 §§ regeringsformen.
Miljöorganisationer föreslås också få rätt att ansöka om rättsprövning av sådana tillståndsbeslut som omfattas av artikel 9.2 i FN:s konvention om tillgång till information, allmänhetens deltagande i beslutsprocesser och tillgång till rättslig prövning i miljöfrågor (Århuskonventionen).
Förvaltningslagens överklagandebestämmelser föreslås bli uttryckligen tillämpliga på beslut i ärenden som innefattar en prövning av den enskildes civila rättigheter eller skyldigheter, även i de fall det finns ett överklagandeförbud i annan lag eller förordning.
En annan ändring som regeringen föreslår gäller undantaget för "administrativa ärenden" i förvaltningslagens bestämmelse om domstolsprövning av förvaltningsbeslut. Ändringen innebär att undantaget blir lättare att förstå och tillämpa och att ett mindre antal överklaganden flyttas från regeringen till förvaltningsdomstolarna.
Den nya rättsprövningslagen och ändringarna i förvaltningslagen ska enligt förslaget träda i kraft den 1 juli 2006.
