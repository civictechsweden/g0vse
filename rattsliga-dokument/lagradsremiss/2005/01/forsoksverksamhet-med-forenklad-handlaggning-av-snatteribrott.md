# Försöksverksamhet med förenklad handläggning av snatteribrott

I lagrådsremissen föreslår regeringen att det ska införas en försöksverksamhet med förenklad handläggning av snatteribrott.

De föreslagna bestämmelserna innehåller en avvikelse från vad som annars gäller när en person har gripits misstänkt för snatteri. I stället för vad som gäller i dag \- att personen skyndsamt ska överlämnas till närmaste polisman \- gör försökslagen det möjligt för en enskild, t.ex. en butiksinnehavare, att per telefon omedelbart anmäla till polismyndigheten att en misstänkt person har gripits. Polismyndigheten ska därefter per telefon skyndsamt pröva om gripandet ska hävas.

I lagrådsremissen gör regeringen bedömningen att den åtföljande brottsutredningen i viss utsträckning bör kunna ske per telefon men att detta inte kräver några lagändringar.

Bestämmelserna föreslås träda i kraft den 1 oktober 2005\.
