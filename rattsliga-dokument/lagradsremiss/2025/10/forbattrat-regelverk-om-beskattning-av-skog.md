# Förbättrat regelverk om beskattning av skog

Denna lagrådsremiss innehåller ett antal förslag som syftar till att förenkla och förbättra skattereglerna som rör skog, öka incitamenten till formell naturvårdsavsättning och anpassa skatteregler till EU-rätten.

Regeringen föreslår ett mer ändamålsenligt sätt att beskatta intrångsersättning och löseskilling som ges för naturvårdande ändamål inom ramen för systemet med ersättningsfond. Förslaget innebär att avsättning till ersättningsfond för mark som definieras som naturvårdsmark får återföras det tionde beskattningsåret efter det beskattningsår då avdraget gjordes. Regeringen föreslår också att en enskild näringsidkares ersättning för naturvårdsavtal ska kunna periodiseras genom att näringsidkaren får göra avdrag för belopp som sätts in på ett särskilt konto i ett kreditinstitut. Kontot ska kallas naturvårdskonto. Regeringen föreslår vidare att lagen om skatt på ränta på skogskontomedel m.m. ska upphävas.

I syfte att anpassa skattereglerna för skogskonto, skogsskadekonto och det nya naturvårdskontot till EU-rätten förslår regeringen att dessa konton ska få tillhandahållas från ett utländskt kreditinstitut som hör hemma i en stat inom Europeiska ekonomiska samarbetsområdet (EES) eller av ett utländskt kreditinstituts filial i en stat inom EES. Ett ytterligare förslag för att anpassa skattereglerna till EU-rätten är att möjligheten till skogsavdrag i vissa fall ska utvidgas till att omfatta fastigheter inom EES.

De nya bestämmelserna föreslås träda i kraft den 1 april 2026.
