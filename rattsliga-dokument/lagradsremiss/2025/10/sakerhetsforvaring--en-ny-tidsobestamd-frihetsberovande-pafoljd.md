# Säkerhetsförvaring – en ny tidsobestämd frihetsberövande påföljd

I lagrådsremissen föreslår regeringen att en ny tidsobestämd frihetsberövande påföljd ska införas och att påföljden ska kallas säkerhetsförvaring. Påföljden ska kunna användas för personer som har begått allvarliga brott mot annans liv, hälsa, frihet eller frid och som har en hög risk för återfall i sådan brottslighet.

Förslagen innebär bland annat följande:

* Det införs ett nytt 33 kap. i brottsbalken med rubriken Om  säkerhetsförvaring. I kapitlet regleras bland annat när påföljden kan dömas ut och vilka tidsramar som gäller för påföljden.
* När rätten dömer någon till säkerhetsförvaring ska rätten fastställa den kortaste tiden för frihetsberövande (minimitiden) och den totala tiden för påföljdens verkställighet (ramtiden).
* Ramtiden kan förlängas med högst tre år vid varje tillfälle om ett fortsatt frihetsberövande är absolut nödvändigt för att tillgodose behovet av samhällsskydd.
* Påföljden avtjänas i kriminalvårdsanstalt och det införs en ny verkställighetslag.

Lagändringarna föreslås träda i kraft den 1 mars 2026.
