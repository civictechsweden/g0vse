# Ett register för alla bostadsrätter

Regeringen föreslår att det inrättas ett bostadsrättsregister där alla bostadsrätter ska registreras. Registret ska föras av Lantmäteriet.

I det nya bostadsrättsregistret ska det bland annat finnas uppgifter om bostadsrättshavaren, bostadsrättsföreningen och pantsättningar.

 Syftet med ett register är att

* göra hanteringen av pantsättningar mer modern och rättssäker,
* förenkla för bostadsrättsföreningarna,
* förse samhället med bättre information om bostadsrätter,
* underlätta för Kronofogdemyndighetens tillgångsutredningar,
* bidra till ökade möjligheter att förebygga och utreda brott, och
* bidra till en effektivare tillgångsinriktad brottsbekämpning.

Det ska vidare införas ett enhetligt sakrättsligt system för bostadsrätter. Registrering ersätter underrättelse till bostadsrättsföreningen som sakrättsligt moment vid pantsättning och överlåtelse av bostadsrätt.

De lagändringar som avser uppbyggnaden av registret föreslås träda i kraft den 1 januari 2027. Ändringarna i övrigt föreslås träda i kraft den dag som regeringen bestämmer.
