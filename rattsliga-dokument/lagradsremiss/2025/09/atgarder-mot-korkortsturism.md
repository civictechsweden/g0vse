# Åtgärder mot körkortsturism

I lagrådsremissen föreslås ändringar i körkortslagen (1998:488) för att hindra så kallad körkortsturism. Det handlar om när ett körkort från ett land utanför EES (tredjeland) först bytts ut till ett körkort från en annan EES-stat (utländskt EES-körkort) som i sin tur har bytts ut mot ett svenskt körkort.

Syftet med ändringarna är att begränsa möjligheterna för personer med körkort från tredjeländer som Sverige inte erkänner direkt att byta ut dem till svenska körkort genom att först byta till utländska EES-körkort.

Ett utländskt EES-körkort som är utfärdat efter utbyte av ett tredjelandskörkort ska endast kunna bytas ut till ett svenskt körkort i följande fall:

* Körkortshavaren har haft ett körkort med motsvarande körkortsbehörighet
  i en eller flera EES-stater i minst fem år innan den permanenta
  bosättningen i Sverige.
* Tredjelandskörkortet var utfärdat i Färöarna, Förenade kungariket,
  Japan eller Schweiz.
* EES-körkortet gäller för behörigheter som det finns ett godkänt
  förarprov i en EES-stat för.

De personliga och medicinska kraven ska vara uppfyllda så att körkorten likställs med de körkort som byts ut från tredjeländer som Sverige erkänner direkt.

Ändringarna föreslås träda i kraft den 1 maj 2026.
