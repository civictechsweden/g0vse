# Genomförande av det omarbetade direktivet om byggnaders energiprestandaKN2025/02382

I lagrådsremissen föreslås ändringar i lagen (2006:985) om energideklaration för byggnader och i plan- och bygglagen (2010:900) för att genomföra det omarbetade direktivet om byggnaders energiprestanda.

I lagen om energideklaration för byggnader utökas kraven för när en energideklaration ska upprättas till att även gälla vid en ombyggnad som innefattar en betydande del av byggnadens klimatskärm, dvs. det som avskiljer byggnadens inomhusmiljö från utomhusmiljön. Vidare ska alla byggnader som ägs eller nyttjas av ett offentligt organ ha en energideklaration. Det införs en möjlighet till förenklad uppdatering av en energideklaration. Uppvärmnings-, ventilations- och luftkonditionerings-system ska inspekteras med högst tre eller fem års intervall beroende på systemets storlek. Det införs också ett nytt verktyg, energirenoveringsplaner, som är frivilligt för byggnadsägaren att använda. Om möjligheten utnyttjas så kan planen ibland ersätta de rekommendationer som annars ska finnas i en energideklaration. För att underlätta tillsynen införs en upplysningsskyldighet för en byggnadsägare.

Det tekniska egenskapskravet i plan- och bygglagen som avser laddning av elfordon ändras till att avse hållbar mobilitet. Ändringen gör det möjligt att, i enlighet med det omarbetade direktivet, ställa krav på att det ska finnas cykelparkeringsplatser.

Lagändringarna föreslås träda i kraft den 1 juli 2026.
