# Nordisk verkställighet i brottmål

I lagrådsremissen lämnas förslag till en ny lag om nordisk verkställighet i brottmål som ska ersätta lagen (1963:193) om samarbete med Danmark, Finland, Island och Norge angående verkställighet av straff m.m.

Förslaget innebär bland annat följande.

* Regleringens tillämpningsområde utökas till att omfatta frivårdspåföljder som innefattar samhällstjänst.
* Flera ändringar görs för att effektivisera tillämpningen av regelverket
  och öka antalet överföranden, bl.a. följande:
  – Ett skyndsamhetskrav ska gälla vid Kriminalvårdens och
  domstolarnas handläggning av ärenden om överförande av
  verkställigheten av fängelsestraff.
  – Ett beslut om överförande av verkställigheten av ett fängelsestraff
  ska få laga kraft direkt om den dömde samtyckt till att
  verkställigheten överförs.
  – Den dömde ska kunna lämna en förklaring om att han eller hon
  avstår från att överklaga ett sådant beslut eller fullfölja överklagandet (nöjdförklaring).
* Överklaganden ska prövas av allmän domstol.

Lagändringarna föreslås träda i kraft den 1 juli 2026.
