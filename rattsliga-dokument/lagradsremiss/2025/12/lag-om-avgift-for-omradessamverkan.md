# Lag om avgift för områdessamverkan

Regeringen föreslår en ny lag om avgift för områdessamverkan. Med stöd av lagen kan den som bedriver områdessamverkan få rätt att ta ut en avgift från berörda fastighetsägare.

Den som bedriver områdessamverkan kan t.ex. vara en sammanslutning av fastighetsägare och andra intressenter. Rätten att ta ut en avgift med stöd av lagen, och den motsvarande skyldigheten att betala avgiften, gör det möjligt att fördela samverkanskostnaderna på alla berörda fastighetsägare i proportion till den nytta som de kan anses ha av samverkansarbetet. Avgiften får bara täcka kostnader för sådant som inte omfattas av statens och kommunens ansvar.

För att få rätt att ta ut avgift krävs att det är en områdessamverkan i betydelsen att olika aktörer, inom ett geografiskt avgränsat område i den byggda miljön, i samverkan analyserar behov av och vidtar åtgärder för att utveckla området på ett sätt som är ägnat att förebygga brott, skapa trygghet och stärka områdets attraktivitet och lokala näringsliv och därigenom långsiktigt tillgodose områdets gemensamma bästa. För rätten att ta ut avgift krävs att den som bedriver samverkansarbetet företräder en kvalificerad majoritet av de berörda fastighetsägarna. Det ska finnas ett behov av områdessamverkan som inte tillgodoses av någon annan.

För att med stöd av lagen få ta ut avgift krävs att den som bedriver områdessamverkan är godkänd som huvudman för samverkansarbetet. Frågor om godkännande som huvudman prövas av kommunen. Kommunen kan, när behovet av områdessamverkan är stort och inte tillgodoses av någon annan, besluta att själv vara huvudman. I alla ärenden om huvudman ska kommunen ge berörda fastighetsägare möjlighet att yttra sig. Tvister mellan en huvudman och fastighetsägare som rör avgiften prövas av allmän domstol.

Enligt förslaget ska lagen träda i kraft den 1 augusti 2026.
