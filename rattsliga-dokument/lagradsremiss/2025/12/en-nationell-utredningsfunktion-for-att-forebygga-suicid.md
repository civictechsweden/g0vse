# En nationell utredningsfunktion för att förebygga suicid

Regeringen föreslår en ny lag om utredningar för att förebygga suicid. Meningen är att förebygga suicid. En nationell utredningsfunktion behövs för att förbättra samhällets lärande om suicid.

Den nya lagen innebär att en utredning alltid ska genomföras när ett barn har avlidit i suicid. En utredning får genomföras när en vuxen har avlidit i suicid eller när ett barn eller en vuxen har avlidit och dödssättet är oklart, om en sådan utredning bedöms förebygga suicid.

## Utredningsmyndigheten

Utredningarna ska genomföras av den myndighet som regeringen bestämmer, den så kallade utredningsmyndigheten.

Utredningsmyndigheten ska klarlägga och analysera omständigheter som kan ha inverkat på dödsfallet och analysera åtgärder som vidtagits eller hade kunnat vidtas för att förebygga dödsfallet.

## Möjlighet att delta i utredningen

Närstående ska ges möjlighet att delta när en utredning genomförs om det inte är uppenbart olämpligt. Utredningsmyndigheten ska utifrån utredningar ta fram underlag för att förebygga suicid.

## Skyldighet att biträda med experter

Regeringen föreslår också att vissa myndigheter och yrkesverksamma ska lämna de uppgifter som behövs för en utredning. Vissa statliga förvaltnings-myndigheter ska vara skyldiga att biträda utredningsmyndigheten med experter.

Tystnadsplikt föreslås gälla för den som medverkat i en utredning. Därutöver föreslås ändringar i andra lagar som rör personuppgiftsbehandling och sekretess.

Den nya lagen och övriga lagändringar föreslås träda i kraft den 1 juli 2026.
