# Ett mer träffsäkert och korrekt bostadsbidrag

Regeringen föreslår ett mer träffsäkert och korrekt bostadsbidrag. Förslagen ska minska risken för felaktiga utbetalningar, återkrav och skuldsättning inom bostadsbidraget.

När man beräknar den bidragsgrundande inkomsten för bostadsbidrag ska inkomst av tjänst bestämmas med ledning av uppgifter på individnivå i arbetsgivardeklarationer och förenklade arbetsgivardeklarationer. Den bidragsgrundande inkomsten ska motsvara den försäkrades genomsnittliga månadsinkomst inom en ramtid. Ramtiden ska vara tre månader och är de tre första månaderna i en period om fyra månader närmast före den månad som bostadsbidraget avser. Den bidragsgrundande inkomsten i det nya månadssystemet ska beräknas på samma inkomster som i det nuvarande årssystemet, med undantag av inkomst av näringsverksamhet. Inkomster av kapital och förmögenhet ska avse föregående år eftersom sådana uppgifter inte kan inhämtas på månadsbasis.

Den bidragsgrundande inkomsten ska även i fortsättningen beräknas i årssystemet om den försäkrade har inkomster av förvärvsarbete men det saknas uppgifter i arbetsgivardeklarationer exempelvis på grund av att den försäkrade bedriver näringsverksamhet. Också i ärenden med internationell anknytning ska den bidragsgrundande inkomsten beräknas i årssystemet.

Ett bostadsbidrag i månadssystemet ska räknas om när det har skett en sådan ändring av den bidragsgrundande inkomsten att den påverkar bidragets storlek för den aktuella månaden.

Lagändringarna föreslås träda i kraft den 1 januari 2027.
