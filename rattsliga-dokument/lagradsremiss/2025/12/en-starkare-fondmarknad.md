# En starkare fondmarknad

Lagrådsremissen innehåller förslag till lagändringar som syftar till att stärka konkurrenskraften och motståndskraften på den svenska fondmarknaden. Flera av förslagen är nödvändiga för att anpassa svensk rätt till ändringar i de två centrala EU-direktiven på fondområdet.

Förslagen innebär i huvudsak följande:

* Reglerna för inlösen av andelar i värdepappersfonder blir mer flexibla.
  Det blir även möjligt att tillämpa uppsägningstid i värdepappersfonder
  och specialfonder.
* Regler införs om likviditetshanteringsverktyg för värdepappersfonder
  och öppna alternativa investeringsfonder som innebär att fondförvaltare
  ska välja minst två sådana verktyg, t.ex. svingprissättning.
* Möjligheten att låta fondandelar handlas på en handelsplats utökas till
  att inte bara avse reglerade marknader utan också MTF-plattformar.
  Det blir även möjligt att bilda en andelsklass som handlas på en sådan
  handelsplats.
* Harmoniserade regler för långivande alternativa investeringsfonder
  införs med bl.a. krav på begränsningar av finansiell hävstång, förbud
  mot lån till vissa aktörer och regler som ska motverka vissa risker vid
  långivningen.
* Regler för att möjliggöra för fondförvaltare att tillhandahålla ett
  bredare utbud av tjänster införs, t.ex. kreditförvaltning och
  administration av referensvärden.

Lagändringarna föreslås träda i kraft i huvudsak den 1 juli 2026.
