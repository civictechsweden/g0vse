# Utveckling av makrotillsynsområdet

I lagrådsremissen föreslås att en ny lag om begränsning av bostadskrediter ska ersätta Finansinspektionens föreskrifter och allmänna råd om amorteringskrav och bolånetak.

Förslaget innebär bland annat följande förändringar i förhållande till det som gäller i dag:

* Det skärpta amorteringskravet tas bort, dvs. kravet på ytterligare
  amortering med minst 1 procent om kredittagarens samlade bostadskrediter överstiger 4,5 gånger bruttoårsinkomsten.
* När det gäller bostadskrediter med belåningsgrader som inte överstiger
  50 procent ska kreditgivare verka för att de amorteras i syfte att
  upprätthålla en sund amorteringskultur. Det ställs inget krav på faktisk
  amortering eller lägsta amorteringstakt utan det är upp till kreditgivaren
  att, i samråd med kredittagaren, besluta om amortering utifrån
  kredittagarens förutsättningar.
* Bolånetaket ska få uppgå till 90 procent av bostadens marknadsvärde
  vid köp av en ny bostad och 80 procent av bostadens marknadsvärde
  när det gäller krediter som tas för att utöka en befintlig bostadskredit.

Syftet är att bidra till en sund amorteringskultur, minskade trösklar på
bostadsmarknaden och bättre förutsättningar för olika grupper att äga sin
bostad utan att det görs avkall på den finansiella stabiliteten.
I lagrådsremissen föreslås även att Riksbankens roll på makrotillsynsområdet ska stärkas. Som ett led i detta får Riksbanken ansvaret för att fastställa det kontracykliska buffertvärdet vid tillämpning av EU:s kapitaltäckningsregelver för banker.

Lagändringarna föreslås träda i kraft den 1 april 2026.
