# Ett förstärkt samhällsskydd och tydligare reaktioner vid återfall i brott

I lagrådsremissen lämnar regeringen flera förslag som syftar till att stärka samhällsskyddet vid allvarlig och upprepad brottslighet, minska risken för återfall i brott, öka tryggheten för brottsoffer och skärpa reaktionerna vid misskötsamhet eller återfall i brott.

Förslagen innebär bland annat följande:

* Rymning från vissa former av frihetsberövande, på bland annat häkten och anstalter, kriminaliseras.
* Återfall i brott får större betydelse vid straffmätningen.
* Möjligheterna att förena skyddstillsyn med fängelse utökas.
* Den som är dömd till skyddstillsyn eller är villkorligt frigiven ska meddelas begränsningar av rörelsefriheten (vistelseföreskrift), om den dömde är involverad i eller har koppling till en grupp som utövar allvarlig brottslighet, och riskerar att begå eller på annat sätt medverka till allvarlig brottslighet på en viss plats eller inom ett visst område.
* Vistelseföreskrifter ska även kunna meddelas i syfte att skydda målsäganden.
* Det anges i lag att den intagnes beteende ska beaktas vid beslut om permission och frigivningsförberedande åtgärder.
* Det anges i lag att involvering i, eller koppling till, en grupp som utövar allvarlig brottslighet ska beaktas vid beslut om permission.
* Det anges i lag att en frigivningsförberedande åtgärd i vissa fall ska förenas med villkor om att den intagne inte får vistas utanför hemmet eller bostaden annat än på bestämda tider.

Lagändringarna föreslås träda i kraft den 2 juli 2026.
