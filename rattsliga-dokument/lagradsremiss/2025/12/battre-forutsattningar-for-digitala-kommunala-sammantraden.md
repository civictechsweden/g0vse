# Bättre förutsättningar för digitala kommunala sammanträden

I denna lagrådsremiss föreslår regeringen att kommunallagens (2017:725) bestämmelser om deltagande på distans i fullmäktige-och nämndsammanträden ändras.

Kravet på att samtliga ledamöter kan se och höra varandra och delta på lika villkor föreslås tas bort. I stället ges ordföranden en utpekad roll att säkerställa vem som deltar i sammanträdet och att den som medverkar på distans kan följa sammanträdet och delta i behandlingen av ärendena. Det föreslås även att fullmäktiges presidium inte ska få delta på distans. Slutligen föreslås att fullmäktige ska besluta i vilken utsträckning en nämnd får eller ska sammanträda helt på distans. Syftet är att ge kommuner och regioner bättre förutsättningar för beslutsfattande på distans.

Lagändringarna föreslås träda i kraft den 1 juli 2026.
