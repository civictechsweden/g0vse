# Åtgärder för att stärka kontanternas funktionssätt

Kontantanvändningen fortsätter att minska men det är viktigt att slå vakt om kontanters funktionalitet som betalningsmedel. För att kontanter ska vara ett fungerade betalningsmedel måste det vara möjligt att betala med kontanter, framför allt för de varor och tjänster som är av den mest grundläggande behovsnaturen.

I lagrådsremissen föreslås därför i huvudsak följande:

* Livsmedelsbutiker och apotek ska som huvudregel vara skyldiga att ta emot kontanter som betalning för försäljning av varor och tjänster på fysiska försäljningsställen som har bemannad kassa.
* Skyldigheten ska inte gälla om den innebär att säkerheten för verksamhetens personal inte kan upprätthållas på försäljningsstället, om det finns risk för att försäljningsstället behöver läggas ner på grund av kostnaden för att hantera kontanter eller om det finns skäl för att neka att ta emot kontant betalning vid en enskild försäljning.
* Konsumenter ska kunna göra kontantinsättningar i betryggande utsträckning i hela landet.
* Det ska finnas lämpliga och behovsanpassade tjänster för växelhantering och dagskasseinsättning för företag.

Lagändringarna föreslås träda i kraft den 1 juli 2026.
