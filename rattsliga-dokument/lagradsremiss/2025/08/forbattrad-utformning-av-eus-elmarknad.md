# Förbättrad utformning av EU:s elmarknad

I lagrådsremissen föreslås ändringar i ellagen (1997:857), bl.a. för att genomföra ändringar i EU:s elmarknadsdirektiv.

Förslagen innebär i huvudsak följande:

• En elleverantör som har leveransavtal med fler än 200 000 elanvändare ska kunna erbjuda elanvändare leveransavtal med fast löptid och pris.
• Elanvändare ska få en sammanfattning av de viktigaste avtalsvillkoren innan ett avtal om leverans av el ingås eller förlängs.
• En elleverantör ska ha strategier för att begränsa risken för utebliven leverans.
• Ett nätföretag ska välja ut en anvisad elleverantör på ett rättvist, transparent och icke-diskriminerande sätt.
• En elleverantör ska inte få säga upp ett leveransavtal eller begära att överföringen av el till en elanvändare ska avbrytas, om den omständighet som leverantören vill lägga till grund för åtgärden är föremål för tvistlösning utanför domstol.
• Skyldigheten för distributionsnätsföretag att lämna information för att underlätta anslutningar utökas.
• Mottagningsplikten för elleverantörer att ta emot el utökas.
• Krav införs på att nätföretag ska göra information tillgänglig i fråga om den el som levereras.

Det föreslås också ändringar i lagen (2011:200) om elcertifikat som syftar till att minska antalet kvotpliktiga aktörer i elcertifikatsystemet och att göra det möjligt för kontoföringsmyndigheten att ta ut vissa typer av avgifter.

Lagändringarna föreslås träda i kraft den 1 januari 2026.
