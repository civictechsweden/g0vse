# Enklare och bättre skatteregler för delägare i fåmansföretag

I lagrådsremissen föreslås enklare och bättre regler för beskattning av delägare i fåmansföretag. Det föreslås bl.a. en ny modell för beräkning av årets gränsbelopp som innebär att den nuvarande förenklingsregeln och huvudregeln slås ihop till en gemensam regel som ska användas av samtliga delägare.

Gränsbeloppet ska beräknas till summan av ett grundbelopp om fyra inkomstbasbelopp fördelat på andelarna i företaget, ett lönebaserat utrymme och ränta på den del av omkostnadsbeloppet som överstiger 100 000 kronor. Beräkningen av gränsbeloppet förenklas också genom att både löneuttags- och kapitalandelskravet tas bort och ersätts med ett schablonmässigt löneavdrag som uppgår till åtta inkomstbasbelopp. Även index- och kapitalunderlagsreglerna och den årliga ränteuppräkningen av sparat utdelningsutrymme föreslås tas bort. För beräkningen av löneunderlaget införs en särskild begränsningsregel för ersättningar till arbetstagare i företag som ägs genom en alternativ investeringsfond. Det föreslås även ändringar i reglerna om utdelning och kapitalvinst på kvalificerade andelar som förvärvas i samband med andelsbyte eller partiell fission.

Ändringarna föreslås träda i kraft den 1 januari 2026.
