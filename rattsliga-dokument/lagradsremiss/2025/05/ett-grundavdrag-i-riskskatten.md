# Ett grundavdrag i riskskatten

I lagrådsremissen föreslås att ett grundavdrag införs i lagen om riskskatt för kreditinstitut. Förslaget innebär att ett svenskt kreditinstitut eller ett utländskt kreditinstitut ska göra ett grundavdrag från beskattningsunderlaget för riskskatt.

Grundavdraget ska beloppsmässigt motsvara det gränsvärde för skattskyldighet som gäller för det aktuella beskattningsåret. Om ett kreditinstitut ingår i en koncern med flera kreditinstitut ska ett grundavdrag fördelas på de ingående kreditinstituten efter deras andel av koncernens sammanlagda beskattningsunderlag vid årets ingång.

För att inte motverka riskskattens syfte bör förslaget vara offentligfinansiellt neutralt. I lagrådsremissen föreslås därför även att skattesatsen för riskskatt ska höjas från 0,06 till 0,07 procent av beskattningsunderlaget vid årets ingång.

De nya bestämmelserna föreslås träda i kraft den 1 januari 2026.
