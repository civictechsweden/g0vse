# Bättre verktyg för kontroll – uppgiftsinhämtning inom socialförsäkringen och ekonomiskt bistånd

Regeringen föreslår utökade utredningsbefogenheter och uppgiftsskyldigheter som ska stärka Försäkringskassans, Pensionsmyndighetens och kommunernas socialnämnders förutsättningar att fatta korrekta beslut och förhindra felaktiga utbetalningar.

Försäkringskassan och Pensionsmyndigheten föreslås få utökade möjligheter att hämta in uppgifter om såväl den försäkrade som en annan fysisk person samt om juridiska personer. Förslagen ger dels utökade befogenheter för Försäkringskassan och Pensionsmyndigheten att efterfråga uppgifter, dels utökade skyldigheter för bland annat myndigheter, anordnare av personlig assistans, försäkringsinrättningar och kreditinstitut att på begäran lämna uppgifter till Försäkringskassan och Pensionsmyndigheten. Dessutom föreslår regeringen att det särskilt ska regleras att socialnämnderna ska ha rätt att hos Skatteverket ta del av bland annat uppgifter i en arbetsgivardeklaration.

Regeringen föreslår även ett utökat sekretesskydd hos Försäkringskassan och Pensionsmyndigheten för uppgifter om enskildas affärs- och driftförhållanden.

Lagändringarna föreslås träda i kraft den 1 december 2025.
