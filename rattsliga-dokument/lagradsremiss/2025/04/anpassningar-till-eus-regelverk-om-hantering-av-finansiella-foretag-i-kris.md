# Anpassningar till EU:s regelverk om hantering av finansiella företag i kris

I EU:s krishanteringsdirektiv – som genomförs i lagen om resolution – finns regler om hantering av finansiella företag i kris genom resolution, det vill säga avveckling eller rekonstruktion. Ett av de centrala verktygen är nedskrivning eller konvertering av skulder. För att det ska finnas skulder att skriva ned eller konvertera, ska företagen uppfylla ett krav på kapitalbas och kvalificerade skulder. Enligt ändringar i EU:s krishanteringsdirektiv ska avvecklingsenheter, till exempel företag som ska försättas i konkurs eller lik-vidation i stället för i resolution, som huvudregel inte omfattas av kravet på kapitalbas och kvalificerade skulder. Ändringarna i direktivet innebär även att skulder som dessa företag emitterar inte ska dras av vid beräkningen av hur en resolutionsgrupp som består av flera kreditinstitut uppfyller kravet på kapitalbas och kvalificerade skulder. Vidare ska vissa dotterföretag omfattas av kravet på kapitalbas och kvalificerade skulder på konsoliderad nivå. I lagrådsremissen lämnas de lagförslag som krävs för att i svensk rätt genomföra ändringsdirektivet.

I lagrådsremissen föreslås också att det ska göras vissa klargöranden i lagen om resolution med anledning av att Europeiska kommissionen har ifrågasatt om några artiklar i EU:s krishanteringsdirektiv (oberoende av ändringsdirektivet) fullt ut genomförts i svensk rätt. Artiklarna reglerar bland annat hur kravet på kapitalbas och kvalificerade skulder ska bestämmas och uppfyllas.

Lagändringarna föreslås träda i kraft den 1 november 2025.
