# Hälso- och sjukvårdens beredskap

Regeringen lämnar förslag som ska stärka hälso- och sjukvårdens beredskap i händelse av kris och krig.

Regeringen föreslår:

* att det införs förtydliganden i hälso- och sjukvårdslagen om vilka skyldigheter kommuner och regioner har att erbjuda vård och hjälpa varandra under fredstida krissituationer, höjd beredskap och katastroftillstånd. Förslagen innebär att kommuners, regioners och vårdgivares skyldigheter förtydligas i situationer när ett katastroftillstånd inte upphör trots hjälp,
* bestämmelser som tydliggör kommuners och regioners skyldighet att planera för bland annat händelser som medför ett stort antal skadade och sjuka,
* en skyldighet för kommuner och regioner att lagerhålla sjukvårdsprodukter,
* vissa nya och ändrade bemyndiganden,
* en ändring i patientsäkerhetslagen för att utvidga hälso- och sjukvårdspersonals skyldighet att lämna uppgifter till Försvarsmakten under höjd beredskap,
* en ändring i lagen om utrymning och inkvartering med mera under höjd beredskap så att lagens bestämmelser om hjälp inte ska tillämpas i de fall bestämmelser om hjälp i hälso- och sjukvårdslagen är tillämpliga,
* att lagändringarna träder i kraft den 1 januari 2026, förutom lagändringarna om lagerhållningsskyldighet som föreslås träda i kraft den 1 januari 2027.
