# Förbättrad ordning och säkerhet vid förvar

I lagrådsremissen föreslås att Migrationsverket ska få utökade möjligheter att använda sig av tvångs- och kontrollåtgärder vid förvaren, i syfte att förbättra möjligheterna att upprätthålla ordningen och säkerheten.

Förslagen innebär bl.a. att

* kroppsvisitation ska få ske i fler fall och vid en lägre misstankegrad än
  i dag
* försändelser ska få undersökas vid en lägre misstankegrad än i dag
* de förvarstagnas bostadsrum och andra slutna förvaringsställen ska få
  undersökas
* Migrationsverket vid behov ska få införa allmän inpasseringskontroll
  på förvar
* det ska införas en ny form för kontroll av besök, s.k. glasrutebesök.

Därutöver föreslås att väktare ska få utföra vissa bevakningsuppdrag när en förvarstagen utlänning vistas utanför förvarslokalerna. Det föreslås också vissa ändringar i bestämmelserna om muntlig förhandling i migrationsdomstol.

Lagändringarna föreslås träda i kraft den 1 oktober 2025.
