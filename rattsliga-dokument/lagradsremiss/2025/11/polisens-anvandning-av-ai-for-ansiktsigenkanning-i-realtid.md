# Polisens användning av AI för ansiktsigenkänning i realtid

Allvarlig våldsbrottslighet, framför allt genom skjutningar och sprängningar
inom den kriminella miljön, är ett svårt samhällsproblem. För att
kunna vända utvecklingen måste polisen ha tillgång till effektiva och ändamålsenliga verktyg i sitt brottsbekämpande arbete. I lagrådsremissen föreslår regeringen därför en ny lag som ska ge polisen möjlighet att använda AI-system för ansiktsigenkänning i realtid för att bekämpa brott.

Den föreslagna lagen innebär att polisen ska få använda AI-tekniken om
det är absolut nödvändigt för att lokalisera eller identifiera en viss person

* som kan vara offer för människorov, människohandel eller människoexploatering eller som är försvunnen och som misstänks ha utsatts för brott,
* om det finns en överhängande fara för att personen kommer att begå
  ett allvarligt brott mot människors liv eller säkerhet,
* som skäligen kan misstänkas ha begått visst allvarligt brott för vilket
  det i straffskalan ingår fängelse i fyra år eller mer eller straffbart försök,
  straffbar förberedelse eller stämpling till sådana brott, i syfte att utreda
  eller lagföra brottet, eller
* som dömts för ett sådant allvarligt brott, i syfte att verkställa den straffrättsliga påföljden.

Användningen av tekniken ska vara proportionerlig och det ska krävas
ett tillstånd från åklagare eller domstol. I brådskande fall ska användning
dock få påbörjas utan tillstånd och då ska en ansökan om tillstånd göras
inom 24 timmar.

Den nya lagen och övriga lagändringar föreslås träda i kraft den 1 maj
2026.
