# Tillfälligt nedsatta arbetsgivaravgifter för 19–23-åringar

I lagrådsremissen föreslås att det införs en tillfällig nedsättning av det samlade uttaget av arbetsgivaravgifter och allmän löneavgift på ersättning till personer som vid årets ingång har fyllt 18 men inte 23 år.

Nedsättningen innebär att endast ålderspensionsavgiften och hälften av de övriga avgifterna ska betalas på ersättning upp till 25 000 kronor per kalendermånad. Bestämmelserna om tillfälligt nedsatta arbetsgivaravgifter föreslås träda i kraft den 1 april 2026. Bestämmelserna tillämpas på ersättning som ges ut under perioden 1 april 2026 till och med 30 september 2027.
