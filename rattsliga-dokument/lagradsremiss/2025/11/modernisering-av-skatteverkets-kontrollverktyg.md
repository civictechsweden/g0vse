# Modernisering av Skatteverkets kontrollverktyg

I lagrådsremissen föreslås att de förbud mot att verkställa granskning via telenät som finns i skatteförfarandelagen (2011:1244) och lagen (1998:506) om flyttning och kontroll av vissa punktskattepliktiga varor tas bort.

Förbuden gäller i dag vid revision, bevissäkring och punktskattebesök. Förslaget ger Skatteverket större möjligheter att använda egen teknisk utrustning för att inhämta elektronisk information som behövs för en kontroll. Syftet är att möjliggöra nya och effektivare arbetssätt samt att underlätta samverkan med kontrollerade företag.

Vidare föreslås nya bestämmelser i skatteförfarandelagen om bevissäkring på distans som ger möjlighet att eftersöka och kopiera handlingar i avläsningsbara informationssystem (t.ex. i användarkonton till kommunikationstjänster och lagringstjänster). Det föreslås också en möjlighet att eftersöka och ta i anspråk tekniska hjälpmedel som kan användas för att verkställa ett beslut om bevissäkring på distans. Bevissäkring på distans får ske även om den eftersökta informationen kan vara lagrad i utlandet. Som en följd av det förslaget föreslås också en ändring i lagen (2020:548) om omställningsstöd vad gäller möjligheten att eftersöka och ta i anspråk tekniska hjälpmedel. Förslagen syftar till att anpassa regelverket om bevissäkring till den tekniska utveckling som har skett, som innebär att elektronisk information numera ofta lagras externt i t.ex. molntjänster, utan att ge avkall på rättssäkerheten.

De nya bestämmelserna föreslås träda i kraft den 1 april 2026.
