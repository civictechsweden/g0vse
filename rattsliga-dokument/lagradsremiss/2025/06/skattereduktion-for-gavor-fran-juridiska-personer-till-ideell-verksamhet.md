# Skattereduktion för gåvor från juridiska personer till ideell verksamhet

Ett skatteincitament som uppmuntrar juridiska personer att ge mer till allmännyttiga ändamål kan frigöra mer resurser till samhällsnyttig verksamhet. Det bedöms bidra till samhällsnyttan. I lagrådsremissen föreslås därför att en juridisk person som lämnar en gåva till en godkänd gåvomottagare för att främja vetenskaplig forskning eller social hjälpverksamhet ska ha rätt till skattereduktion.

Endast en gåva i pengar som vid ett och samma gåvotillfälle uppgår till minst 2 000 kronor kan ge rätt till skattereduktion. Skattereduktionen motsvarar bolagsskattesatsen multiplicerad med underlaget, för underlag upp till 800 000 kronor per kalenderår, dvs. maximalt 164 800 kronor per kalenderår.

En förmögenhetsöverföring från en juridisk person kan i vissa situationer medföra beskattning av någon som direkt eller indirekt äger en andel i den juridiska personen, eller i fråga om ideella föreningar, någon som är medlem i föreningen. Ett undantag från sådan beskattning införs för de fall där den juridiska personen har rätt till skattereduktion för gåva.

Lagändringarna föreslås träda i kraft den 1 januari 2026.
