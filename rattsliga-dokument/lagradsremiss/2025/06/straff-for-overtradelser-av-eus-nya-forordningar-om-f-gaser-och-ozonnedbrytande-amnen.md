# Straff för överträdelser av EU:s nya förordningar om f-gaser och ozonnedbrytande ämnen

I lagrådsremissen föreslås ändringar i miljöbalkens straffbestämmelser som syftar till att komplettera EU:s nya förordningar om fluorerade växthusgaser och ozonnedbrytande ämnen.

Det föreslås att straffbestämmelserna om miljöfarlig kemikaliehantering anpassas till de nya förordningarna. Dessutom föreslås att överträdelser av ytterligare förbud och begränsningar enligt de nya förordningarna blir straffbelagda. Ändringarna innebär bl.a. att det blir straffbart att släppa ut fluorerade växthusgaser och ozonnedbrytande ämnen i atmosfären. Vidare föreslås straffansvaret omfatta ytterligare led i hanteringen av sådana gaser. Det föreslås också att överträdelser av kravet på dokumentation vid gasning med sulfurylfluorid ska straffbeläggas med böter.

De flesta lagändringarna föreslås träda i kraft den 1 januari 2026. Lagändringarna som handlar om förbud och begränsningar att använda fluorerade växthusgaser för underhåll och service av stationär kylutrustning och elektrisk brytarutrustning föreslås träda i kraft den 1 januari 2032 respektive den 1 januari 2035.
