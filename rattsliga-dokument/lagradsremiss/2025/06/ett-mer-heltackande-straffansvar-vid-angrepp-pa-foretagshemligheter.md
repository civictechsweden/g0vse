# Ett mer heltäckande straffansvar vid angrepp på företagshemligheter

Skyddet för företagens och forskningsinstitutionernas företagshemligheter behöver stärkas. I lagrådsremissen föreslår regeringen ett mer heltäckande straffansvar vid angrepp på företagshemligheter.

Förslaget bidrar till bättre förutsättningar för företagande, teknisk utveckling och ökad konkurrenskraft. Vidare syftar förslaget till att möta det hot som industrispionage utgör mot den svenska industrin och det svenska samhället. Lagrådsremissens förslag är att det ska vara straffbart även för den som har lovlig tillgång till en företagshemlighet, t.ex. genom sin anställning, att olovligen utnyttja eller röja företagshemligheten. Kriminaliseringen gäller tekniska företagshemligheter, dvs. de företagshemligheter som är viktigast för den tekniska utvecklingen, innovation och industrin.

Lagändringarna föreslås träda i kraft den 1 januari 2026.
