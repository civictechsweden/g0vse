# Förbättrade förutsättningar för Sverige i Nato – en kompletterande bestämmelse för Natoinformation

I lagrådsremissen föreslås vissa lagändringar som syftar till att säkerställa att Sverige kan uppfylla Natos krav på informationshantering.

Sverige är sedan den 7 mars 2024 medlem i Nato. Samarbetet förutsätter ett omfattande informationsutbyte med Nato och mellan allierade vilket i sin tur bygger på att informationsutbytet kan ske på ett säkert och förtroligt sätt. Natomedlemskapet ställer därmed flera krav på att Sverige kan hantera alliansens information på ett korrekt sätt.

Förslagen innebär bland annat att en kompletterande sekretessbestämmelse införs i 15 kap. offentlighets- och sekretesslagen med innebörden att sekretess ska gälla för uppgift som har lämnats av ett utländskt organ inom ramen för Natosamarbetet, om det kan antas att Sveriges möjlighet att delta i samarbetet försämras om uppgiften röjs, och att motsvarande sekretess ska gälla för uppgift som en myndighet har lämnat till ett utländskt organ inom ramen för Natosamarbetet.

Därutöver föreslås vissa följdändringar och ändringar i rätten att meddela och offentliggöra uppgifter med anledning av den föreslagna sekretessbestämmelsen.

Lagändringarna föreslås träda i kraft den 1 januari 2026.
