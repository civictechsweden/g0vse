# Regler om avstängning av statligt anställda

I lagrådsremissen föreslås att regler om avstängning av statligt anställda ska föras in i lagen (1994:260) om offentlig anställning. Det föreslås att en arbetstagare ska kunna stängas av i vissa situationer som kan antas leda till en uppsägning eller ett avskedande.

Vidare föreslås att ett beslut om avstängning ska gälla omedelbart och för en viss tid, dock högst två månader i taget. En arbetstagare ska få behålla sin lön och andra anställningsförmåner under avstängningstiden, om inte något annat följer av kollektivavtal.

Vissa bestämmelser om arbetsgivares förhandlingsskyldighet ska inte tillämpas inför ett beslut om avstängning. Om arbetstagaren är fackligt organiserad ska arbetsgivaren vara skyldig att underrätta den arbetstagarorganisation som arbetstagaren tillhör om avstängningen.

Arbetstagarorganisationen ska även ha rätt till överläggning med arbetsgivaren. Ett avstängningsbeslut ska kunna prövas interimistiskt av domstol och det ska finnas en rätt till skadestånd om myndigheten i ett ärende om avstängning bryter mot vissa handläggningsföreskrifter eller mot skyldigheten att underrätta arbetstagarorganisationen.

De nya reglerna föreslås träda i kraft den 1 januari 2026.
