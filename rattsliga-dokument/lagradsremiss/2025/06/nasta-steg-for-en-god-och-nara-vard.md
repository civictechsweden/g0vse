# Nästa steg för en god och nära vård

Regeringen föreslår ändringar i tandvårdslagen, patientlagen och hälso- och sjukvårdslagen. Förslagen ska främst tydliggöra primärvårdens uppdrag och ansvar samt stärka tillgången till medicinsk kompetens i kommunal hälso- och sjukvård.

Förslagen innebär bland annat:

* Det förtydligas att region och kommun ska samverka med varandra i planeringen och utvecklingen av hälso- och sjukvården.
* Det förtydligas att primärvården ska tillgodose både fysiska och psykiska vårdbehov.
* Det införs krav på att det ska finnas en medicinskt ansvarig för rehabilitering i kommunen.
* Det förtydligas att en medicinsk bedömning av läkare och sjuk-sköterska vid behov ska erbjudas oavsett tid på dygnet i kommunal hälso- och sjukvård.
* Termen hemsjukvård tas bort och ersätts i tillämpliga fall med hälso- och sjukvård i hemmet.
* Informationskravet i förhållande till patienter stärks. En patient ska få information om vem som är patientens fasta vårdkontakt och fasta läkarkontakt samt hur patienten kan komma i kontakt med sin fasta vårdkontakt, sin fasta läkarkontakt och sina vårdenheter.

Lagändringarna föreslås träda i kraft den 1 juli 2026.
