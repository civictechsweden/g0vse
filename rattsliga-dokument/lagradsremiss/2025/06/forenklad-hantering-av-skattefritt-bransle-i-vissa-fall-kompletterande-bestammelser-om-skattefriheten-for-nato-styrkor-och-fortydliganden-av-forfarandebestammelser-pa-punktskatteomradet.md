# Förenklad hantering av skattefritt bränsle i vissa fall, kompletterande bestämmelser om skattefriheten för Nato-styrkor och förtydliganden av förfarandebestämmelser på punktskatteområdet

I lagrådsremissen samlas flera mindre förslag inom punktskatteområdet.

För det första föreslås vissa förenklingar vad gäller hantering av skattefritt flyg- och fartygsbränsle för att underlätta samarbetet mellan statliga myndigheter och underlätta myndigheternas hjälp till civilsamhället vid räddningsinsatser och krissituationer. Förslagen till ändringar i lagen (1994:1776) om skatt på energi innebär bland annat att Försvarsmaktens, Försvarets materielverks, Kustbevakningens, Polismyndighetens, Sjöfartsverkets och Trafikverkets hantering underlättas genom utökade möjligheter att tillhandahålla skattefritt bränsle till varandra. Det föreslås även att Försvarsmakten, Kustbevakningen och Sjöfartsverket ska få vissa möjligheter att tillhandahålla skattefritt flyg- och fartygsbränsle till bland annat andra offentliga myndigheter som är skattebefriade förbrukare inom ramen för räddningsinsatser och krissituationer.

För det andra föreslås vissa kompletterande bestämmelser om återbetalning av skatt för väpnade styrkor som tillhör andra stater som är parter i Nato i lagen om skatt på energi, lagen (2016:1067) om skatt på kemikalier i viss elektronik, lagen (2018:696) om skatt på vissa nikotinhaltiga produkter, lagen (2022:155) om tobaksskatt och lagen (2022:156) om alkoholskatt.

Slutligen föreslås vissa förtydliganden i förfarandereglerna i lagen om skatt på energi, lagen om skatt på kemikalier i viss elektronik, lagen om skatt på vissa nikotinhaltiga produkter, lagen om tobaksskatt, lagen om alkoholskatt och tullbefogenhetslagen (2024:710).

Ändringarna föreslås träda i kraft den 1 april 2026.
