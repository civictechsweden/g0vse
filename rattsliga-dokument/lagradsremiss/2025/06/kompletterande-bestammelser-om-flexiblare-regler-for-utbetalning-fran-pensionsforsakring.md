# Kompletterande bestämmelser om flexiblare regler för utbetalning från pensionsförsäkring

Regeringen har – efter överenskommelse i Pensionsgruppen – lämnat förslag till riksdagen om flexiblare regler för utbetalning från pensionsförsäkring med mera. Lagändringarna trädde i kraft den 1 januari 2025.

I denna lagrådsremiss lämnas förslag på kompletterande bestämmelser för att åtgärda vissa utestående frågor som uppmärksammats i samband med den praktiska tillämpningen av de nya flexiblare utbetalningsreglerna. Förslagen innebär att det införs ett antal undantag från villkoret om att utbetalning från en pensionsförsäkring ska göras med samma eller med stigande belopp under de första fem utbetalningsåren (femårsregeln). Enligt förslagen får pension betalas ut med ett lägre belopp än det belopp som betalades ut vid den närmast föregående utbetalningen om sänkningen beror på ändringar av försäkringstekniska antaganden som tillämpas vid beräkningen av utbetalningens storlek, uttag av avgifter som följer av försäkringsavtalet eller ändringar av antalet utbetalningar per år. Förslagen gäller vid utbetalning av ålderspension och efterlevandepension från en pensionsförsäkring.

I lagrådsremissen lämnas även ett förslag som syftar till att likställa villkoren för fond- och depåförsäkring. Det undantag från femårsregeln som finns för fondförsäkring och som avser korrigeringar av utbetal-ningarna på grund av förändringar i fondandelarnas värde föreslås utvidgas till att också gälla depåförsäkring.

De nya bestämmelserna föreslås träda i kraft den 1 januari 2026.
