# En lag om public service

Regeringen föreslår att bestämmelser om public service ska samlas i en ny lag − lagen om public service. I lagen ska det finnas bestämmelser om public service-uppdraget, finansieringen av uppdraget, granskningen av program samt vissa regler om att utse styrelseledamöter och verkställande direktör i public service-företag.

Regeringen föreslår även ändringar i radio- och tv-lagen (2010:696). Ändringarna innebär att ett sändningstillstånd för ett public service-företag inte längre ska kunna förenas med andra villkor än sådana som är specifikt relaterade till sändningarna i marknätet. Regeringen föreslår också att lagen (2018:1893) om finansiering av radio och tv i allmänhetens tjänst ska upphävas.

Vidare föreslår regeringen att vidaresändningsplikten ska utökas till att omfatta tillhörande tjänster som utgörs av eller underlättar tillgången till textning, tolkning, uppläst text eller liknande teknik.

Dessutom föreslår regeringen lagändringar som är en följd av övriga lagförslag.

Den nya lagen och lagändringarna föreslås i huvudsak träda i kraft den 1 januari 2026. De bestämmelser som krävs för att regeringen ska kunna fatta nödvändiga beslut inför kommande uppdragsperiod föreslås dock träda i kraft den 2 december 2025.
