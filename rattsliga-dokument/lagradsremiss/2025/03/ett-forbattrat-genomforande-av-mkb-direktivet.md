# Ett förbättrat genomförande av MKB-direktivet

I lagrådsremissen föreslår regeringen lagändringar för att förbättra och förtydliga genomförandet av Europaparlamentets och rådets direktiv 2011/92/EU om bedömning av inverkan på miljön av vissa offentliga och privata projekt (MKB-direktivet).

Ändringarna görs i miljöbalken och ett antal sektorslagar, bland annat lagen om kontinentalsockeln och väglagen.

De föreslagna ändringarna i miljöbalken innebär bland annat att beslut om betydande miljöpåverkan ska göras tillgängliga för allmänheten, att regeringen ges bemyndigande att meddela föreskrifter om när en anmälningspliktig verksamhet tidigast får påbörjas och att det förtydligas att miljöorganisationer får överklaga beslut där tillsynsmyndigheten har bedömt om en anmälningspliktig verksamhet kan antas medföra en betydande miljöpåverkan.

Ändringarna i sektorslagarna innebär bland annat att beslut om betydande miljöpåverkan i ärenden enligt dessa lagar ska göras tillgängliga för allmänheten.

Lagändringarna föreslås träda i kraft den 1 augusti 2025.
