# Regellättnader och ökad transparens på värdepappersmarknaden

I lagrådsremissen finns förslag till lagstiftningsåtgärder som behöver göras på grund av ändringar i EU:s förordning och direktiv om marknader förfinansiella instrument (MiFIR och MiFID II). Ändringarna innebär främst regellättnader för värdepappersinstitut.

I lagrådsremissen föreslås ändringar i lagen om värdepappersmarknaden som avser bland annat

* undantag från tillstånd för att driva värdepappersrörelse
* verksamhetskrav för företag som driver handelsplatser
* avbrytande av handel
* regler om minsta tillåtna prisändring
* Finansinspektionens ingripandemöjligheter.


I lagrådsremissen föreslås även att det ska göras en ändring i lagen om värdepappersmarknaden som rör Finansinspektionens beslut att förbjuda handel i vissa fall. Ändringen föreslås med anledning av att Europeiska kommissionen har ifrågasatt om EU:s öppenhetsdirektiv har genomförts i svensk rätt på ett tillräckligt klart och precist sätt.

I lagrådsremissen föreslås också vissa ändringar i kompletterande bestämmelser och hänvisningar till EU:s förordning om värdepapperscentraler.

Lagändringen som rör Finansinspektionens beslut att förbjuda handel i vissa fall föreslås träda i kraft den 1 juni 2025. Detsamma gäller lagändringarna i kompletterande bestämmelser och hänvisningar till EU:s förordning om värdepapperscentraler. Lagändringarna i övrigt föreslås träda i kraft den 29 september 2025.
