# Kontaktförbud – ett utökat skydd för utsatta personer

Kontaktförbud är en viktig skyddsåtgärd för främst kvinnor och barn som är utsatta för våld och andra kränkningar i nära relationer. Lagstiftningen behöver ändras i syfte att göra det möjligt att meddela fler kontaktförbud, stärka den brottspreventiva funktionen och åstadkomma ett reellt skydd för de utsatta.

Regeringen föreslår bland annat följande:

* Otillbörlig övervakning ska införas som en ny grund för kontaktförbud.
* Kontaktförbud ska få meddelas för att skydda målsägande och vittnen
  i en rättsprocess.
* Andra omständigheter än tidigare brottslighet ska få större betydelse
  vid riskbedömningen.
* Det ska införas en presumtion för kontaktförbud efter allvarliga brott i
  nära relationer.
* Ett särskilt utvidgat kontaktförbud ska kunna meddelas som en
  förstahandsåtgärd.
* Utvidgade och särskilt utvidgade kontaktförbud ska kunna omfatta
  större geografiska områden.
* Husrannsakan ska få göras för att delge beslut om kontaktförbud.
* Rätten till rättsligt biträde för barn ska utökas.
* Straffen för grovt barnfridsbrott och vissa överträdelser av kontaktförbud ska skärpas.

Lagändringarna föreslås träda i kraft den 1 juli 2025.
