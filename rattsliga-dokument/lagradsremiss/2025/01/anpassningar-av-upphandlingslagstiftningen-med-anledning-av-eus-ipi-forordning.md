# Anpassningar av upphandlingslagstiftningen med anledning av EU:s IPI-förordning

Regeringen föreslår att vissa anpassningar görs i upphandlingslagstiftningen med anledning av IPI-förordningen.

Förslagen innebär att det i upphandlingslagarna synliggörs att det kan finnas unionsbestämmelser som rör offentlig upphandling och att sådana bestämmelser kan ha företräde framför den nationella lagstiftningen. Vidare anpassas vissa bestämmelser för att tydliggöra leverantörers rätt till rättsmedel vid upphandlande myndigheters eller enheters felaktiga tillämpning av unionsrättsliga bestämmelser om offentlig upphandling. Det klargörs också att upphandlande myndigheters och enheters tillämpning av IPI-förordningens bestämmelser om upphandling ingår i tillsynsmyndighetens tillsynsområde.

Förslagen innebär ändringar i lagen (2016:1145) om offentlig upphandling, lagen (2016:1146) om upphandling inom försörjningssektorerna, lagen (2016:1147) om upphandling av koncessioner och lagen (2010:1065) om kollektivtrafik.

Lagändringarna föreslås träda i kraft den 1 juli 2025.
