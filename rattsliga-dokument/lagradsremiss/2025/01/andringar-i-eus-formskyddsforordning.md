# Ändringar i EU:s formskyddsförordning

I lagrådsremissen föreslås ändringar i mönsterskyddslagen och lagen om rättegången i arbetstvister med anledning av revideringen av EU:s förordning om gemenskapsformgivning, som nu bland annat byter namn till förordningen om EU-formgivning.

Revideringen innebär en modernisering av systemet för registrering av formgivningar som gäller inom hela EU. Den reviderade förordningen är direkt tillämplig i Sverige men det finns ett behov av vissa kompletterande lagändringar. Det föreslås därför att bestämmelserna om straffansvar i mönsterskyddslagen och förverkande av egendom i brottsbalken inte ska gälla vid intrång i en EU-formgivning om produkterna endast passerar genom EU utan att släppas ut på den inre marknaden. Vidare föreslås att regleringen om att Patent- och registreringsverket får ta ut en avgift för att vidarebefordra en ansökan om registrering av en formgivning på EU-nivå ska tas bort. De hänvisningar till gemenskapsformgivning som görs i lagarna föreslås ändras till EU-formgivning.

Lagändringarna föreslås träda i kraft den 1 juni 2025.
