# Lagändringar till följd av ändrade EU-regler om utsläppsfria tunga fordon

I lagrådsremissen föreslås ändringar i lagen (2024:172) om infrastrukturavgifter på väg och lagen (2024:173) om indelning av tunga fordon i koldioxidutsläppsklasser. Ändringarna avser vilka fordon som vid tillämpningen av lagarna anses vara utsläppsfria.

Ändringarna görs eftersom bakomliggande EU-regler har ändrats på så sätt att fler tunga fordon ska anses vara utsläppsfria. I fråga om indelning i koldioxidutsläppsklasser föreslås också en följdändring av vad som avses med uttrycket referensvärde för koldioxidutsläpp. Till följd av de ändrade EU-reglerna föreslås vidare ändringar i övergångsbestämmelserna till lagen om infrastrukturavgifter på väg och i övergångsbestämmelserna till två tidigare ändringar i lagen (1997:1137) om vägavgift för vissa tunga fordon.

Ändringarna i lagen om infrastrukturavgifter på väg och i lagen om indelning av tunga fordon i koldioxidutsläppsklasser samt i en av de ändringar som avser lagen om vägavgift för vissa tunga fordon föreslås träda i kraft den 1 juli 2025.
