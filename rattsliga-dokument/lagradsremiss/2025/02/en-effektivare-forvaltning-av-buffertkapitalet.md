# En effektivare förvaltning av buffertkapitalet

Regeringen föreslår åtgärder för att modernisera och effektivisera den samlade förvaltningen av Första–Fjärde och Sjätte AP-fondernas (buffertfondernas) fondmedel.

Flera förslag lämnas i syfte att förbättra förutsättningarna för en ändamålsenlig och kostnadseffektiv förvaltning:

* Sjätte AP-fonden införlivas i buffertfondssystemet genom att fondens verksamhet och tillgångar förs över till Andra AP-fonden.
* De tre Stockholmsbaserade buffertfonderna minskas till två fonder genom att Första AP-fondens verksamhet och tillgångar förs över till Tredje AP-fonden och Fjärde AP-fonden.
* Styrelsen i en AP-fond i sin helhet ska ha tillräcklig kompetens inom vissa områden som är särskilt viktiga för förvaltningen av fonden.

Regeringen lämnar också förslag som gäller administrationen av AP-fonderna. Det tydliggörs att sekretess gäller vid anställning av verkställande direktör i en AP-fond. De förslag som gäller AP-fondernas styrelser och administration omfattar även Sjunde AP-fonden.

Lagändringarna föreslås träda i kraft den 1 januari 2026.
