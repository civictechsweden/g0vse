# Åtgärder mot missbruk av betalningssystemet

I lagrådsremissen lämnar regeringen förslag som motverkar kriminella nätverks missbruk av betalningssystemet.

Enligt penningtvättslagen ska verksamhetsutövare, till exempel banker, övervaka sina kunder och rapportera misstänkt penningtvätt till Polismyndigheten. För att bekämpa penningtvätt och finansiering av terrorism, och i förlängningen de kriminella nätverken, är det viktigt att banker och Polismyndigheten får tillgång till information om misstänkta betalningar. I lagrådsremissen föreslås att clearingbolag, det vill säga de företag som förmedlar betalningar mellan banker, ska vara skyldiga att övervaka transaktioner, lämna uppgifter om misstänkta transaktioner till banker och rapportera misstänkt penningtvätt eller finansiering av terrorism till Polismyndigheten.

I Sverige finns cirka 1 200 ombud för utländska betaltjänstleverantörer. Ombudens verksamhet – till exempel penningöverföringar inom ramen för alternativa betalningssystem (så kallad hawala-verksamhet) – kan missbrukas av kriminella nätverk. Tillhandahållande av betaltjänster i Sverige genom ombud förutsätter att tillsynsmyndigheten i hemlandet registrerar ombudet. Genom förslagen förtydligas att Finansinspektionen ska göra en parallell prövning av ombudens verksamhet i Sverige, inbegripet en lämplighetsprövning. Finansinspektionen har då tillgång till uppgifter i misstanke- och belastningsregistren.

Lagändringarna föreslås träda i kraft den 1 juli 2025.
