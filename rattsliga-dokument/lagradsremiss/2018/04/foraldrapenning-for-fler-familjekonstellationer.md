# Föräldrapenning för fler familjekonstellationer

Regeringen föreslår att en förälders sambo ska likställas med en förälder. Detta föreslås gälla när man tillämpar bestämmelserna om föräldrapenning också i de fall föräldern och sambon inte har varit gifta med varandra eller har eller har haft barn tillsammans.

Förslaget om att utvidga den krets som likställs med förälder innebär att fler familjekonstellationer inkluderas i möjligheterna att vårda ett barn med föräldrapenning. Förslaget bedöms vara positivt för barns välmående och uppväxtvillkor.

Dessutom föreslår regeringen att en förälders sambo ska ha rätt till ledighet från arbetet. Detta även i sådana fall då föräldern och sambon inte har varit gifta med varandra eller har eller har haft barn tillsammans. Dessutom föreslår regeringen att 1 § föräldraledighetslagen formuleras på ett nytt sätt.

Lagändringarna föreslås träda i kraft den 1 juli 2019 med vissa övergångsbestämmelser.
