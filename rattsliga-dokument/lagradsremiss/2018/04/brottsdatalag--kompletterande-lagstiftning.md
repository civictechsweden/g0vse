# Brottsdatalag – kompletterande lagstiftning

EU:s nya dataskyddsdirektiv kommer i huvudsak att genomföras genom brottsdatalagen. Brottsdatalagen kommer att vara generellt tillämplig inom det område som direktivet reglerar men subsidiär i förhållande till annan författning. För myndigheterna i rättskedjan krävs särreglering som även i fortsättningen kommer att finnas i särskilda registerförfattningar.

Regeringen föreslår att registerförfattningarna för domstolarna, kriminalvården, polisen, Kustbevakningen, åklagarväsendet, Tullverket och Skatteverket ska anpassas till brottsdatalagen på så sätt att de ska gälla utöver brottsdatalagen, och enbart innehålla bestämmelser som innebär preciseringar, undantag eller avvikelser från den lagen.

För domstolarna föreslår regeringen en ny lag om domstolarnas behandling av personuppgifter inom brottsdatalagens område. När det gäller övriga registerförfattningar föreslår regeringen omfattande strukturella och redaktionella ändringar samt att författningarna ska få nya namn. Regeringen föreslår också ändringar i andra lagar som en följd av anpassningarna av registerförfattningarna.

Lagändringarna föreslås träda i kraft den 1 januari 2019.
