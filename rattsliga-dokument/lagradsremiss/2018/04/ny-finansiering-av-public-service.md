# Ny finansiering av public service

I lagrådsremissen föreslår regeringen en ny lag om finansiering av radio och tv i allmänhetens tjänst. Förslaget innebär att nuvarande radio\- och tv\-avgift ersätts med en public service\-avgift som är individuell.

Public service\-avgiften föreslås betalas av den som är obegränsat skattskyldig, har fyllt 18 år och har en beskattningsbar förvärvsinkomst. Ansvaret för att ta in avgiften föreslås ligga på Skatteverket.

## Förslag för att stärka oberoendet

I lagrådsremissen lämnar regeringen även flera förslag som syftar till att stärka oberoendet för public service. Det handlar bland annat om:

* Ett förtydligande om att public service\-avgiften enbart får användas till public service\-verksamhet och verksamhet som är direkt anknuten till den.
* Riksdagens beslut om tilldelning av avgiftsmedel ska gälla för en hel tillståndsperiod.
* Public service\-företagens sändningstillstånd ska gälla i åtta år och längden på tillståndsperioderna ska framgå av radio\- och tv\-lagen. Enligt förslaget ska tillståndsperioderna följa riksdagens mandatperioder och börja gälla samma år som det hålls ordinarie riksdagsval.

## Utgångspunkt för regeringens förslag

Utgångspunkten för regeringens förslag är att public service\-företagen Sveriges Radio AB, Sveriges Television AB och Sveriges Utbildningsradio AB ska ha finansiella förutsättningar att utveckla en oberoende verksamhet med hög legitimitet, kvalitet och relevans i det moderna medielandskapet. Det kräver ett finansieringssystem som är långsiktigt stabilt, uppfattas som legitimt av avgiftsbetalarna och som värnar oberoendet.

Den nya lagen och övriga lagändringar föreslås träda i kraft den 1 januari 2019\.
