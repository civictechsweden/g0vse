# Nationell läkemedelslista

En ny lag om nationell läkemedelslista ska ersätta lagen (1995:1156) om receptregister och lagen (2005:258) om läkemedelsförteckning.

Även relaterade ändringar och följdändringar i andra lagar föreslås. Ändamålen för behandling av uppgifterna i de befintliga registren förs till stor del över till den nya lagen. Registret ska i allt väsentligt få innehålla samma uppgifter som de befintliga.

De avvägningar som gjorts i lagrådsremissen rör främst förhållandet mellan patientsäkerhet och personlig integritet och har bl a påverkats av EU:s dataskyddsförordning. Vissa integritetshöjande åtgärder föreslås, som sökbegränsningar, samtycke och spärrning.

Lagen om nationell läkemedelslista föreslås träda i kraft den 1 juni 2020, med undantag av krav på hälso- och sjukvårdens aktörer och uppgiftsskyldigheten. Dessa bestämmelser föreslås träda i kraft den 1 juni 2022.
