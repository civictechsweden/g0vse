# Klassificering av nya psykoaktiva substanser

Regeringen föreslår ändringar i lagen som gör processen för klassificering av nya psykoaktiva substanser mer effektiv.

Regeringen föreslår att Polisen anonymt ska få köpa nya psykoaktiva substanser. Detta så att myndigheten snabbare ska kunna klassificera hälsofarliga substanser som finns eller kan komma att finnas på den svenska marknaden.

Regeringen föreslår att den som av grov oaktsamhet hanterar varor som omfattas av lagen om förbud för vissa hälsofarliga varor ska kunna dömas till ansvar.

Regeringen bedömer att regleringen av narkotika eller hälsofarliga varor inte bör ske genom generiska definitioner i betydelsen att substanserna klassificeras utifrån deras kemiska grundstruktur. Regleringen av narkotika eller hälsofarliga varor bör inte ske genom verkansbaserade eller analoga definitioner.

Regeringen kommer att ta initiativ till en ny bred analys av frågan om vilka åtgärder som kan vidtas för att mer effektivt möta problemet med nya psykoaktiva substanser som inte utgör narkotika eller hälsofarliga varor.

Lagförslagen föreslås träda i kraft 1 januari 2019\.
