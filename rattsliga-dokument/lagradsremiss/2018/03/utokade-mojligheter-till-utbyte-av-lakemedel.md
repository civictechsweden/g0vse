# Utökade möjligheter till utbyte av läkemedel

Förslaget i lagrådsremissen handlar om att läkemedel som har förskrivits utanför läkemedelsförmånerna under vissa förutsättningar ska bytas ut mot ett läkemedel som ingår i förmånerna.

Utbytet ska i huvudsak ske enligt samma principer som utbyte av läkemedel som har förskrivits inom förmånerna. Det föreslås vidare en bestämmelse om utbyte av läkemedel som har förskrivits kostnadsfritt enligt smittskyddslagen.

Det föreslås en bestämmelse om att inköps- och försäljningspris som  fastställs av Tandvårds- och läkemedlesverket (TLV) ska gälla även när lökemedlet är kostnadsfritt enligt smittskyddslagen. Vissa följdändringar föreslås också.

Ändringarna föreslås träda i kraft den 2 juni 2020.

Bestämmelsen om att fastställda priser ska gälla även när läkemedlet är kostnadsfritt enligt smittskyddslagen och en bestämmelse om att andra yrkeskategorier än läkare ska kunna förskriva läkemedel kostnadsfritt enligt smittskyddslagen föreslås träda i kraft den 1 oktober 2018.
