# Verkställbarhet av beslut om bygglov, rivningslov och marklov

Beslut om att ge bygglov, rivningslov och marklov får enligt praxis verkställas
innan beslutet har fått laga kraft. Av den nya förvaltningslagen, som
träder i kraft den 1 juli 2018, följer att beslut enligt huvudregeln inte är
verkställbara förrän de har fått laga kraft. Om det inte införs en bestämmelse
om verkställbarhet i plan\- och bygglagen från och med den 1 juli
2018, kommer förvaltningslagens regel om verkställbarhet att gälla för
beslut om att ge bygglov, rivningslov och marklov.

I lagrådsremissen föreslås att det i plan\- och bygglagen införs en bestämmelse som innebär att bygglov, rivningslov och marklov får verkställas fyra veckor efter det att beslutet har kungjorts, även om det inte har fått laga kraft. Syftet med att, till skillnad från vad som gäller i dag, införa en sådan tidsfrist är att skapa en möjlighet att överklaga och framställa ett yrkande om inhibition av ett lovbeslut innan det får verkställas. Därigenom säkerställs att ett bygglov, rivningslov eller marklov kan bli föremål för överprövning innan det verkställs.

Byggnadsnämnden ska dock få bestämma att ett beslut om bygglov,
rivningslov eller marklov får verkställas tidigare, om ett väsentligt allmänt
eller enskilt intresse kräver det.

Den nya bestämmelsen föreslås träda i kraft den 1 juli 2018\.
