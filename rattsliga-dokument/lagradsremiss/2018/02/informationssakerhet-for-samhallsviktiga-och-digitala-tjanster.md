# Informationssäkerhet för samhällsviktiga och digitala tjänster

Nätverk och informationssystem spelar en allt viktigare roll i samhället. Deras tillförlitlighet och säkerhet är grundläggande för ekonomisk och samhällelig verksamhet och den inre marknadens funktion.

Europaparlamentet och rådet antog därför 2016 ett direktiv om åtgärder för en hög gemensam nivå på säkerhet i nätverk och informationssystem inom hela EU, det s.k. NIS\-direktivet.

I syfte att genomföra NIS\-direktivet i svensk rätt föreslår regeringen en ny lag om informationssäkerhet för samhällsviktiga och digitala tjänster. Den nya lagen innebär bl.a. att

* vissa leverantörer av samhällsviktiga tjänster och digitala tjänster ska vidta säkerhetsåtgärder till skydd för säkerheten i nätverk och informationssystem
* leverantörerna ska rapportera incidenter som påverkar kontinuiteten i tjänsterna
* den myndighet som regeringen bestämmer ska utöva tillsyn över att lagen och föreskrifter som har meddelats i anslutning till den följs, och ska kunna besluta om vitesföreläggande och sanktionsavgift mot den som underlåter att följa lagens bestämmelser.

Den nya lagen föreslås träda i kraft den 1 augusti 2018\.

[Pressmeddelande: Stärkt skydd av informationssystem](/pressmeddelanden/2018/02/starkt-skydd-av-informationssystem/)
