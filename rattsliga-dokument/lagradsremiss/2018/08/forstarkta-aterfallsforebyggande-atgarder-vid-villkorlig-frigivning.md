# Förstärkta återfallsförebyggande åtgärder vid villkorlig frigivning

Tiden efter villkorlig frigivning är särskilt känslig när det gäller risken
för återfall i brott. Det finns ett behov av att stärka de återfallsförebyggande
åtgärder som kan vidtas efter villkorlig frigivning. I lagrådsremissen
lämnas därför förslag som syftar till att stärka möjligheterna för Kriminalvården
att vidta kontroll- och stödåtgärder avseende dem som friges
villkorligt från ett fängelsestraff.

Förslagen innebär bl.a. att övervakningstiden efter villkorlig frigivning
förlängs, att möjligheten att föreskriva villkor om vad som ska gälla efter den villkorliga frigivningen utökas och att möjligheten att förverka villkorligt medgiven frihet på grund av misskötsamhet under den villkorliga frigivningen utvidgas. Vidare föreslås att Kriminalvården ska kunna fatta beslut om elektronisk övervakning av den frigivne för att kontrollera att en föreskrift följs.

I syfte att främja snabbheten och flexibiliteten när det gäller beslut om
särskilda föreskrifter, elektronisk övervakning och om varning vid
misskötsamhet, föreslås att Kriminalvården i stället för övervakningsnämnden ges rätt att meddela sådana beslut. För att främja en enhetlig tillämpning av reglerna om återfallsförebyggande åtgärder efter villkorlig frigivning föreslås vidare att Kriminalvården ska få överklaga övervakningsnämndens beslut till domstol.
En bestämmelse som uttryckligen klargör att kontroll- och tvångsåtgärder under villkorlig frigivning ska prövas mot proportionalitetsprincipen föreslås också.

Lagändringarna föreslås träda i kraft den 1 juli 2019.
