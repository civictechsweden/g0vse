# En europeisk gemensam åtkomstpunkt för finansiell och hållbarhetsrelaterad information

I lagrådsremissen lämnas de lagförslag som krävs för att anpassa svensk rätt till det nya regelverket om en europeisk gemensam åtkomstpunkt som ger centraliserad tillgång till allmänt tillgänglig information som är relevant för finansiella tjänster, kapitalmarknader och hållbarhet (European Single Access Point, Esap). Det innebär i huvudsak att det ställs krav på företag att lämna information för att den ska tillgängliggöras i åtkomstpunkten.

Åtkomstpunkten ska inrättas genom en ny EU-förordning (Esapförordningen). Europeiska värdepappers- och marknadsmyndigheten (Esma) har ansvaret för inrättandet och driften av åtkomstpunkten, som
ska vara i drift senast den 10 juli 2027. Åtkomstpunkten ska ge tillgång till information som företag och myndigheter enligt unionsrätten ska offentliggöra. Genom ett nytt EU-direktiv (omnibusdirektivet) och en ny EU-förordning (omnibusförordningen) kompletteras flera EU-rättsakter med bestämmelser om att information som ska offentliggöras enligt dessa rättsakter också ska göras tillgänglig i åtkomstpunkten.

Åtkomstpunkten ska även ge tillgång till information som företag önskar göra tillgänglig på frivillig basis.

Informationen i åtkomstpunkten ska tillgängliggöras i tre faser. Lagändringarna föreslås därför träda i kraft den 10 juli 2026, den 10 januari 2028 respektive den 10 januari 2030.
