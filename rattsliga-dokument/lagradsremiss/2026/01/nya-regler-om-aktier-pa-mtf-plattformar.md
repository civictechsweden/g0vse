# Nya regler om aktier på MTF-plattformar

Regeringen föreslår regler som krävs för att i svensk rätt genomföra EU-direktivet om aktier med olika röstvärden. Direktivet syftar till att göra det mer attraktivt för små och medelstora bolag att ta upp sina aktier till handel på en multilateral handelsplattform (MTF-plattform) och därigenom förbättra bolagens förutsättningar att anskaffa riskkapital.

Förslagen i lagrådsremissen innebär att en börs eller ett värdepappersinstitut som driver en MTF-plattform inte får neka ett bolag att ta upp aktier till handel på plattformen på den grunden att bolaget har aktier med olika röstvärden. Det föreslås också en särskild majoritetsregel som ska gälla för bolagsstämmobeslut om aktiers röstvärden som fattas i samband med att aktierna tas upp till handel på en MTF-plattform och så länge de handlas på plattformen.

Regeringen föreslår vidare att reglerna i aktiebolagslagen om försäljning av överskjutande aktier vid sammanläggning eller uppdelning ska gälla även aktier som är föremål för handel på en MTF-plattform. Därtill föreslås att möjligheten för publika aktiebolag att förvärva och överlåta egna aktier ska gälla även för bolag vars aktier är upptagna till handel på en MTF-plattform.

Lagändringarna föreslås träda i kraft den 5 december 2026.
