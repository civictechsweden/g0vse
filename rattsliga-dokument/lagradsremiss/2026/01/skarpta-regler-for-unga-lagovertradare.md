# Skärpta regler för unga lagöverträdare

Den systematiska och organiserade brottsligheten har de senaste åren kommit att påverka allt fler delar av samhället. Den allvarliga brottsligheten bland unga utmärker sig särskilt och tränger allt längre ner i åldrarna. För att säkerställa att lagstiftningen möter det behov som föranleds av denna brottsutveckling samt för att upprätthålla det straffrättsliga systemets trovärdighet och legitimitet behöver reglerna för unga lagöverträdare skärpas.

I lagrådsremissen föreslår regeringen därför bl.a. följande.

* Straffbarhetsåldern sänks till 13 år för allvarliga brott under en period om fem år.
* Ungdomsreduktionen avskaffas helt för unga myndiga.
* Ungdomsreduktionen minskas och straffmaximum höjs till fängelse i 18 år för lagöverträdare under 18 år.
* Påföljden ungdomsövervakning skärps.
* Regleringen vid misskötsamhet av påföljderna ungdomsvård och ungdomstjänst skärps.

Lagändringarna föreslås, i allt väsentligt, träda i kraft den 3 juli 2026.
