# Dubbla straff för brott i kriminella nätverk och skärpta straffskalor

I lagrådsremissen lämnar regeringen flera förslag som ett led i att åstadkomma ett mer rättvist straffsystem där straffen på ett bättre sätt återspeglar brottslighetens allvar, brottsofferperspektivet ges ett ökat inflytande och samhällsskyddet förbättras.

Förslagen innebär bl.a. följande.

* Närmare femtio straffskalor skärps.
* Det införs en ny reglering av den gemensamma straffskalan vid
  flerfaldig brottslighet som innebär att det högsta maximistraffet får
  överskridas med det dubbla.
* Livstids fängelse ska kunna dömas ut som gemensamt straff för vissa
  allvarliga fall av upprepade vålds- och sexualbrott.
* En ny straffskärpningsbestämmelse som tar sikte på alla brott som har
  ett samband med kriminella nätverk införs. När bestämmelsen är
  tillämplig ska straffvärdet som utgångspunkt höjas till det dubbla.
* Presumtionen för häktning utvidgas.

Lagändringarna föreslås träda i kraft den 3 juli 2026.
