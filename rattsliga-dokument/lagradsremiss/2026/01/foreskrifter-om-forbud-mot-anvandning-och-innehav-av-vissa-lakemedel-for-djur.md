# Föreskrifter om förbud mot användning och innehav av vissa läkemedel för djur

I lagrådsremissen föreslås att det införs bemyndiganden för regeringen, eller den myndighet som regeringen bestämmer, att meddela föreskrifter om begränsningar av eller förbud mot att använda eller inneha ämnen med hormonell verkan och andra ämnen som kan lämna hälsofarliga restsubstanser.

Föreskrifterna ska gälla djurhållare och personal inom djurens hälso- och sjukvård och vara nödvändiga för att uppfylla Sveriges skyldigheter enligt EU-rätten. Syftet med bemyndigandena är att göra det möjligt att på ett tydligare och mer heltäckande sätt genomföra ett EU-direktiv om förbud mot tillförsel av vissa ämnen till livsmedelsproducerande djur.

Lagändringarna föreslås träda i kraft den 1 juli 2026.
