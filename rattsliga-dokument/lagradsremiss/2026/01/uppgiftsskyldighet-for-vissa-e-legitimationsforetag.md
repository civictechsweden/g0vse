# Uppgiftsskyldighet för vissa e-legitimationsföretag

För banker och andra finansiella företag gäller uppgiftsskyldighet. Uppgiftsskyldigheten innebär att brottsbekämpande myndigheter, i den brottsbekämpande verksamheten, har rätt att ta del av information om enskildas förhållanden som finns hos företagen och som annars omfattas av tystnadsplikt.

För att de finansiella företagens kunder ska kunna tillgodogöra sig tjänster hos företagen krävs ofta att de använder e-legitimation, till exempel för att logga in i en e-tjänst eller för att godkänna transaktioner. I denna lagrådsremiss föreslås en uppgiftsskyldighet för företag som tillhandahåller e-legitimationer som används mot finansiella företag. Genom förslaget får de brottsbekämpande myndigheterna möjlighet att vända sig direkt till ett e-legitimationsföretag för att inhämta information om en persons e-legitimationsanvändning mot finansiella företag.

I lagrådsremissen föreslås även att uppgiftsskyldigheten för företag som tillhandahåller kryptotillgångar och kryptorelaterade tjänster ska utökas till att gälla i de brottsbekämpande myndigheternas underrättelseverksamhet.

Lagändringarna föreslås träda i kraft den 1 maj 2026.
