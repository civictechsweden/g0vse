# Effektivare gränsöverskridande inhämtning av elektroniska bevis

Elektroniska uppgifter har allt oftare avgörande betydelse som bevis i brottsutredningar. Eftersom sådana uppgifter många gånger finns lagrade hos tjänsteleverantörer utanför Sverige behöver brottsbekämpande myndigheter bättre och mer effektiva gränsöverskridande verktyg för att komma åt sådana uppgifter.

Mot den bakgrunden antogs EU:s förordning om europeiska utlämnandeorder och europeiska bevarandeorder för elektroniska bevis ([EU] 2023/1543) och EU-direktivet om utsedda verksamhetsställen och rättsliga ombud för insamling av elektroniska bevis i straffrättsliga förfaranden ([EU] 2023/1544).

Regeringen föreslår att det införs en ny lag med kompletterande bestämmelser till EU-förordningen. I den föreslås bl.a. att åklagare och i vissa fall andra brottsbekämpande myndigheter ska kunna utfärda en europeisk utlämnande-eller bevarandeorder. Åklagare föreslås få besluta om verkställighet av en sådan order som utfärdats av myndigheter i en annan medlemsstat. Åklagarmyndigheten föreslås kunna besluta om sanktioner vid överträdelser av EU-förordningen.

Regeringen föreslår även en ny lag som genomför EU-direktivet. Den innebär bland annat att vissa tjänsteleverantörer med koppling till Sverige ska utse en mottagare av beslut och framställningar som avser inhämtning av elektroniska bevis. En centralmyndighet föreslås ha ett tillsynsansvar och rätt att besluta om sanktioner.

Lagen med kompletterande bestämmelser till EU-förordningen föreslås träda i kraft den 18 augusti 2026.

Lagen som genomför EU-direktivets bestämmelser föreslås träda i kraft delvis den 1 juli 2026 och delvis den 19 augusti 2026. Vissa följdändringar föreslås också, och dessa föreslås träda i kraft den 18 augusti 2026.
