# Vissa statsstödskrav på bränsleskatteområdet

Vissa fall av bränsleskattebefrielse utgör statligt stöd enligt EU\-rätten. Det rör sig om:

* skattebefrielse för biodrivmedel och flytande och gasformiga biobränslen för uppvärmning,
* uppvärmningsbränslen i industri\- och kraftvärmeanläggningar inom och utanför EU:s system för handel med utsläppsrätter, värmeproduktion i andra anläggningar inom handelssystemet,
* dieselbränsle i viss gruvindustriell verksamhet
* uppvärmningsbränslen och dieselbränsle i vissa fordon inom jordbruks\-, skogsbruks\- och vattenbruksverksamheterna.

EU\-kommissionen driver ett långsiktigt arbete för ökad insyn, effektiv utvärdering och kontroll av statliga stöd. Ett led i detta arbete är regler om ökad offentlighet och information. Nödvändiga ändringar föreslås nu införas i bränslebeskattningen den 1 juli 2016 för att genomföra EU\-rättens regler om offentliggörande och information om de företag som ges statligt stöd på en webbplats samt begränsningar att inte ge stöd till företag som är i svårigheter eller föremål för återkrav.
