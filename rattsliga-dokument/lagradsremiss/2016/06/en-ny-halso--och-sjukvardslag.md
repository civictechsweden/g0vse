# En ny hälso- och sjukvårdslag

I lagrådsremissen föreslås att en ny hälso\- och sjukvårdslag ska ersätta den nuvarande hälso\- och sjukvårdslagen. Den nya lagen syftar till att göra regelverket överskådligare, tydligare och mer lättillgängligt samt mer i enlighet med intentionen om en målinriktad ramlag.

Utvecklingen av det svenska hälso\- och sjukvårdssystemet har under årens lopp motiverat åtskilliga ändringar i hälso\- och sjukvårdslagen. Sedan lagens tillkomst har den ändrats drygt 80 gånger. Ändringarna omfattar nya lydelser, nya rubriker, nya och strukna bestämmelser samt nya paragrafbeteckningar och omflyttningar. Trots den ursprungliga intentionen att hälso\- och sjukvårdslagen ska vara en målinriktad ramlag har hälso\- och sjukvårdslagen kommit att omfatta vissa bestämmelser som är relativt detaljerade. Den grundläggande strukturen i lagen är dock oförändrad sedan lagen trädde i kraft 1983\.

Nästan alla bestämmelser i nuvarande hälso\- och sjukvårdslag förs över till den nya hälso\- och sjukvårdslagen. De flesta av paragraferna är utformade helt i överensstämmelse med motsvarande bestämmelser i gällande hälso\- och sjukvårdslag, eller skiljer sig från dessa bestämmelser enbart i språkligt eller redaktionellt hänseende. Ett mindre antal förtydliganden och ändringar i sak i förhållande till nuvarande lag föreslås. Ett fåtal nya bestämmelser har tillkommit.
