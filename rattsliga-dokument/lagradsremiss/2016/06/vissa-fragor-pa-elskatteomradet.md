# Vissa frågor på elskatteområdet

Vissa fall av delvis befrielse från energiskatten på elektrisk kraft utgör
statligt stöd enligt EU\-rätten. Dessa stöd omfattas av någon av gruppundantagsförordningarna på statsstödsområdet. Kommissionen driver ett långsiktigt förändringsarbete som ska leda till ökad insyn, effektiv utvärdering och kontroll av statliga stöd. Ett led i detta arbete är regler om ökad offentlighet och information. I lagrådsremissen föreslås nödvändiga lagändringar för beskattningen av elektrisk kraft för att genomföra EU\-rättens regler om offentliggörande och information om de företag som ges statligt stöd på en webbplats samt begränsningar att inte ge stöd till företag som är i svårigheter eller föremål för återkrav av olagligt statligt stöd. Vidare föreslås sänkt energiskatt för vissa större datacenter.

Förslagen föranleder ändringar i lagen om skatt på energi
vilka föreslås träda i kraft den 1 januari 2017 samt följdändringar i
skatteförfarandelagen. Vissa övergångslösningar föreslås
även för att förenkla vid förändringen.

I lagrådsremissen föreslås vidare att skattskyldighet för dem som
levererar elektrisk kraft ersätts med en skattskyldighet för nätinnehavare. Detta innebär att bl.a. de bostadsrättsföreningar och företag som i dag blir skattskyldiga när de yrkesmässigt levererar överskottsproduktion eller inköpt elektrisk kraft, endast blir skattskyldiga om de producerar skattepliktig elektrisk kraft. Ett annat exempel på gynnade företag är de som levererar elektrisk kraft för laddning av elbilar. Detta förslag föreslås träda i kraft den 1 januari 2018\. Förslagen i denna del föranleder ändringar i lagen om skatt på energi och skatteförfarandelagen med ikraftträdande den 1 januari 2018\.
