# Uppföljning av smittskyddsläkemedel

Lagrådsremissens huvudsakliga innehåll:

I lagrådsremissen lämnas förslag om ändring i lagen (1996:1156\) om receptregister på så sätt att receptregistret ska få innehålla uppgift om kostnadsfrihet enligt smittskyddslagen (2004:168\). Detta innebär att öppenvårdsapoteken ska lämna ut sådana uppgifter till E\-hälsomyndigheten.

E\-hälsomyndigheten ska för vissa ändamål lämna ut uppgifterna till det landsting som ska ersätta kostnaderna för smittskyddsläkemedlen. Öppenvårdsapotekens fakturering av landstingen för ersättning för smittskyddsläkemedel föreslås ske genom E\-hälsomyndigheten. Landstingen betalar ersättningen till E\-hälsomyndigheten som förmedlar den till öppenvårdsapoteken. Detta bör regleras i förordning.

Vidare föreslås att det införs en bestämmelse i smittskyddslagen om vilket landsting som ska ersätta ett öppenvårdsapotek för kostnader för smittskyddsläkemedel. Bestämmelsen om vilka som är berättigade till kostnadsfria läkemedel enligt smittskyddslagen förtydligas.

Det föreslås att ett landsting ska erbjuda barn som omfattas av lagen (2013:407\) om hälso\- och sjukvård till vissa utlänningar som vistas i Sverige utan nödvändiga tillstånd sådana varor som avses i 18 § lagen (2002:160\) om läkemedelsförmåner m.m. Regeringen ska få meddela föreskrifter om avgifter för sådana varor som erbjuds enligt lagen om hälso\- och sjukvård till vissa utlänningar som vistas i Sverige utan nödvändiga tillstånd.

De föreslagna ändringarna i lagen om receptregister och i smittskyddslagen föreslås träda i kraft den 1 oktober 2016\. De föreslagna ändringarna i lagen om hälso\- och sjukvård till vissa utlänningar som vistas i Sverige utan nödvändiga tillstånd föreslås träda i kraft den 1 juli 2016\.
