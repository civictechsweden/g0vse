# Definition av beskattningsår för vissa punktskatter

Enligt lagen om skatt på energi, lagen om alkoholskatt och lagen om tobaksskatt är det i vissa fall möjligt att ansöka om återbetalning eller kompensation av punktskatt. Det kan t.ex. vara fråga om att beskattade varor har använts för ett skattebefriat ändamål.

Med dagens lagstiftning finns det en osäkerhet om inom vilken tid ett beslut om återbetalning av eller kompensation för punktskatt kan omprövas eller överklagas och vad som ska avses med beskattningsår för dessa beslut. Denna oklarhet skapar svårigheter för såväl enskilda som för Skatteverket. Det innebär bristande rättssäkerhet för den enskilde att inte kunna förutse inom vilken tid ett gynnande beslut kan omprövas till dennes nackdel. Den enskilde kan inte heller på ett tillfredsställande sätt förutse inom vilken tid det är möjligt att begära omprövning av eller överklaga ett beslut. Skatteverket kan på grund av otydligheten i lagstiftningen vara förhindrat att ompröva felaktiga beslut, vilket kan få till följd att skatteintäkterna blir lägre än de annars skulle vara.

Motsvarande problem finns när det gäller omprövning och överklagande av beslut om beskattning vid oegentlighet.

För att åtgärda problemet föreslås i lagrådsremissen ett tillägg till definitionen av beskattningsår för punktskatt enligt beslut om återbetalning av eller kompensation för punktskatt samt för punktskatt enligt beslut om beskattning vid oegentlighet.

I lagrådsremissen föreslås vidare vissa följdändringar med anledning av en tidigare ändring i lagen om skatt på energi.

Ändringarna föreslås träda i kraft den 1 januari 2017.
