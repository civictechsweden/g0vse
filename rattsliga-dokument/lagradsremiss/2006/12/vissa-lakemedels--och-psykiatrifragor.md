# Vissa läkemedels- och psykiatrifrågor

Lagrådsremissen behandlar skilda frågor på läkemedels\- och psykiatriområdet.

I lagrådsremissen föreslås att bestämmelserna om handläggning av ärenden om utbytbarhet flyttas från lagen (2002:160\) om läkemedelsförmåner m.m. till läkemedelslagen (1992:859\). Ändringen syftar till att effektivisera handläggningen av ärenden om utbytbarhet. I remissen föreslås också att det införs en ny bestämmelse i lagen om läkemedelsförmåner m.m. med innebörd att beslut som Läkemedelsförmånsnämnden och allmän förvaltningsdomstol meddelar enligt lagen eller enligt en föreskrift som har meddelats med stöd av lagen skall gälla omedelbart, om inte annat förordnas. Vidare föreslås ändringar i läkemedelslagen och patentlagen (1967:837\) med anledning av att Europaparlamentets och rådets förordning om läkemedel för pediatrisk användning med stor sannolikhet kommer att antas under december 2006\. EG\-förordningen kompletteras med nationella regler om att Läkemedelsverket skall utöva tillsyn över förordningen och om ansökningsavgift för förlängd giltighetstid för ett tilläggsskydd. I remissen föreslås även att den som får ett intyg av Läkemedelsverket om tillverkningstillstånd av läkemedel, export av läkemedel eller export av viss tillverkningssats av läkemedel skall betala en avgift för det. Dessutom före¬slås ett förtydligande av bestämmelsen om gränserna för detaljhandelsmonopolet i 4 § lagen (1996:1152\) om handel med läkemedel m.m.

I lagrådsremissen föreslås vissa ändringar i lagen (1991:1129\) om rättspsykiatrisk vård och i utlänningslagen (2005:716\). Innebörden av förslagen är att ett beslut att avvisa eller utvisa en utlänning som genomgår rättspsykiatrisk vård med särskild utskrivningsprövning inte skall få verkställas förrän allmän förvaltningsdomstol har beslutat att vården skall upphöra. Vården skall upphöra när det inte längre till följd av den psykiska störning som föranlett beslutet om särskild utskrivningsprövning finns risk för att patienten återfaller i brottslighet som är av allvarligt slag.

Slutligen föreslås en ändring i en sekretessbrytande bestämmelse i sekretesslagen (1980:100\).

Lagändringarna föreslås träda i kraft den 1 juli 2007\.
