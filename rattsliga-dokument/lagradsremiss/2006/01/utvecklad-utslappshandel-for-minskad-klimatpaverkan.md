# Utvecklad utsläppshandel för minskad klimatpåverkan

Förslagen i lagrådsremissen syftar till att genomföra de lagändringar som bedöms nödvändiga inför handelsperioden 2008-2012, som också är den första åtagandeperioden enligt Kyotoprotokollet. Handeln med utsläppsrätter kommer under den perioden i betydande utsträckning att följa de regler som gäller under perioden 2005-2007. Regeringen föreslår dock vissa ändringar i lagen (2004:1199) om handel med utsläppsrätter. Ändringarna syftar till att förbättra reglerna utifrån erfarenheterna hittills av handelssystemet och till att uppnå full överensstämmelse med EU-lagstiftningen inför den kommande handelsperioden.
Genom förslagen genomförs också det s.k. länkdirektivet (Europa-parlamentets och rådets direktiv 2004/101/EG av den 27 oktober 2004 om ändring av direktiv 2003/87/EG om ett system för handel med utsläppsrätter för växthusgaser inom gemenskapen, i överensstämmelse med Kyotoprotokollets projektbaserade mekanismer). Förslagen i denna del innebär att det blir möjligt att delta i de projektbaserade mekanismerna i Kyotoprotokollet. De innebär också att verksamhetsutövare som omfattas av EU:s handelssystem kan tillgodoräkna sig utsläppsminskningar som sker i projektform i ett annat land.
Ändringarna föreslås träda i kraft den 1 juni 2006.
