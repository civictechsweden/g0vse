# Revisorns oberoende och vissa redovisningstjänster, m.m.

I lagrådsremissen föreslår regeringen en skärpt jävsregel för revisorn i aktiebolag som enligt aktiebolagslagen ska ha minst en auktoriserad revisor eller godkänd revisor som avlagt revisorsexamen. En sådan revisor ska enligt förslaget inte kunna vara verksam i samma företag som den som yrkesmässigt biträder aktiebolaget vid bokföringen. Detsamma föreslås gälla för revisorn i flertalet finansiella företag samt sådana bokföringsskyldiga fysiska och juridiska personer som enligt lagen om ekonomiska föreningar, stiftelselagen eller revisionslagen ska ha minst en auktoriserad revisor eller godkänd revisor som avlagt revisorsexamen.
Motsvarande bestämmelser föreslås gälla för lekmannarevisorer.
De nya bestämmelserna ska enligt förslaget träda i kraft den 1 januari 2007.
I lagrådsremissen behandlas också styrelsens och den verkställande direktörens skyldighet att lämna upplysningar och biträde till revisorn. I den delen lämnas inte något förslag.
