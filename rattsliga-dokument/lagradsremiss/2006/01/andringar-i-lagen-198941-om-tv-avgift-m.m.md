# Ändringar i lagen (1989:41) om TV-avgift m.m.

I lagrådsremissen föreslås att det i lagen om TV\-avgift (1989:41\) införs en bestämmelse som anger att TV\-avgiften ska finansiera radio\- och TV i allmänhetens tjänst och sådan verksamhet som är direkt anknuten till den.

I lagrådsremissen föreslås även att en definition av begreppet TV\-mottagare förs in i lagen. Vidare föreslås att avgiftsskyldigheten för TV\-avgift ska upphöra vid tidpunkten för den avgiftsskyldiges dödsfall under vissa förutsättningar.

Det lägsta beloppet för återbetalning av avgift föreslås höjas från 100 till 150 kronor.

Slutligen föreslås en ändring i radio\- och TV\-lagen (1996:844\) som innebär att Granskningsnämnden för radio och TV, Radio\- och TV\-verket och Konsumentombudsmannen kan förelägga en tillståndshavare att lämna upplysningar och handlingar som behövs för kontroll av att verksamheten bedrivs i enlighet med lagen samt de villkor och föreskrifter som meddelats med stöd av lagen. Ett sådant föreläggande får förenas med vite.

Lagändringarna föreslås träda i kraft den 1 januari 2007\.
