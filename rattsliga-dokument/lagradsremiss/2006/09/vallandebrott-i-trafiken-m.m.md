# Vållandebrott i trafiken m.m.

I lagrådsremissen föreslår regeringen att det ska införas två nya straffbestämmelser i lagen om straff för vissa trafikbrott: vållande till annans död vid fordonstrafik och vållande till kroppsskada eller sjukdom vid fordonstrafik. Straffansvar föreskrivs för den förare av motordrivet fordon eller spårvagn som av oaktsamhet vållar annans död eller vållar annan skada eller sjukdom.
Straffen för brott av normalgraden ska uppgå till fängelse i högst två år respektive böter eller fängelse i högst sex månader. Straffskalan för vållande till annans död vid fordonstrafik, grovt brott, ska enligt förslaget vara mellan ett och sex års fängelse. Straffskalan för vållande till kroppsskada eller sjukdom vid fordonstrafik, grovt brott, föreslås vara mellan sex månader och fyra års fängelse.
Vid bedömningen av om brotten är grova ska det särskilt beaktas om föraren i samband med brottet även har gjort sig skyldig till grov vårdslöshet i trafik, rattfylleri eller grovt rattfylleri.
I lagrådsremissen föreslås vidare att det införs en ny sekretessbrytande bestämmelse i sekretesslagen. Personal inom såväl hälso- och sjukvården som socialtjänsten ska utan hinder av sekretess ha möjlighet att kontakta polis för att förhindra ett förestående eller avbryta ett pågående trafiknykterhetsbrott.
Slutligen läggs det i lagrådsremissen fram förslag till ändring i lagen om alkoholutandningsprov och lagen om ögonundersökning vid misstanke om vissa brott i trafiken. Det ska, under vissa förutsättningar, vara möjligt för polisen att begära att blodprov tas på den förare som varit inblandad i en trafikolycka även om skälig misstanke om brott inte föreligger.
Lagändringarna ska enligt förslaget träda i kraft den 1 april 2007.
