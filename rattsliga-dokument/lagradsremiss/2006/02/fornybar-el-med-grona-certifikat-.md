# Förnybar el med gröna certifikat

De föreslagna ändringarna i lagen (2003:113) om elcertifikat syftar till att effektivisera och renodla elcertifikatsystemet, så att systemets ändamål - att främja den förnybara elproduktionen - förstärks och konsumenternas ställning förbättras. Jämfört med 2002 ökar ambitionsnivån med 17 terawattimmar förnybar el till 2016.
Tilldelningen av elcertifikat planeras upphöra vid utgången av 2030. För tiden dessförinnan föreslås en begränsning av tilldelningsperioderna som bygger på om en anläggning i systemet är ny eller gammal. Nya produktionsanläggningar garanteras tilldelning under femton sammanhängande år, om de inte är småskaliga vattenkraftanläggningar, för vilka tilldelningen upphör vid utgången av 2010.
Produktionsanläggningar som tagits i drift före den 1 maj 2003 fasas ut ur systemet vid utgången av 2014, om elproduktionen sker med biobränslen eller vindkraft och anläggningen har fått bidrag enligt den stödform som gällde före elcertifikatsystemet. Småskaliga vattenkraftanläggningar fasas ut vid utgången av 2010 och övriga anläggningar fasas ut vid utgången av 2012.
Regeringen gör en bedömning av vilka biobränslen som fortsättningsvis ska vara certifikatberättigande.
Kvotplikten flyttas från elanvändarna till elleverantörerna, utom för elanvändare i den utsträckning de använt el som de själva har producerat, importerat eller köpt på den nordiska elbörsen och elanvändare i elintensiva företag. En ny definition av elintensiva företag föreslås, som bygger på den mängd el som används i tillverkningsprocessen i det enskilda företaget. Kvotplikten planeras upphöra vid utgången av 2030.
Energimyndighetens möjlighet att inhämta uppgifter från certifikatberättigade producenter och elleverantörer förstärks, i syfte att generellt sett förbättra den statistik som gäller elcertifikaten. Regeringen gör slutligen bedömningen att den svenska elcertifikatmarknaden på sikt bör utvecklas till en internationell marknad och att det är lämpligt att inför den kommande översynen 2012 överväga en utvidgning av systemet.
Lagen föreslås träda i kraft den 1 januari 2007.
