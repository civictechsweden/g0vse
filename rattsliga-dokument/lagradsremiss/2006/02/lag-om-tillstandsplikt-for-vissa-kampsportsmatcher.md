# Lag om tillståndsplikt för vissa kampsportsmatcher

I lagrådsremissen föreslår regeringen en ny lag om tillståndsplikt för vissa kampsportsmatcher i syfte att förbjuda sådana kampsporter där deltagarnas säkerhet inte är godtagbar.
Den föreslagna lagen, som ska ersätta den nuvarande lagen om förbud mot professionell boxning, innebär i bland annat att tävlings-, tränings- eller uppvisningsmatch i kampsport som tillåter deltagarna att med slag, sparkar eller annat våld träffa motståndarens huvud inte får anordnas utan tillstånd. Tillstånd får endast lämnas om kampsportens tävlingsregler och säkerhetsbestämmelser innebär en god-tagbar säkerhet för deltagarna. Alla sådana kampsporter behandlas därmed lika.
Den som anordnar kampsportsmatch utan tillstånd eller i strid mot ett villkor kan dömas till böter eller fängelse i högst sex månader. Det gäller också den som skriftligen lämnar oriktig uppgift i ett ansökningsärende. Dessutom kan vissa som medverkar vid kampsportsmatch som anordnas utan tillstånd dömas till böter.
En ansökan om tillstånd att anordna kampsportsmatch prövas av en av regeringen utsedd myndighet, som också utövar tillsyn. Tillståndsmyndighetens beslut får överklagas till allmän förvaltningsdomstol. Tillståndsmyndigheten får i vissa fall återkalla ett tillstånd.
Den nya lagen föreslås träda i kraft den 1 september 2006, då lagen om förbud mot professionell boxning upphör att gälla. Kampsportsmatch får anordnas utan tillstånd enligt den nya lagen till och med den 31 december 2006. För professionell boxning gäller dock under samma tid det nuvarande förbudet mot professionell boxning.
