# Stärkt rättssäkerhet för äldre m.fl.

I lagrådsremissen föreslås ändringar i socialtjänstlagen (2001:453\), som syftar till att stärka rättssäkerheten för personer som beviljats bistånd.

Regeringen föreslår en skyldighet för kommuner att rapportera ej verkställda gynnande beslut enligt socialtjänstlagen. Det är socialnämnden, som i egenskap av ytterst ansvarig för verkställigheten av besluten, som skall stå för rapporteringen. Rapportering skall ske till länsstyrelsen, de kommunala revisorerna och fullmäktige.

De kommunala revisorerna ges, genom en föreslagen ändring i kommunallagen (1991:900\), vidgade möjligheter att granska ärenden som avser myndighetsutövning mot någon enskild, när granskningen gäller hur socialnämnderna verkställer egna gynnande beslut enligt socialtjänstlagen.

Regeringen föreslår vidare att en sanktionsavgift skall införas som ett yttersta påtryckningsmedel för att gynnande beslut enligt socialtjänstlagen skall verkställas inom skälig tid.

Regeringen föreslår slutligen vissa ändringar i bestämmelserna om kommunalt domstolstrots i socialtjänstlagen, för att dessa i erforderliga delar skall stämma överens med de föreslagna bestämmelserna om sanktionsavgift vid ej verkställda beslut.

Lagändringarna föreslås träda i kraft den 1 juli 2006\.
