# Elektronisk ingivning till Bolagsverket

I lagrådsremissen föreslår regeringen att det ska bli möjligt för aktiebolag att till Bolagsverket ge in anmälningar för registrering, ansökningar och årsredovisningshandlingar elektroniskt.
Vidare innehåller lagrådsremissen förslag om att uppgifter som registreras i aktiebolagsregistret och som i dag kungörs på svenska även ska kunna registreras och kungöras på något annat officiellt språk inom Europeiska unionen eller på norska eller isländska.
Regeringen föreslår också att en årsredovisning ska få upprättas elektroniskt och undertecknas med en avancerad elektronisk signatur.
Förslagen syftar bl.a. till att genomföra ett EG-direktiv om ändringar i det första bolagsrättsliga direktivet. Ändringarna ska enligt förslaget träda i kraft den 1 juli 2006.
