# Miljöklassning av alternativa motorbränslen

I lagrådsremissen föreslås ändringar i lagen (2001:1080) om motorfordons avgasrening och motorbränslen samt i lagen (1994:1776) om skatt på energi. Ändringarna föreslås för att främja introduktionen och användandet av alternativa motorbränslen, dvs. bränslen som är avsedda att ersätta motorbensin och dieselbränslen. Ändringarna innebär följande.
Alternativa motorbränslen skall under vissa förutsättningar kunna beskattas i miljöklass 1.
De nödvändiga kravspecifikationerna för sådana alternativa motorbränslen förs in i två nya bilagor till lagen om motorfordons avgasrening och motorbränslen. Regeringen eller den myndighet som regeringen bestämmer skall pröva om ett bränsle motsvarar dessa krav och därigenom kan miljöklassas som ett alternativt motorbränsle.
Lagen om skatt på energi ändras så att alternativa motorbränslen kan beskattas i miljöklass 1.
Ett alternativt motorbränsle som inte godkänts enligt de nya reglerna kan på samma sätt som i dag beskattas i någon av de i dag existerande miljöklasserna för bensin eller diesel.
Ändringarna föreslås träda i kraft den 1 augusti 2006.
