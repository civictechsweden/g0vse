# Ett socialt hållbart eget boende för asylsökande

Regeringen föreslår att asylsökandes möjligheter att bo i eget boende ska begränsas i vissa områden.

Förslaget innebär att om en asylsökande på egen hand ordnar bostad i ett område med socioekonomiska utmaningar, ska han eller hon som huvudregel inte ha rätt till dagersättning eller särskilt bidrag enligt lagen om mottagande av asylsökande m.fl.

Förslaget syftar till att asylsökande i fler fall än i dag ska välja att bo i områden där det finns förutsättningar för ett socialt hållbart mottagande och till att de negativa sociala konsekvenserna av asylsökandes eget boende ska minska.

Förslaget i lagrådsremissen bygger på en överenskommelse mellan regeringen, Centerpartiet och Liberalerna.

Lagändringen föreslås träda i kraft den 1 januari 2020.

[Pressmeddelande: Regeringen vill ändra reglerna om eget boende för asylsökande](/pressmeddelanden/2019/06/regeringen-vill-andra-reglerna-om-eget-boende-for-asylsokande/)
