# Förbättrat genomförande av avfallsdirektivet

I lagrådsremissen föreslås ändringar i miljöbalken för att förbättra genomförandet
av Europaparlamentets och rådets direktiv (2008/98/EG) av den
19 november 2008 om avfall och om upphävande av vissa direktiv (avfallsdirektivet). Lagändringarna föreslås träda i kraft den 1 januari 2020\.

En ny bestämmelse införs som innebär att en verksamhet som behandlar avfall och som är tillstånds\- eller anmälningspliktig endast får tillåtas om det finns skäl att anta att den planerade behandlingen kommer att uppfylla kraven i 15 kap. miljöbalken.

Bestämmelsen om vad som är en biprodukt förtydligas så att lydelsen bättre överensstämmer med lydelsen i avfallsdirektivet.

Bestämmelsen om vad som avses med att ”bortskaffa avfall” ändras så att det blir tydligt att den omfattar även förberedande åtgärder inför bortskaffandet.

Bestämmelsen om hur avfall ska hanteras preciseras så att den som producerar eller annars hanterar avfall ska se till att hanteringen inte skadar eller orsakar risk för skada på människors hälsa eller miljön.

I bestämmelsen anges även exempel på omständigheter som särskilt ska beaktas vid bedömningen. Alla som hanterar avfall omfattas av bestämmelsen. Det innebär att även aktörer som inte fysiskt befattar sig med avfallet, t.ex. handlare och mäklare, omfattas av bestämmelsen.

Slutligen införs ett krav på att en dom som omfattar tillstånd att återvinna eller bortskaffa avfall eller att lagra avfall i samband med en sådan behandling ska innehålla de villkor som behövs avseende åtgärder för avslutning av verksamheten och efterbehandling.

Lagändringarna föreslås träda i kraft den 1 januari 2020\.
