# Skyddsobjekt och obemannade farkoster

Regeringen föreslår i lagrådsremissen vissa ändringar och kompletteringar av skyddslagens (2010:305) bestämmelser.

De möjliga skyddsobjekt som räknas upp i skyddslagen kompletteras med ytterligare skyddsvärda verksamheter: posthantering, alarmering, försörjning med livsmedel och andra förnödenheter av betydelse för Sveriges försörjningsberedskap, fartyg som används för transport av kärnämnen och vissa militära fordon. Skyddslagen ska tillämpas på byggnader, andra anläggningar och områden som används av Totalförsvarets forskningsinstitut på samma sätt som gäller för Försvarsmakten, Försvarets materielverk och Försvarets radioanstalt.

Enligt gällande lagstiftning kan även andra byggnader, anläggningar och områden än sådana som omfattas av uppräkningen i skyddslagen beslutas vara skyddsobjekt. Detta gäller under förutsättning att de är av betydelse för totalförsvaret och att det råder höjd beredskap. I lagrådsremissen föreslås att denna möjlighet ska utökas till att även gälla under annan tid som regeringen beslutar med hänsyn till Sveriges försvarsberedskap.

Vidare föreslår regeringen att skyddsvakters möjlighet att ingripa mot obemannade farkoster förstärks, dels genom att tillträdesförbudet förtydligas, dels genom att skyddsvakter ges befogenhet i skyddslagen att ingripa mot obemannade farkoster som befinner sig inom, i närheten av eller över ett skyddsobjekt. Våld får i dessa fall användas mot farkosten om andra metoder inte räcker till och om det med hänsyn till omständigheterna är försvarligt.

Lagändringarna föreslås träda i kraft den 1 januari 2020.
