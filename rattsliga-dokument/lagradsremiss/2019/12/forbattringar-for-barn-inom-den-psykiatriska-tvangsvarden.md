# Förbättringar för barn inom den psykiatriska tvångsvården

Regeringen föreslår ändringar i lagen om psykiatrisk tvångsvård, (LPT), och lagen om rättspsykiatrisk vård, (LRV). Förslagen innebär bland annat ett antal nya bestämmelser som reglerar olika tvångsåtgärder för patienter under 18 år.

## Vistelse utomhus och dagliga aktiviteter

I LPT föreslår regeringen en ny bestämmelse om att barn ska ha möjlighet till daglig vistelse utomhus och dagliga aktiviteter på vårdinrättningen. Utevistelsen ska uppgå till minst en timme.

## Fastspänning med bälte

En patient under 18 år ska få spännas fast med bälte om det finns en omedelbar fara för att patienten lider allvarlig skada och det är uppenbart att andra åtgärder inte är tillräckliga. Fastspänning med bälte får pågå högst en timme och frågan om upphörande ska fortlöpande övervägas.

## Avskildhet om annat är otillräckligt

En patient under 18 år får hållas avskild om det är uppenbart att andra åtgärder är otillräckliga och bara om det är nödvändigt på grund av att patienten genom aggressivt eller våldsamt beteende allvarligt försvårar vården av andra patienter. Ett beslut om avskiljande gäller högst två timmar.

## Rätten till elektroniska kommunikationstjänster

En ny bestämmelse införs för beslut om inskränkning i barns rätt till elektroniska kommunikationstjänster. Inskränkningen får gälla högst en vecka.

## Underrättelser till Inspektionen för vård och omsorg

Det ska införas en ny paragraf om att en särskild underrättelse ska skickas till Inspektionen för vård och omsorg (IVO). Detta om ett barn varit föremål för fastspänning, avskiljning, eller inskränkning i rätten att använda elektroniska kommunikationstjänster vid tre olika tillfällen under en vårdperiod.

Ändringarna föreslås träda i kraft den 1 juli 2020.
