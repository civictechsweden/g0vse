# Ändrad inkomstutjämning för kommuner och landsting

I lagrådsremissen lämnas förslag till ändringar i systemet för kommunalekonomisk utjämning.

Det föreslås att den länsvisa skattesatsen, som används vid beräkningen av inkomstutjämningsavgifter, för de kommuner och landsting som betalar en avgift ska fastställas utifrån 85 procent av medelskattesatsen 2003 för kommunerna respektive landstingen. Det innebär att avgifterna höjs för dessa kommuner och landsting.

Därutöver föreslås en avskaffning av det särskilda bidrag som, inom ramen för strukturbidraget, kompenserar de kommuner och landsting som fick minskade intäkter från bidrag eller högre kostnader för avgifter till följd av sänkningen av inkomstutjämningsavgiften 2014.

De förändringar som föreslås i denna lagrådsremiss innebär i huvudsak en återgång till de regler som fram till utgången av 2013 gällde för beräkning av inkomstutjämningsavgifter.

Avslutningsvis föreslås ett nytt införandebidrag. Samtliga ändringar föreslås träda i kraft den 1 januari 2016.
