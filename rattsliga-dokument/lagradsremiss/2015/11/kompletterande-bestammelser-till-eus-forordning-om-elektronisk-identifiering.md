# Kompletterande bestämmelser till EU:s förordning om elektronisk identifiering

I lagrådsremissen lämnas förslag till de lagändringar som behövs för att
komplettera Europaparlamentets och rådets förordning (EU) nr 910/2014
om elektronisk identifiering och betrodda tjänster för elektroniska transaktioner
på den inre marknaden.

En ny lag med kompletterande bestämmelser till EU:s förordning om elektronisk identifiering föreslås.

I lagen föreslås att regeringen eller den myndighet som regeringen bestämmer ska få meddela föreskrifter dels om vad som krävs av organ för bedömning av överensstämmelse som enligt EU-förordningen ska granska kvalificerade tillhandahållare av betrodda tjänster, dels om certifiering av anordningar för skapande av kvalificerade elektroniska underskrifter och anordningar för skapande av kvalificerade elektroniska stämplar. Vidare föreslås bestämmelser om tillsyn, överklagande och avgifter.

Dessutom föreslås att lagen om kvalificerade elektroniska signaturer ska upphävas. Detta föranleder följdändringar i ett antal lagar.

Lagändringarna föreslås träda i kraft den 1 juli 2016.
