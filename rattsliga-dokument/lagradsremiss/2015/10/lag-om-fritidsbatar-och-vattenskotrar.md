# Lag om fritidsbåtar och vattenskotrar

I denna lagrådsremiss lämnas förslag på de lagändringar som krävs för
att i svensk rätt genomföra Europaparlamentets och rådets direktiv
2013/53/EU om fritidbåtar och vattenskotrar och om upphävande av
direktiv 94/25/EG.

Direktivet innehåller regler om konstruktions- och tillverkningskrav för fritidsbåtar och vattenskotrar som syftar till att motverka att hälsa och säkerhet för personer, egendom eller miljö äventyras.

Det innehåller vidare regler om hur det ska kontrolleras att tillverkare, importörer och andra aktörer på marknaden för fritidsbåtar lever upp till dessa krav.

Genomförandet föreslås huvudsakligen ske genom att en ny lag om fritidsbåtar och vattenskotrar ska ersätta lagen (1996:18) om vissa säkerhets- och miljökrav på fritidsbåtar. I lagen föreslås också ett antal bemyndiganden som ska göra det möjligt att anta regler i förordning eller myndighetsföreskrifter för att genomföra de mer detaljerade delarna av direktivet.

De nya reglerna föreslås träda i kraft den 1 mars 2016.
