# Komplettering av lagen om åtgärder vid hindrande av fortsatt färd

I lagrådsremissen lämnar regeringen förslag om komplettering av lagen om åtgärder vid hindrande av fortsatt färd.

Enligt befintliga bestämmelser ska en sanktionsavgift påföras ett transportföretag som överträtt bestämmelserna om cabotagetransporter på väg. Om en sanktionsavgift ska påföras, ska en polisman vid en vägkontroll besluta om förskott för sanktionsavgiften. Om förskottet inte betalas omedelbart, ska polismannen besluta att fordonet eller fordonståget inte får fortsätta färden. Den komplettering som nu föreslås innebär att det i ett sådant fall även finns möjligheter att omhänderta viss egendom eller klampa ett fordon, i enlighet med vad som är reglerat i lagen om åtgärder vid hindrande av fortsatt färd. Syftet med att vidta sådana åtgärder är att säkerställa att förskottet för sanktionsavgiften betalas.

Lagändringen föreslås träda i kraft den 1 juli 2015.
