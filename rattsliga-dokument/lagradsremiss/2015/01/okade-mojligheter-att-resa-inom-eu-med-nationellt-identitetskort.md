# Ökade möjligheter att resa inom EU med nationellt identitetskort

I lagrådsremissen föreslår regeringen ändringar som ger svenska medborgare möjlighet att resa till EU-medlemsstater utanför Schengenområdet utan pass, om de i stället medför ett nationellt identitetskort. Den som medför nationellt identitetskort ska vara skyldig att överlämna detta till behörig passkontrollant för kontroll av de biometriska uppgifter som finns lagrade i kortet och låta sig fotograferas i jämförelsesyfte.

Ändringarna syftar till att bättre anpassa lagen till EU:s direktiv om unionsmedborgares och deras familjemedlemmars rätt att fritt röra sig och uppehålla sig inom medlemsstaternas territorier, det så kallade rörlighetsdirektivet.

En mindre ändring görs också i syfte att anpassa lagen till EU:s förordning om en gemenskapskodex om gränspassage för personer, den så kallade gränskodexen.

Ändringarna ska träda i kraft den 1 juli 2015.

[Pressmeddelande: Ökade möjligheter att resa inom EU med nationellt identitetskort](/pressmeddelanden/2015/01/okade-mojligheter-att-resa-inom-eu-med-nationellt-identitetskort/ "Ökade möjligheter att resa inom EU med nationellt identitetskort")
