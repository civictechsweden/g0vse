# Modernisering av lagen om ekonomiska föreningar

Regeringen föreslår att lagen om ekonomiska föreningar moderniseras i
syfte att förbättra möjligheterna att bedriva kooperativt företagande. Lagen
anpassas till de förutsättningar som råder i dag när det gäller verksamhet,
organisation och kapital. Lagen förenklas också och anpassas till
motsvarande regler i aktiebolagslagen.

Bland nyheterna kan följande nämnas.

* Föreningens verksamhet ska i ökad utsträckning kunna bedrivas i ett delägt företag.
* Möjligheterna att kommunicera elektroniskt med medlemmarna vidgas.
* Tydligare regler om medlemsförteckning införs.
* Det införs en möjlighet att anta s.k. investerande medlemmar som bidrar endast med kapital. Beloppsbegränsningen när det gäller förlagsinsatser från andra än medlemmar tas bort.
* Reglerna om föreningsstämman och styrelsen moderniseras och det blir enklare att ändra stadgarna samt besluta om likvidation och fusion.
* Kapitalskyddet förstärks genom nya regler om värdeöverföringar motsvarande de som finns i aktiebolagslagen.

Flera av de föreslagna ändringarna omfattar även bostadsrättslagen, lagen om kooperativ hyresrätt samt lagstiftningen om kreditmarknadsföreningar, ömsesidiga försäkringsbolag och försäkringsföreningar.

De nya reglerna föreslås träda i kraft den 1 juli 2016.

[Pressmeddelande: Bättre villkor för kooperativa företag](/pressmeddelanden/2015/05/battre-villkor-for-kooperativa-foretag/)
