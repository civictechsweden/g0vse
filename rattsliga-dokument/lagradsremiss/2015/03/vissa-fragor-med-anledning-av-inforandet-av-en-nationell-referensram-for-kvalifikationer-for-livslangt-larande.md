# Vissa frågor med anledning av införandet av en nationell referensram för kvalifikationer för livslångt lärande

I lagrådsremissen görs bedömningen att en s.k. nationell referensram för kvalifikationer för livslångt lärande bör införas i enlighet med Europaparlamentets och rådets rekommendation om en europeisk referensram för kvalifikationer för livslångt lärande (EUT C 111, 6.5.2008). Med kvalifikation avses ett dokumenterat resultat av lärande i form av kunskaper, färdigheter och kompetenser, t.ex. examina, certifikat och diplom. Referensramarna ska underlätta jämförelser nationellt och internationellt av vilka nivåer kvalifikationer motsvarar i fråga om kunskaper, färdigheter och kompetenser och syftar till att främja livslångt lärande och förbättra anställningsbarhet, rörlighet och social integration för arbetstagare och studerande inom EU. Den nationella referensramen bör innehålla åtta nivåer som var och en beskriver det resultat av lärande som är av betydelse för respektive nivå. Regeringen bör fastställa vilken nivå vissa kvalifikationer motsvarar. Ett ansökningsförfarande som avser nivåbedömning av kvalifikationer som inte fastställs av regeringen bör också införas. Ansökan bör kunna göras av den som utfärdar en kvalifikation, prövas av Myndigheten för yrkeshögskolan (MYH) och kunna överklagas till Överklagandenämnden för högskolan. För en sådan ansökan bör sökanden betala en avgift.

I lagrådsremissen föreslås därför en ny lag med bemyndigande att meddela föreskrifter om en sådan avgift. Högskolelagen (1992:1434) ändras också så att Överklagandenämnden för högskolan får till uppgift att pröva överklaganden av beslut som fattas av MYH i ärenden om kvalifikationer för livslångt lärande.

Den nya lagen föreslås träda i kraft den 1 oktober 2015 och lagen om ändring i högskolelagen den 1 januari 2016.
