# Miljöbalken och EU:s kemikalielagstiftning

I lagrådsremissen föreslås ändringar som bör göras i miljöbalken med anledning av att kemikalieregleringen i allt väsentligt nu finns i EU-förordningar. Ändringarna föranleds av EU-förordningarna om bekämpningsmedel (biocidprodukter och växtskyddsmedel) och om klassificering och märkning. Kraven i EU-förordningarna innebär att bestämmelser om produktinformation och godkännande av bekämpningsmedel behöver tas bort i 14 kap. miljöbalken. Vidare behöver straffbestämmelser för överträdelser av EU-förordningen om biocidprodukter införas i 29 kap. miljöbalken. För mark- och miljödomstolarnas hantering av mål om fördelning av kostnader för tester som behöver göras enligt EU-förordningarna om bekämpningsmedel föreslås en ny forumbestämmelse i 21 kap. miljöbalken.

Lagen om kreditering på skattekonto av stöd för investeringar i källsorteringsutrymmen föreslås upphävas eftersom lagen har blivit obsolet.

Lagändringarna föreslås träda i kraft den 1 juli 2015.
