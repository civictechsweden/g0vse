# Maskeringsförbud

I lagrådsremissen föreslås att det i en särskild lag införs ett maskeringsförbud.

Den som på allmän plats deltar i eller uppehåller sig i anslutning till en allmän sammankomst, som utgör demonstration eller som annars hålls för överläggning, opinionsyttring eller upplysning i allmän eller enskild angelägenhet, får inte helt eller delvis täcka ansiktet på ett sätt som försvårar identifikation. Förbudet ska även gälla den som på allmän plats deltar i en folksamling, som inte utgör allmän sammankomst eller offentlig tillställning, om folksamlingen genom sitt uppträdande stör den allmänna ordningen eller utgör en omedelbar fara för denna.

Straffskalan ska vara böter eller fängelse i högst sex månader. Det ska inte dömas till ansvar vid ringa fall. Förbudet ska inte gälla om det med hänsyn till den allmänna sammankomstens art eller omständigheterna i övrigt kan anses befogat att täcka ansiktet.

Anordnaren av en allmän sammankomst, som omfattas av maskeringsförbudet, ska kunna ansöka om tillstånd för deltagare i sammankomsten att helt eller delvis täcka ansiktet. Deltagare som fått sådant tillstånd ska således inte omfattas av förbudet.

Den nya lagen föreslås träda i kraft den 1 april 2005\.
