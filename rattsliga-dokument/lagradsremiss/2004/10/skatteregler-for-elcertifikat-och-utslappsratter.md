# Skatteregler för elcertifikat och utsläppsrätter

I lagrådsremissen föreslås att elcertifikat och utsläppsrätter utgör
lagertillgångar hos skattskyldiga som är berättigade att få utsläppsrätter
utfärdade eller elcertifikat tilldelade eller hanterar egen eller annans
kvotplikt.
En uttrycklig lagregel föreslås också som klargör att stöd i
form av utsläppsrätter eller elcertifikat skatterättsligt utgör näringsbidrag.
Därmed beskattas utfärdade utsläppsrätter respektive tilldelade
elcertifikat först vid avyttringen.
Utsläppsrätter och elcertifikat får värderas till det lägsta av
nettoförsäljningsvärdet eller anskaffningsvärdet. Samtliga företag som
ingår i en intressegemenskap (i detta sammanhang företag som har
möjlighet att utväxla koncernbidrag med avdragsrätt och handelsbolag
som ingår i samma koncern som ett sådant företag) skall dock tillämpa
samma metod vid lagervärderingen.
En särskild regel om avdrag för skuld som hänför sig till faktiska
utsläpp respektive kvotplikt införs. Avdrag för en sådan skuldreservering
får endast ske till den del utsläppen respektive kvotplikten överstiger
innehavda utsläppsrätter respektive elcertifikat. Vidare får de samlade
avdragen hos företag i intressegemenskap uppgå högst till ett belopp som
motsvarar skillnaden mellan företagens samlade utsläpp respektive
kvotplikt och företagens samlade innehav av utsläppsrätter respektive
elcertifikat.
Reglerna föreslås träda i kraft den 1 januari 2005.
