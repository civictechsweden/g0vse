# Drivkrafter för minskad sjukfrånvaro

I denna lagrådsremiss lämnas förslag till utformningen av ett medfinansieringsansvar för arbetsgivare på 15 procent av sjukpenningkostnaderna för anställda som är helt sjukskrivna. Lagrådsremissen bygger på den avsiktsförklaring som socialdemokraterna, vänsterpartiet och miljöpartiet de gröna kom överens om den 18 december 2003\. Syftet är att skapa ekonomiska drivkrafter och göra det mer lönsamt för arbetsgivare att vidta åtgärder för att minska de långa sjukskrivningarna. Drivkrafterna är utformade så att de stimulerar till förebyggande insatser, rehabilitering och andra åtgärder för att underlätta för den sjukskrivne att komma tillbaka i arbete på hel\- eller deltid. Förslaget innebär att arbetsgivare skall betala en särskild sjukförsäkringsavgift (medfinansiering) för arbetstagare hos denne som uppbär hel sjukpenning enligt 3 kap. 7 § lagen (1962:381\) om allmän försäkring. Detta regleras i en ny lag om särskild sjukförsäkringsavgift.

Försäkringskassan skall besluta om avgiftsunderlaget, den särskilda sjukförsäkringsavgiftens storlek och när den skall betalas. Arbetsgivaren betalar via skattekontot avgifterna till Skatteverket.

Arbetsgivarens medfinansieringsansvar skall inte gälla för en arbetstagare som av Försäkringskassan fått ett beslut om särskilt högriskskydd till följd av risk för en eller flera längre sjukperioder. Även donatorer, som avses i 13 § andra stycket i lagen (1991:1047\) om sjuklön (SjLL), som har beslut om särskilt högriskskydd föreslås ingå i den grupp som undantas från medfinansiering.

Nuvarande högkostnadsskydd för arbetsgivares sjuklönekostnader avskaffas och i stället tillhandahåller staten en försäkring för arbetsgivare med ett mindre antal anställda.

Vissa begränsningar i uttaget av den särskilda sjukförsäkringsavgiften införs. Begränsningarna utgörs av ett högkostnadsskydd samt ett fribelopp.

I lagrådsremissen lämnas också förslag till tidsgränser för när Försäkringskassan senast skall ha upprättat en rehabiliteringsplan och när Försäkringskassan skall ha kallat till avstämningsmöte.

Bestämmelserna föreslås träda i kraft den 1 januari 2005\.
