# Ledarhundar

För många gravt synskadade innebär innehavet av ledarhund ökade möjligheter till oberoende och självständighet. Det innebär också att behovet av stöd och hjälp i andra former minskar. Idag är det långa köer för att få en ledarhund.
I lagrådsremissen föreslås att Synskadades Riksförbund (SRF) verksamhet med tilldelning av dispositionsrätter till ledarhundar regleras i lag.
Vidare föreslås att reglerna om rätt att ta del av allmänna handlingar skall vara tillämpliga i SRF:s verksamhet som rör handläggning av ärenden om ledarhundar.
Dessutom föreslås att sekretess skall gälla i denna verksamhet för uppgifter om en enskilds hälsotillstånd eller andra personliga förhållanden, om det kan antas att den som uppgiften rör eller någon honom eller henne närstående lider men om uppgiften röjs.
Förslagen i lagrådsremissen syftar till att ge bättre förutsättningar för en ökad produktion av ledarhundar och att tilldelning, placering och återtagande av dispositionsrätter till ledarhundar sker på ett rättssäkert sätt.
Bestämmelserna föreslås träda i kraft den 1 januari 2006.
