# Internationella adoptionsfrågor

I lagrådsremissen lämnas förslag som syftar till att stärka barnets rätt i adoptionsprocessen. Det gäller skärpta och tydligare villkor i lagen (1997:192\) om internationell adoptionsförmedling för att en sammanslutning skall få auktorisation att förmedla internationella adoptioner, dokumentationsskyldighet samt ökade tillsynsverktyg för adoptionsmyndigheten. Statens nämnd för internationella adoptionsfrågor (NIA) föreslås avvecklas som nämndmyndighet och ersättas av Myndigheten för internationella adoptionsfrågor (MIA).

Ändringar föreslås i äktenskapsbalken, föräldrabalken och lagen (1994:1117\) om registrerat partnerskap, där adoptivförhållande likställs med släktskap i syfte att förbjuda äktenskap mellan adoptant och adoptivbarn.
Vidare föreslås en ändring i socialtjänstlagen (2001:453\) när det gäller krav på blivande adoptanter för att få medgivande att ta emot ett utländskt barn i syfte att adoptera det.

Lagändringarna föreslås träda i kraft den 1 januari 2005\.
