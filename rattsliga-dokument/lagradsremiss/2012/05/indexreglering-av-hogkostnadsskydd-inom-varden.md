# Indexreglering av högkostnadsskydd inom vården

I lagrådsremissen föreslås att högkostnadsskyddet för bland annat besök inom den öppna hälso\- och sjukvården indexregleras genom att fastställas till en viss andel av prisbasbeloppet. Även den avgift som högst får tas ut per vårddag inom slutenvården kopplas till prisbasbeloppet.

Vidare föreslås att ett kostnadstak införs för inköp av läkemedel och andra varor inom läkemedelsförmånerna. Kostnadstaket ska indexregleras. Enligt förslaget fastställs beloppen inom den s.k. förmånstrappan till en viss andel av kostnadstaket.

Lagförslagen föreslås träda i kraft den 1 januari 2013\. Om den enskilde har uppnått avgifts\- eller kostnadsbefrielse före ikraftträdandet börjar dock inte de nya bestämmelserna att gälla förrän den pågående ettårsperioden har avslutats.
