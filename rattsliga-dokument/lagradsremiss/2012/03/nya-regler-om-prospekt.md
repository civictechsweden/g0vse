# Nya regler om prospekt

Förslagen i lagrådsremissen genomför ett EU-direktiv om ändringar i prospektdirektivet och öppenhetsdirektivet. De föreslagna reglerna innebär bland annat:

* Beloppsgränsen för prospektskyldighet vid erbjudanden till allmänheten höjs från 1 miljon euro till 2,5 miljoner euro.
* Undantaget från prospektskyldighet vid erbjudanden till anställda utvidgas.
* Lägre informationskrav ska gälla för bland annat företag med begränsat börsvärde och vid företrädesemissioner.
* Definitionen av kvalificerade investerare ändras till att omfatta de juridiska eller fysiska personer som bedöms vara professionella kunder eller godtagbara motparter enligt EU-direktivet om marknader för finansiella instrument (MiFID).
* Tidsfristen för återkallelse vid tilläggsprospekt minskas från fem till två dagar i enlighet med harmoniserade EU-regler.
* För att bland annat förbättra jämförbarheten mellan olika prospekt införs krav om att prospektets sammanfattning standardiseras.

På flera områden förutsätts att kommissionen antar rättsakter med detaljerade regler, vilket väntas inom kort.

Lagändringarna föreslås träda i kraft den 1 juli 2012.
