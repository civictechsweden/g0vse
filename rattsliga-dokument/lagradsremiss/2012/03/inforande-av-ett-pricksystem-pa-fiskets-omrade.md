# Införande av ett pricksystem på fiskets område

Lagrådsremissen innehåller förslag till genomförande av det pricksystem för innehavare av fiskelicens som föreskrivs i rådets förordning (EG) nr 1224/2009 av den 20 november 2009 om införande av ett kontrollsystem i gemenskapen för att säkerställa att bestämmelserna i den gemensamma fiskeripolitiken efterlevs. Förslaget innebär att det som anges i förordningen om fiskelicens ska avse innehavare av fartygstillstånd och särskilt fartygstillstånd. Detta medför att en innehavare av ett fartygstillstånd eller ett särskilt fartygstillstånd ska tilldelas prickar om innehavaren eller någon i den verksamhet som tillståndet avser har gjort sig skyldig till vissa uppräknade allvarliga överträdelser. Enligt nämnda EU\-förordning ska tillståndet återkallas när innehavaren har tilldelats ett visst antal prickar.
Genom förslaget införs även ett pricksystem för befälhavare som medlemsstaterna enligt ovan nämnda förordning är skyldiga att införa.

Förslaget innebär att pricksystemet för befälhavare i så stor utsträckning som möjligt följer pricksystemet för innehavare av fartygstillstånd och särskilt fartygstillstånd. Den sanktion som ska gälla för befälhavaren när ett visst antal prickar har tilldelats är återkallelse av yrkesfiskelicens eller förbud att verka som befälhavare på fiskefartyg.

Lagändringarna föreslås träda i kraft den 1 juli 2012\.
