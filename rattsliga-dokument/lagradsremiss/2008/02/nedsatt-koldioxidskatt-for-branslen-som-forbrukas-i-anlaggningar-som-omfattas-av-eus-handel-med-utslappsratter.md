# Nedsatt koldioxidskatt för bränslen som förbrukas i anläggningar som omfattas av EU:s handel med utsläppsrätter

I lagrådsremissen föreslås att koldioxidskatten sänks med 6 procentenheter på bränslen i industri\- och kraftvärmeanläggningar som omfattas av EU:s system för handel med utsläppsrätter. Motsvarande nedsättning föreslås även genomföras för bränslen som förbrukas i övriga värmeanläggningar inom handelssystemet.

Förslaget är det första steget i de skattelättnader som aviserades i budgetpropositionen för 2008 gällande bränslen som förbrukas i anläggningar inom handelssystemet. Utsläpp inom sektorn regleras på EU\-nivå genom handeln med utsläppsrätter och bör därför inte vara föremål för ytterligare nationella styrmedel avseende koldioxidutsläpp. Sänkningen påverkar inte de totala utsläppen inom EU.

I lagrådsremissen behandlas också vissa lagtekniska ändringar som ska göra reglerna kring i synnerhet kraftvärmebeskattningen mer lättillgängliga och överskådliga. Ändringarna föreslås träda i kraft den 1 juli 2008\.
