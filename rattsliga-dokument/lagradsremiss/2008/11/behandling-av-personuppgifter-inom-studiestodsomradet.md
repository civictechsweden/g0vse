# Behandling av personuppgifter inom studiestödsområdet

Lagrådsremissen innehåller förslag till en ny lag om behandling av personuppgifter i Centrala studiestödsnämndens (CSN) studiestödsverksamhet, studiestödsdatalagen. Lagen ska gälla utöver personuppgiftslagens (1998:204) bestämmelser om skydd för den personliga integriteten vid behandling av personuppgifter. Förslaget innebär att personuppgiftsbehandlingen inom studiestödsområdet får en lagreglering som är anpassad till den tekniska utvecklingen.
Den föreslagna studiestödsdatalagen innehåller bestämmelser om dess tillämpningsområde, tillåtna ändamål för behandling av personuppgifter och de begränsningar som ska gälla för användningen av uppgifterna. Studiestödsdatalagen föreslås bara gälla om behandlingen är helt eller delvis automatiserad eller om personuppgifterna ingår i eller är avsedda att ingå i en strukturerad samling av uppgifter som är tillgängliga för sökning eller sammanställning enligt särskilda kriterier.
I lagrådsremissen föreslås att regeringen eller den myndighet som regeringen bestämmer meddelar föreskrifter om villkoren för elektronisk tillgång till personuppgifterna för anställda och andra som deltar i myndighetens studiestödsverksamhet. Sådan tillgång ska begränsas till vad som behövs för att dessa ska kunna fullgöra sina arbetsuppgifter inom studiestödsverksamheten. CSN ska se till att elektronisk tillgång till personuppgifter dokumenteras och ska systematiskt och återkommande kontrollera om obehörig åtkomst till uppgifterna har förekommit.
Regeringen föreslår även att den registrerade ska ha rätt att motsätta sig att CSN behandlar personuppgifter för att till honom eller henne sända information om studiestödsförmåner och studiesociala förmåner samt bevis om studiestöd för studier. CSN ska informera de registrerade om denna rättighet.
Studiestödsdatalagen föreslås också innehålla särskilda bestämmelser om direktåtkomst och annat elektroniskt utlämnande av personuppgifter, rättelse, skadestånd och gallring.
Regeringen föreslår att studiestödsdatalagen ska träda i kraft den 1 januari 2010. Bestämmelserna om intern elektronisk tillgång till personuppgifter och gallring ska dock inte börja tillämpas förrän den 1 januari 2011.
