# Företagshypotek - en bättre säkerhet för lån till företag

I lagrådsremissen föreslås en reformering av det regelverk som gör det möjligt att använda lös egendom i näringsverksamhet som säkerhet för ett lån. Genom att förbättra säkerheten ska det bli lättare för företag att låna pengar. Den nya säkerhetsrätten, benämnd företagshypotek, ersätter företagsinteckningen som infördes år 2004\.

Förslaget innebär i allt väsentligt också en återgång till de tidigare reglerna om företagshypotek. Företagshypoteket föreslås omfatta en näringsidkares lösa egendom i den mån egendomen hör till näringsverksamheten. Företagshypoteket ska inte omfatta kassa\- eller bankmedel, finansiella instrument avsedda för allmän omsättning, egendom som kan intecknas på annat sätt (t.ex. skepp och luftfartyg) eller egendom som varken kan utmätas eller ingå i en konkurs. Det föreslås också att företagshypoteket ska ge en särskild förmånsrätt vid konkurs.

I lagrådsremissen föreslås vidare att statens förmånsrätt för återkrav av utbetald lönegaranti avskaffas. Lagändringarna föreslås träda i kraft den 1 januari 2009\. Företagsinteckningar som upplåtits som säkerhet före ikraftträdandet föreslås gälla enligt de nuvarande reglerna fram till den 1 januari 2010, då de omvandlas till företagshypotek.
