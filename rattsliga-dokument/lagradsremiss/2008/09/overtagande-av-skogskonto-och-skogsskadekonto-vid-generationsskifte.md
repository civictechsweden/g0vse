# Övertagande av skogskonto och skogsskadekonto vid generationsskifte

I denna lagrådsremiss föreslås att det i syfte att underlätta generationsskiften införs en möjlighet att under vissa förutsättningar ta över skogskonton och skogsskadekonton i samband med att en lantbruksenhet övergår till en närstående. Medlen kommer i stället att återföras till beskattning hos den nye ägaren av lantbruksenheten när denne tar ut medlen eller de annars utbetalas av kontoförande kreditinstitut. Övertagna kontomedel ska återföras till beskattning hos den nya innehavaren inom samma tid som gällde för den tidigare innehavaren. Det kontoförande kreditinstitut som gör överföringen ska lämna kontrolluppgift om denna.

Det föreslås också att systemet med skogskonto och skogsskadekonto ska kunna användas avseende intäkter från skogsbruk på fastigheter i en annan stat inom Europeiska ekonomiska samarbetsområdet (EES).

Slutligen föreslås en utvidgning av skattskyldigheten för den som är begränsat skattskyldig i Sverige till att även omfatta uttag och utbetalningar från skogskonto och skogsskadekonto.

Lagändringarna föreslås träda i kraft den 1 januari 2009 och tillämpas på överföringar som görs efter den 31 december 2008\.
