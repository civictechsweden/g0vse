# Vissa förenklingar på företagsskatteområdet

Lagrådsremissen innehåller ett antal förenklingar som minskar den administrativa bördan för företagen. Syftet är att göra det enklare att driva företag.

1\. Det ska bli möjligt att göra avdrag för koncernbidrag till nybildade bolag som köpts under året.
2\. Kravet på bankgaranti vid försäljning av vissa bolag tas bort.
3\. De s.k. 3:12\-reglerna ändras så att årets gränsbelopp alltid beräknas för andelar som ägdes vid årets ingång.
4\. Reglerna om återföring av avdrag för avsättning till periodiseringsfond ändras så att det klart framgår att återföring av avdragen ska ske i en bestämd ordning. I första hand ska det äldsta kvarvarande avdraget för avsättning till periodiseringsfond återföras. På så sätt ges förutsättningar för ett förenklat uppgiftslämnande för de skattskyldiga.

Samtliga lagändringar föreslås träda i kraft den 1 januari 2009 och tillämpas första gången vid 2010 års taxering.
