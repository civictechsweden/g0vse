# Undvikande av internationell dubbelbeskattning

I lagrådsremissen föreslås en rad ändringar huvudsakligen i lagen (1986:468) om avräkning av utländsk skatt, avräkningslagen.
Förslagen innebär att bestämmelser införs som säkerställer att avräkning ges i kommissionärsförhållanden, vid kvalificerade fusioner och fissioner på motsvarande sätt som skulle ha gällt om kommittentföretaget hade bedrivit verksamheten respektive om fusionen eller fissionen inte hade ägt rum.
I förtydligande syfte tas bestämmelser in som preciserar vilka kostnadsposter som ska beaktas vid beräkningen av det så kallade spärrbeloppet (den svenska skatt som hänför sig till de inkomster på vilka de utländska skatterna utgått). I lagrådsremissen föreslås också att det lägsta spärrbeloppet höjs från 100 kronor till 500 kronor av förenklingsskäl.
Den tidsperiod under vilken en skattskyldig har möjlighet att få avräkning av utländsk skatt som inte kunnat avräknas vid den tidpunkt då den först skulle ha avräknats, den så kallade carry forward-perioden, förlängs från tre till fem år.
Bestämmelserna om avdrag för utländsk allmän skatt i inkomstskattelagen (1999:1229) ändras så att avdrag endast ges efter begäran.
Slutligen föreslås en redaktionell ändring i lagen (1990:661) om avkastningsskatt på pensionsmedel och att en numera obsolet bestämmelse i lagen (1992:17) om dubbelbeskattningsavtal mellan Sverige och Nederländerna upphävs.
Ändringarna föreslås i huvudsak träda i kraft den 1 januari 2009.
