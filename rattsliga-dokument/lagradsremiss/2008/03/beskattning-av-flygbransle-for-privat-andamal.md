# Beskattning av flygbränsle för privat ändamål

I lagrådsremissen föreslås att flygbränsle som används för privat bruk ska beskattas. Den privata förbrukningen av flygbränsle gäller främst flygbensin, som används i mindre flygplan och helikoptrar. Beskattningen kommer även att omfatta privat användning av flygfotogen, det bränsle som vanligtvis används i större flygplan.
Det kommersiella flyget ska fortfarande vara undantaget från beskattning. Den flygbensin som förbrukas kommersiellt, t.ex. av flygtaxi, förslås vara skattebefriad genom att skatten återbetalas i efterhand. Förslagen i lagrådsremissen påverkar inte de stora flygbolagen, och därför inte heller priser på flygbiljetter.
Förslagen är en anpassning till gällande EG-rätt och ska träda i kraft den 1 juli 2008. För att förhindra att stora obeskattade lager av flygbensin byggs upp föreslås en särskild lagerskatt på den flygbensin som finns i lager vid ikraftträdandet.
