# Ändringar i lagen (1991:1047)om sjuklön

I propositionen Från sjukersättning till arbete (prop. 2007/08: 124\) har regeringen föreslagit att särskilda regler ska gälla för personer som hade rätt till en icke tidsbegränsad sjukersättning för juni 2008\. De särskilda reglerna innebär bland annat att den som i dag har rätt till en sådan ersättning ska kunna återgå i arbete utan att rätten till ersättning omprövas.

I lagrådsremissen föreslås att en arbetsgivare inte ska vara skyldig att betala sjuklön enligt lagen (1991:1047\) om sjuklön till en arbetstagare som utför förvärvsarbete och omfattas av de föreslagna bestämmelserna i den ovan nämnda propositionen. Vidare föreslås att arbetstagaren, i samband med den skriftliga försäkran vid sjukdom, ska lämna arbetsgivaren uppgift om arbetsoförmågan avser sådan tid som arbetstagaren omfattas av de särskilda bestämmelserna om sjukersättning.

Bestämmelserna föreslås träda i kraft den 1 januari 2009\.
