# Ytterligare åtgärder mot ordningsstörningar vid idrottsarrangemang

I lagrådsremissen föreslås åtgärder i syfte att öka skyddet mot ordningsstörningar vid idrottsarrangemang. Det föreslås ändringar i lagen (2005:321) om tillträdesförbud vid idrottsarrangemang och i ordningslagen (1993:1617). Förslagen innebär i huvudsak följande:
En fråga om tillträdesförbud enligt lagen om tillträdesförbud ska även få tas upp på anmälan av polismyndighet. Härigenom kompletteras den initiativrätt som tillkommer dels den idrottsorganisation som anordnar det eller de arrangemang som förbudet avser skydda, dels berört specialidrottsförbund inom Sveriges Riksidrottsförbund.
Åklagaren ges möjlighet att meddela interimistiskt beslut om tillträdesförbud, om ett slutligt avgörande av frågan om tillträdesförbud av särskilda skäl inte kan avvaktas. Det införs en bestämmelse om att den som stör ordningen eller äventyrar säkerheten vid ett idrottsarrangemang är, om det kan antas att förutsättningar för interimistiskt tillträdesförbud föreligger, skyldig att på tillsägelse av polisman följa med till förhör. Vägrar han eller hon utan giltig orsak får polismannen ta med honom eller henne till förhöret.
I ordningslagen införs ett nytt kapitel med särskilda bestämmelser vid vissa idrottsarrangemang. Där införs straffsanktionerade förbud mot att på idrottsanläggning, och under pågående idrottsarrangemang, inneha eller använda pyrotekniska varor och mot att obehörigen beträda spelplanen eller att kasta in föremål på denna. Straffet är böter eller fängelse i högst sex månader. I ringa fall ska inte dömas till ansvar.
I lagen (1998:620) om belastningsregister föreslås en ändring med innebörd att ett interimistiskt beslut om tillträdesförbud inte ska registreras i belastningsregistret.
Lagändringarna föreslås träda i kraft den 1 april 2009.
