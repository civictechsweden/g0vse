# Införande av stabilitetsavgift

Genom lagen (2008:814\) om statligt stöd till kreditinstitut inrättades en stabilitetsfond för att finansiera stödåtgärder enligt lagen, stödmyndighetens (Riksgäldskontorets) och Prövningsnämndens förvaltnings\-kostnader samt vissa övriga utgifter. I den proposition som låg till grund för stödlagstiftningen, aviserade regeringen att man skulle återkomma med förslag om införande av en s.k. stabilitetsavgift \- att betalas av de kreditinstitut och andra företag som omfattas av stödsystemet \- för att tillföra stabilitetsfonden de medel som behövs. Denna lagrådsremiss innehåller förslag om införande av stabilitetsavgiften. Avgiften föreslås införas 2009\. Vidare innehåller lagrådsremissen förslag om finansiering ur stabilitetsfonden av statliga garantier till insättare i utländska instituts filialer i Sverige.

I propositionen Stabilitetsstärkande åtgärder för det svenska finansiella systemet (prop. 2008/09:61\) angav regeringen att man fortlöpande skulle informera riksdagen om vilka åtgärder som genomförs med anledning av den nya lagstiftningen. I denna lagrådsremiss redogörs för de åtgärder som hittills genomförts för att värna stabiliteten.
