# Enklare och bättre täktbestämmelser

I lagrådsremissen föreslår regeringen att den särskilda behovsprövningsregeln och den särskilda stoppregeln i 9 kap. 6 a § första stycket miljö¬balken tas bort. Regeringen föreslår att nya bestämmelser om täkt av naturgrus och täkt av torv införs i 9 kap. miljöbalken.

De föreslagna bestämmelserna om täkt av naturgrus innebär att en täkt av naturgrus inte får komma till stånd om det är tekniskt möjligt och ekonomiskt rimligt att nyttja ett annat material för det avsedda användningsområdet eller om förekomsten av naturgrus är betydelsefull för nuvarande och framtida dricksvattenförsörjning och täkten kan medföra en försämrad vattenförsörjning eller om förekomsten av naturgrus utgör en värdefull kultur\- eller naturmiljö.

Den föreslagna bestämmelsen om täkt av torv innebär att en täkt av torv inte får komma till stånd om torven avses att tas ut i en våtmark som utgör en värdefull natur\- eller kulturmiljö.

De nya bestämmelserna föreslås träda i kraft den 1 augusti 2009\. Om en täkt den 1 augusti 2009 har ett tidsbegränsat tillstånd, får tillstånd till en fortsättning av täkten ges enligt äldre bestämmelser längst till ut¬gången av 2011\.
