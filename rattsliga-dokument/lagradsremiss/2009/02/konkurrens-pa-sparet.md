# Konkurrens på spåret

I lagrådsremissen föreslås ändringar i järnvägslagen (2004:519), som innebär att marknaden för persontrafik på järnväg öppnas för konkurrens och att SJ AB:s ensamrätt upphävs. Alla järnvägsföretag med säte inom EES eller i Schweiz ges rätt att utföra persontrafik på svenska järnvägsnät. Genom ändringarna genomförs även direktiv 2007/58/EG som rör marknadsöppning för internationell persontrafik.
För att underlätta för resenärer att hitta information om resealternativ föreslås att den som utför eller organiserar trafik ska vara skyldig att lämna information om sitt trafikutbud till ett gemensamt system för trafikantinformation. Regeringen eller den myndighet regeringen utser får meddela föreskrifter om informationsförfarande och krav på samordning.
Lagens bestämmelser om marknadsöppning föreslås träda i kraft den 1 januari 2010.
