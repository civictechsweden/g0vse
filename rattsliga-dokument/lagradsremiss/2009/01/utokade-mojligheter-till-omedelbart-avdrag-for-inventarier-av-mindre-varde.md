# Utökade möjligheter till omedelbart avdrag för inventarier av mindre värde

I denna lagrådsremiss föreslås utökade möjligheter till omedelbart avdrag för inventarier av mindre värde. Regeringen har i budgetpropositionen för år 2009 aviserat de nu föreslagna ändringarna (prop. 2008/09:1, finansplan m.m., avsnitt 6.2.4.4).
Av förenklingsskäl och för att öka förutsebarheten för företagen ska det i lagtexten anges hur högt anskaffningsvärdet maximalt får vara för att inventarier ska utgöra inventarier av mindre värde. Om anskaffningsvärdet för inventarier understiger ett halvt prisbasbelopp ska tillgången anses utgöra inventarier av mindre värde. Beloppet ska gälla för alla företag.
Lagändringarna föreslås träda i kraft den 1 juli 2009 och tillämpas på beskattningsår som påbörjas efter den 31 december 2008.
