# Vissa apoteksfrågor

Lagrådsremissen innehåller tre förslag. Regeringen föreslår att den som har tillstånd att sälja läkemedel till allmänheten måste ha Läkemedelsverkets apotekssymbol väl synligt vid sitt försäljningsställe. Kravet ska införas i lagen (2009:366\) om handel med läkemedel. Vidare föreslår regeringen att tillverkning av extemporeläkemedel ska få göras även på andra platser än sjukhusapotek och öppenvårdsapotek. Extemporeläkemedel är läkemedel som tillverkas på apotek utifrån en förskrivares instruktion. Skäl är till exempel när godkända läkemedel innehåller en substans som patienten är överkänslig mot eller att ett läkemedel har så kort hållbarhet att det måste produceras kort innan det ska användas. Regeringens förslag är att de apotek som vill tillverka sådana läkemedel, måste vara bemannade med en eller flera farmaceuter, och ska benämnas extemporeapotek. Slutligen föreslår regeringen att Apotekens Service AB, som har ansvaret för personuppgifter i receptregistret, ska vara skyldigt att lämna administrativa uppgifter till TLV för myndighetens tillsyn över utbyte av läkemedel enligt lagen (2002:160\) om läkemedelsförmåner m.m. Dessa uppgifter ska redovisas per öppenvårdsapotek och inga uppgifter som kan hänföras till en enskild person ska få redovisas för ändamålet.
