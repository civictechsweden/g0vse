# Lag om erkännande och verkställighet av bötesstraff inom Europeiska unionen

Rådet antog den 24 februari 2005 ett rambeslut om tillämpning av principen om ömsesidigt erkännande på bötesstraff som bygger på ett initiativ från bland annat Sverige. Antagandet skedde efter det att riksdagen den 17 juni 2004 godkänt ett utkast till rambeslut (prop. 2003/04:92, bet. 2003/04:JuU28, rskr. 2003/04:279).

I lagrådsremissen lämnas förslag till den nya lagstiftning som krävs för att i Sverige genomföra rambeslutet om verkställighet av bötesstraff. Det föreslås att det införs en särskild lag om erkännande och verkställighet av bötesstraff inom Europeiska unionen. Den nya lagen reglerar såväl svenska bötesstraff som sänds över till en annan medlemsstat för verkställighet där, som bötesstraff översänds till Sverige från en annan medlemsstat för verkställighet här. Med bötesstraff avses i den nya lagen bland annat böter enligt 25 kap. brottsbalken och företagsbot enligt 36 kap. brottsbalken som meddelats av domstol eller efter ett förfarande som motsvarar ett föreläggande enligt 48 kap. rättegångsbalken.

Lagstiftningen föreslås träda i kraft den 1 januari 2010.
