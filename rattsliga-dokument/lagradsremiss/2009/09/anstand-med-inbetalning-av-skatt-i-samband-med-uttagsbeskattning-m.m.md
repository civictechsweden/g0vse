# Anstånd med inbetalning av skatt i samband med uttagsbeskattning, m.m.

När en näringsverksamhet inte längre kan beskattas i Sverige på grund av ett skatteavtal och när tillgångar förs över från en del av en näringsverksamhet till en annan del som är undantagen från beskattning i Sverige på grund av ett skatteavtal ska uttagsbeskattning ske. Det innebär att de uttagna tillgångarna ska behandlas som om de avyttrats för marknadsvärdet. När en näringsverksamhet inte längre ska beskattas i Sverige på grund av ett skatteavtal ska vidare vissa obeskattade reserver återföras till beskattning. Det rör periodiseringsfonder, expansionsfonden och ersättningsfonden.

I lagrådsremissen lämnas förslag till regler enligt vilka anstånd, efter ansökan, kan medges med betalningen av den skatt som belöper på de uttagna tillgångarna. Anståndstiden är ett år. Nytt anstånd kan högst avse ett lika högt skattebelopp som tidigare anstånd, men kan också avse ett lägre belopp bl.a. om den skattskyldige gjort sig av med tillgångar som har legat till grund för tidigare anstånd. För inventarier och immateriella tillgångar minskar dessutom anståndet successivt under fem respektive tio år, varefter rätten till anstånd helt upphör. När det gäller fondavsättningarna föreslås att återföring ska ske enligt övriga återföringsregler för respektive fondavsättning och inte som hittills omedelbart till följd av att Sverige förlorat beskattningsrätten till näringsverksamheten. Förslagen föranleds av en dom från Regeringsrätten, RÅ 2008 ref. 30\.

De nya bestämmelserna föreslås träda i kraft den 1 januari 2010 och tillämpas för beskattningsår som påbörjas efter den 31 december 2009\.
