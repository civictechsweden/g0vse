# Upphävande av förköpslagen

I remissen föreslås att förköpslagen (1967:868\) upphävs.

Regeringen bedömer att förköpslagen har spelat ut sin roll som ett medel att tillgodose kommunernas behov av mark för tätbebyggelse. Även i fråga om de övriga ändamål för vilka kommunen kan utöva förköp har lagen endast en marginell betydelse. Kommunernas, domstolarnas och de statliga myndigheternas administrativa kostnader för att pröva frågor med anknytning till förköpslagen är betydande. Samtidigt medför förköpslagen att ett stort antal fastighetsöverlåtelser fördröjs och att det uppkommer olägenheter och kostnader för fastighetsmarknaden och dess parter. Tillämpningen medför kostnader och olägenheter som inte motsvaras av någon tillräcklig effektivitet.

I remissen föreslås även vissa följdändringar i jordabalken och jordförvärvslagen (1979:230\) samt en mindre ändring i miljöbalkens regler om strandskydd och landsbygdsutveckling.
