# Slopad straffrabatt för unga myndiga vid allvarlig brottslighet

Den nuvarande ordningen för straff­rättslig sär­behand­ling av lagöver­trädare i ålders­gruppen 18–20 år innebär att det vid påföljds­bestäm­ningen i vissa fall tas alltför stor hänsyn till den till­talades ålder på bekost­nad av att utgångs­punkten ska vara hur svårt brottet är. Det medför att utdömda straff inte till­räckligt åter­speglar brotts­lig­hetens allvar. Det finns därför ett behov av föränd­ringar av regel­verket.

I lagråds­remissen lämnas förslag som inne­bär att om någon som är 18–20 år har begått ett brott, och det för brottet är före­skrivet fängelse i lägst ett år eller mer, ska hans eller hennes ungdom inte beaktas särskilt vid straff­mätningen. Detsamma ska gälla om brottets straff­värde uppgår till fängelse i ett år eller mer. Det ska inte heller krävas särskilda skäl för att döma lag­över­trädare i den ålders­gruppen till fängelse, och samma straff ska kunna dömas ut som för andra myndiga lag­över­trädare, t.ex. fängelse på livstid. Vidare föreslås att de särskilda ungdoms­påfölj­derna i princip ska vara förbe­hållna personer som inte fyllt 18 år vid tid­punkten för brottet. Den som är över 18 år ska få dömas till någon av ungdoms­påfölj­derna endast om det finns särskilda skäl för det. Vidare föreslås att vissa allvarliga brott, t.ex. mord eller våldtäkt mot barn, inte ska kunna preskri­beras om brottet begåtts av någon som fyllt 18 år.

Slutligen föreslås att det inte ska ställas särskilda krav på inhämtade av yttrande från social­nämnden för att kunna döma lagöver­trädare under 21 år till fängelse i mer än tre månader.

Lagändringarna föreslås träda i kraft den 1 januari 2022.
