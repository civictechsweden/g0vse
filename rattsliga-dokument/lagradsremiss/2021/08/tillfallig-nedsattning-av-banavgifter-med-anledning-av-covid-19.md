# Tillfällig nedsättning av banavgifter med anledning av covid-19

I lagrådsremissen föreslås att det införs ett bemyndigande i järnvägslagen (2004:519\) som möjliggör för regeringen, eller den myndighet som regeringen bestämmer, att meddela föreskrifter om undantag från lagens krav på avgifter för att använda järnvägsinfrastruktur i enlighet med vad som framgår av Europaparlamentets och rådets förordning (EU) 2020/1429 om fastställande av åtgärder för en hållbar järnvägsmarknad mot bakgrund av covid\-19\-utbrottet.

Genom bemyndigandet kan därmed föreskrifter meddelas om att infrastrukturförvaltare får sänka, avstå från eller senarelägga de avgifter som i järnvägslagen benämns marginalkostnadsbaserade avgifter, särskilda avgifter och bokningsavgifter under den referensperiod som anges i EU\-förordningen, för närvarande den 1 mars 2020–31 december 2021\.

Lagändringen ska träda i kraft den 1 december 2021\.
