# Ett modernt regelverk för Allmänna arvsfonden

Regeringen föreslår att reglerna för Allmänna arvsfonden moderniseras. Detta så att fonden även i fortsättningen ska vara ett relevant och rättssäkert sätt att förvalta arv efter personer som saknar arvsberättigade släktingar. Meningen med moderniseringen är att lagen ska vara tydlig och lättöverskådlig för dem som berörs av den och för de organisationer som kan söka pengar ur fonden.

Förslaget innebär bland annat:

* Målgruppen för Allmänna arvsfonden utökas till att även omfatta äldre personer.
* Det ska inte längre finnas något krav på att en tiondel av de medel som tillfaller Allmänna arvsfonden under året ska läggas till fonden utan medlen ska kunna delas ut för fondens ändamål.
* Regeringen ska fatta beslut om hur mycket medel som ska kunna delas ut under kommande år.
* De övergripande kriterierna för stöd ur Allmänna arvsfonden regleras i lag.
* Kortare förbindelsetid för lokalstöd tillåts i vissa fall.
* En möjlighet införs att hindra att beviljat stöd betalas ut om kraven för stöd inte uppfylls och möjligheterna att återkräva stöd utökas.
* Arv eller försäkringsbelopp som har tillfallit fonden kommer att kunna avstås till sambo i något fler fall än tidigare.

Regeringen avser återkomma i frågan om att införa ett demokrativillkor för Allmänna arvsfonden.

Den nya lagen föreslås träda i kraft den 1 juli 2021.
