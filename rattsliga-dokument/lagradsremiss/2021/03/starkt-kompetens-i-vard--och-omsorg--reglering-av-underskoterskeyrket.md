# Stärkt kompetens i vård- och omsorg – reglering av undersköterskeyrket

I lagrådsremissen föreslås att endast den som har ett bevis om rätt att använda yrkestiteln undersköterska ska få använda titeln i yrkesverksamhet på hälso\- och sjukvårdens område och i verksamhet enligt socialtjänstlagen (2001:453\) och lagen (1993:387\) om stöd och service till vissa funktionshindrade.

Undersköterskor tillhör en av de största yrkesgrupperna i Sverige. Undersköterskor är verksamma inom såväl kommunalt finansierad vård och omsorg som regionfinansierad hälso\- och sjukvård. En majoritet av undersköterskorna i kommunerna arbetar inom äldreomsorgen. Undersköterskors kompetens är viktig för att kvaliteten och säkerheten i vården och omsorgen ska kunna upprätthållas. Regeringen anser att kompetensen hos yrkesgruppen undersköterskor behöver säkerställas och att det därför ska införas en skyddad yrkestitel för yrket.

Lagändringarna föreslås träda i kraft den 1 juli 2023\.
