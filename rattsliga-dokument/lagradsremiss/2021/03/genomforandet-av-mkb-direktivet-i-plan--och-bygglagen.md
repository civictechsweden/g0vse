# Genomförandet av MKB-direktivet i plan- och bygglagen

I lagrådsremissen lämnar regeringen förslag till ändringar i plan- och bygglagen för att förtydliga genomförandet av MKB-direktivet, dvs.
EU-direktiv 2011/92/EU av den 13 december 2011 om bedömning av inverkan på miljön av vissa offentliga och privata projekt. Anledningen är att Europeiska kommissionen i en formell underrättelse har framfört synpunkter på hur Sverige har genomfört direktivet. Av direktivet följer att det för vissa byggprojekt – som kan antas medföra en betydande miljöpåverkan bl.a. på grund av deras art, storlek eller lokalisering – ska göras en bedömning av deras miljöpåverkan innan de tillåts komma till stånd.

I lagrådsremissen föreslås bl.a. följande:

* Ett s.k. MKB-projekt som kan antas medföra en betydande miljöpåverkan ska prövas genom detaljplaneläggning.
* Regeringen ska få meddela föreskrifter om att MKB-projekt i vissa fall inte kan antas medföra en betydande miljöpåverkan.
* Beslut om lov eller förhandsbesked som avser ett MKB-projekt ska i vissa fall innehålla en motivering om åtgärdens miljöpåverkan.
* Den information som kommunen ska tillhandahålla när en detaljplan
  tas fram ska finnas tillgänglig i elektronisk form på kommunens webbplats.
* Miljöorganisationers rätt att överklaga bygglov och förhandsbesked
  som avser ett MKB-projekt ska framgå av plan- och bygglagen.

Författningsändringarna föreslås träda i kraft den 2 augusti 2021.
