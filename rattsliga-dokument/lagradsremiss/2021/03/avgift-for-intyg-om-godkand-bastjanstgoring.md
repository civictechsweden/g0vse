# Avgift för intyg om godkänd bastjänstgöring

Regeringen föreslår två nya bemyndiganden i 4 kap. patientsäkerhetslagen. Det ena ger regeringen möjlighet att besluta om att ta ut en avgift för att utfärda intyg om godkänd bastjänstgöring. Det andra ger regeringen, eller den myndighet som regeringen bestämmer, möjlighet att meddela föreskrifter om allmäntjänstgöring för läkare.

Förslaget om avgift för intyg om godkänd bastjänstgöring har sin grund i ny reglering av läkarnas specialiseringstjänstgöring från den 1 juli 2021.

Sedan tidigare är det beslutat att krav på att en läkare ska genomgå praktisk tjänstgöring för att få legitimation tas bort från den 1 juli 2021. Under en övergångsperiod kommer dock kravet att finnas kvar för vissa läkare.

Förslaget om föreskrifter om allmäntjänstgöring gör det möjligt att efter den 1 juli 2021 meddela sådana föreskrifter för läkare som under övergångsperioden omfattas av krav på praktisk tjänstgöring.

Lagändringarna föreslås träda i kraft den 1 juli 2021.
