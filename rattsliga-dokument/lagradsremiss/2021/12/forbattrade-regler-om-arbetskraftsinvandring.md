# Förbättrade regler om arbetskraftsinvandring

I lagrådsremissen lämnas förslag för att förbättra de nuvarande reglerna om arbetskraftsinvandring. Förslagen syftar till att motverka utnyttjande av arbetskraftsinvandrare samt till att attrahera och behålla internationell kompetens och motverka så kallade kompetensutvisningar.

Det handlar bland annat om följande:

* Ett nytt uppehållstillstånd införs för vissa högkvalificerade personer som vill söka arbete eller undersöka förutsättningarna för att starta näringsverksamhet i Sverige.
* Återkallelse av ett uppehållstillstånd för arbete får underlåtas vid ringa fall av avvikelse eller om en återkallelse med hänsyn till omständigheterna inte framstår som rimlig.
* Ett anställningsavtal ska krävas för att arbetstillstånd ska kunna beviljas.
* Arbetsgivare kan åläggas en skyldighet att anmäla om anställningsvillkoren ändras och blir mindre förmånliga.
* Arbetsgivare får föreläggas vid vite att lämna skriftlig uppgift till Migrationsverket om de villkor som gäller för utlänningens anställning.
* Ett försörjningskrav införs vid anhöriginvandring kopplat till utländsk arbetskraft.
* Brottet organiserande av människosmuggling utvidgas så att även tillstånd som har utfärdats på grundval av osanna uppgifter omfattas.

Lagändringarna föreslås träda i kraft den 1 juni 2022\.
