# Bättre möjligheter att verkställa frihetsberövanden

Misstänkta och dömda personer ska inte kunna hålla sig undan från utredning, lagföring och straff. Detta gäller särskilt personer som är våldsbenägna eller riskerar att fortsätta att begå brott. Personer som är misstänkta för allvarlig brottslighet eller som har dömts till en
frihetsberövande påföljd är i många fall högt motiverade att hålla sig gömda. Det har också blivit lättare för kriminella att passera gränser till andra länder utan att lämna spår efter sig. De brottsbekämpande myndigheterna behöver bättre verktyg för att snabbt och effektivt kunna hitta eftersökta personer. Det behövs även bättre verktyg för att kunna lokalisera utlänningar som utgör en allvarlig säkerhetsrisk.

I lagrådsremissen lämnas därför lagförslag om bl.a. följande:

* Det ska vara möjligt att använda hemliga tvångsmedel i syfte att
  lokalisera personer som håller sig undan eller har avvikit från ett beslut
  om anhållande eller häktning eller från verkställighet av ett straff.
* Det införs utökade möjligheter att använda hemliga tvångsmedel i
  syfte att lokalisera utlänningar som inte har fullgjort sin
  anmälningsskyldighet enligt lagen (2022:700) om särskild kontroll av
  vissa utlänningar.
* Reglerna om underrättelse till enskilda som varit föremål för hemliga
  tvångsmedel ändras i syfte att stärka rättssäkerheten.

Lagändringarna föreslås träda i kraft den 1 juni 2024.
