# Välfärdsteknik inom äldreomsorgen

Regeringen föreslår en ändring i socialtjänstlagen som förtydligar möjligheten att använda digital teknik när insatser ges vid hemtjänst eller boende i särskilda boendeformer för äldre. Den digitala tekniken ska bara få användas utanför den mänskliga kroppen. Exempel på digital teknik är trygghetslarm med gps-funktion och kamera för tillsyn i bostaden.

Regeringen föreslår bland annat:

* ändringar i lagen om behandling av personuppgifter inom socialtjänsten Detta för att stärka skyddet för personuppgifter.
* bestämmelser om dataskyddsåtgärder vid användning av digital teknik med funktioner som innebär monitorering, sensorering eller positionering
* att den som beviljats en insats som genomförs med digital teknik ska samtycka till behandlingen av personuppgifter. Om insatsen medför behandling av personuppgifter som avser en närstående som stadigvarande sammanbor med den som beviljats insatsen, ska även den närstående samtycka till behandlingen
* bestämmelser om villkor för behörighetstilldelning och åtkomstkontroll.
* att lagändringarna träder i kraft den 1 mars 2024.
