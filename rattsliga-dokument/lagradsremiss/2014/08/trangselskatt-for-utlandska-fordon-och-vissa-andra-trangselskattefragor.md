# Trängselskatt för utländska fordon och vissa andra trängselskattefrågor

I lagrådsremissen föreslås att trängselskatt ska betalas även för bilar (personbilar, lastbilar och bussar) som inte är registrerade i Sverige. Syftet med förslaget är dels att öka legitimiteten för trängselskatterna, dels att främja konkurrensneutraliteten.

Vidare föreslås ett s.k. användningsförbud vid för sent betald trängselskatt. Som huvudregel ska en bil inte få användas om den totala skulden uppgår till mer än 5 000 kr och minst sex månader har gått sedan beloppet senast skulle ha betalats. Om en bil används i strid med ett användningsförbud ska en polisman eller en bilinspektör ta hand om bilens registreringsskyltar.

En ändring föreslås också av reglerna om vilken allmän förvaltningsdomstol som prövar överklaganden av beslut om trängselskatt.

Dessutom föreslås ett tillägg i lagen (1990:313\) om Europaråds\- och OECD\-konventionen om ömsesidig handräckning i skatteärenden.

Lagändringarna i lagen om trängselskatt föreslås träda i kraft den 1 januari 2015\. Ändringen i lagen om Europaråds\- och OECD\-konventionen om ömsesidig handräckning i skatteärenden föreslås träda i kraft den dag som regeringen bestämmer.
