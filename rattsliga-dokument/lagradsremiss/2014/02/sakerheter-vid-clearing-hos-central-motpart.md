# Säkerheter vid clearing hos central motpart

Den 16 augusti 2012 trädde EU\-förordningen om OTC\-derivat, centrala motparter och transaktionsregister i kraft. Förordningen är bindande och direkt tillämplig i alla medlemsstater. Genom EU\-förordningen har även EU\-direktivet om slutgiltig avveckling i system för överföring av betalningar och värdepapper (det s.k. finality\-direktivet) ändrats.

I denna lagrådsremiss föreslås ändringar i konkurslagen, lagen om handel med finansiella instrument, lagen om kontoföring av finansiella instrument och lagen om system för avveckling av förpliktelser på finansmarknaden (avvecklingslagen).

Lagändringarna syftar i huvudsak till att undanröja eventuella konflikter eller oklarheter mellan förordningen om OTC\-derivat, centrala motparter och transaktionsregister och svensk rätt. Ändringarna i lagen om handel med finansiella instrument och avvecklingslagen genomför också ändringen i finality\-direktivet.

Lagändringarna föreslås träda i kraft den 1 juli 2014\.
