# Skärpt straff för mord

Regeringen föreslår att straffet för mord skärps. Mord bör bestraffas med livstids fängelse om det finns försvårande omständigheter. Sådana omständigheter har tidigare i princip endast medfört ett längre tidsbestämt straff.

Syftet med ändringen är att livstidsstraffet ska kunna användas i väsentligt större utsträckning och utgöra ett normalstraff i den bemärkelsen att det förutses dömas ut i en majoritet av fallen. Lagtekniskt innebär förslaget att det i straffskalan för mord läggs till att straffet är fängelse på livstid "om omständigheterna är försvårande".

Lagändringen föreslås träda i kraft den 1 juli 2014.
