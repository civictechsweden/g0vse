# EU-förordning om civilrättsliga skyddsåtgärder

Europaparlamentets och rådets förordning om ömsesidigt erkännande av skyddsåtgärder i civilrättsliga frågor blir direkt tillämplig i EU:s medlemsstater från och med den 11 januari 2015\. Genom EU\-förordningen införs regler om att kontaktförbudsliknande skyddsåtgärder som har meddelats i en medlemsstat ska erkännas och få effekt även i en annan medlemsstat, om den skyddsbehövande beger sig till den staten. Erkännandet ska inte kräva något särskilt förfarande.

Regeringen föreslår i lagrådsremissen de kompletterande bestämmelser som behövs för att EU\-förordningen ska kunna tillämpas i Sverige. Bestämmelser om behörig myndighet och behörig domstol föreslås. Inga svenska skyddsåtgärder bedöms falla inom EU\-förordningens tillämpningsområde. Regeringen lämnar därför förslag till förfarande endast för åberopande av utländska skyddsåtgärder i Sverige. Bestämmelserna införs i en särskild lag med kompletterande bestämmelser till EU\-förordningen.

Den nya lagen och en följdändring i offentlighets\- och sekretesslagen föreslås träda i kraft den 1 maj 2015\.

[Pressmeddelande: EU\-förordning om civilrättsliga skyddsåtgärder](/pressmeddelanden/2014/11/eu-forordning-om-civilrattsliga-skyddsatgarder/ "EU-förordning om civilrättsliga skyddsåtgärder")
