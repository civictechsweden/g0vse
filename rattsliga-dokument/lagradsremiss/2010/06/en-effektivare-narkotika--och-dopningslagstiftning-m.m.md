# En effektivare narkotika- och dopningslagstiftning m.m.

I lagrådsremissen gör regeringen en översyn av regleringen beträffande narkotika, narkotikaprekursorer, (\= utgångsämne för framställning av narkotika, red. anm.), dopningsmedel, hälsofarliga varor och flyktiga ämnen m.m.

I lagrådsremissen föreslås bland annat att dagens systematik beträffande lagstiftningen inte bör ändras. Inte heller bör den grundläggande arbetsfördelningen mellan Läkemedelsverket och Statens folkhälsoinstitut ändras, när det gäller att utreda och till regeringen föreslå om en substans bör bli föremål för kontroll.

Regeringen föreslår att det i lagen om kontroll av narkotika införs en bestämmelse som gör det möjligt att hantera narkotika för industriella ändamål. Syftet med detta är att göra det möjligt att narkotikaklassa GBL och 1,4 butandiol som i dag är upptagna som hälsofarliga varor.

Statens folkhälsoinstitut kommer att få en förstärkt tillsyn över efterlevnaden av lagen om förbud mot vissa hälsofarliga varor och de föreskrifter och villkor som har meddelats i anslutning till lagen genom att de får meddela föreskrifter om införsel, överlåtelse, framställning, förvärv i överlåtelsesyfte, utbjudande till försäljning och innehav samt förande av anteckningar och märkning.

I avvaktan på att regeringen beslutar om att förklara en substans som narkotika eller hälsofarlig eller i avvaktan på att beslutet ska träda i kraft ska det till skydd för enskildas liv och hälsa vara möjligt att omhänderta och förstöra vissa substanser som kan antas komma att användas i missbrukssyfte. En ny lag som ger polismän och tulltjänstemän rätt att omhänderta substanser införs. Åklagare får besluta om förstörande. Åklagarens beslut kan överklagas till allmän domstol.

Straffskalan för grovt dopningsbrott skärps till fängelse i högst sex år.
Dopningslagens tillämpningsområde ändras på så sätt att regleringen gäller kemiska substanser som ökar produktion eller frigörelse av testosteron och dess derivat eller av tillväxthormon.

Statens folkhälsoinstitut och Läkemedelsverket bör få en mer aktiv och offensiv roll för att snabbare än i dag kunna identifiera nya missbrukssubstanser som bör utredas och kontrolleras som narkotika eller hälsofarlig vara. Statens folkhälsoinstitut och Läkemedelsverket får en förordningsreglerad rätt att köpa in varor som saluförs, på bland annat Internet, som lagliga alternativ till kontrollerade substanser för att låta analysera dem i syfte att undersöka innehåll och aktiv substans. Analys av inköpta substanser ska ske med medverkan av Statens kriminaltekniska laboratorium.

Lagändringarna föreslås träda i kraft den 1 december 2010\.
