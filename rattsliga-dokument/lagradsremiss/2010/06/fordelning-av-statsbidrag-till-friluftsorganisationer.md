# Fördelning av statsbidrag till friluftsorganisationer

I lagrådsremissen föreslås en lag om överlämnande av vissa förvaltningsuppgifter till den ideella föreningen Svenskt Friluftsliv. Lagen innebär att Svenskt Friluftsliv från och med bidragsåret 2011 ska ansvara för fördelningen av statsbidrag till friluftsorganisationer.

I lagrådsremissen föreslås även en ändring i offentlighets- och sekretesslagen (2009:400) med den innebörden att bestämmelserna om handlingsoffentlighet ska tillämpas på den del av Svenskt Friluftslivs verksamhet som avser fördelning av statsbidrag till friluftsorganisationer. Det omfattar bland annat bestämmelser om registrering och diarieföring, upplysningsplikt, förfarande vid utlämnande av handlingar och överklagande.

Ändringarna föreslås träda i kraft den 1 januari 2011.
