# Ny konsumentkreditlag

I lagrådsremissen föreslår regeringen en ny konsumentkreditlag. Förslaget syftar till att genomföra ett nytt EG\-direktiv om konsumentkrediter och att motverka de skuldsättningsproblem som sms\-lån och andra så kallade snabblån fört med sig. Med den nya lagen stärks det samlade konsumentskyddet på området.

Som nyheter i förhållande till nuvarande konsumentkreditlag kan nämnas att konsumenten föreslås ha rätt att ångra ett kreditavtal inom 14 dagar. Det föreslås också att det ska ställas högre krav på information till konsumenten i marknadsföringen av en kredit och i anslutning till att ett kreditavtal ingås. Vidare föreslås det att kreditgivaren ske ge konsumenten de förklaringar som behövs för att konsumenten ska kunna avgöra om det föreslagna kreditavtalet passar hans eller hennes behov och ekonomiska situation.

För snabblån innebär förslagen bland annat att kreditgivaren alltid ska lämna information om den effektiva räntan i marknadsföringen och att kreditgivaren alltid ska göra en kreditprövning. Konsumenten ska ha rätt att ångra snabblånet.

Lagändringarna föreslås träda i kraft den 1 januari 2011\.
