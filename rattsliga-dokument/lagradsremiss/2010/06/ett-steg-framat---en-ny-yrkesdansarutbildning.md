# Ett steg framåt - en ny yrkesdansarutbildning

Lagrådsremissen "Ett steg framåt - en ny yrkesdansarutbildning" innehåller förslag till förbättringar av den förberedande dansarutbildningen i åk 4-6 och 7-9 samt den gymnasiala yrkesdansarutbildningen. Regeringen ger sina bedömningar om bl.a. lärotider, antagning, behörighet och lärarbehörighet. Syftet är att möjliggöra en elitsatsning inom grundskolans förberedande dansarutbildning och gymnasieskolans yrkesdansarutbildning. I remissen görs även bedömningar om en tydligare statlig styrning av dansarutbildningen i form av ett särskilt organ som ska svara för antagningen av elever till utbildningen och bidra till utvärdering och utveckling av utbildningens kvalitet. Bedömningar görs också om på vilket sätt det bör beslutas vilka huvudmän som får anordna förberedande dansarutbildning i sin grundskola respektive yrkesdansarutbildning i sin gymnasieskola samt om statsbidrag till dessa huvudmän och om rekrytering till utbildningen. De nya bestämmelserna föreslås träda i kraft den 1 januari 2011 och tillämpas på utbildning som påbörjas efter den 1 juli 2011.

## Bakgrund

Den 3 april 2008 utsågs en särskild utredare med uppdrag att utreda förutsättningarna för att en svensk yrkesdansarutbildning med inriktning på klassisk dans ska kunna bedrivas (dir. 2008:32). Utredningen tog namnet Yrkesdansarutredningen. Utredaren redovisade sitt betänkande Ta klass (SOU 2009:27) den 16 mars 2009. Betänkandet har remissbehandlats.
