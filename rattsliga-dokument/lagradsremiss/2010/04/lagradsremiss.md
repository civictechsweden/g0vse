# Åtgärder för vägars säkerhet

I lagrådsremissen föreslås en lag om åtgärder för vägars säkerhet. Lagen ska gälla de vägar som ingår i det transeuropeiska transportnätet (TEN\-T) vilket för Sveriges del huvudsakligen utgörs av landets Europavägar. Genom lagen genomförs Europaparlamentets och rådets direktiv 2008/96/EG av den 19 november 2008 om förvaltning av vägars säkerhet. Lagen gäller såväl nyanläggning av väg som betydande förändring av befintlig väg. I lagen ställs krav på väghållaren att vidta olika åtgärder för att åstadkomma säkrare vägar.

En trafiksäkerhetsanalys ska genomföras på ett tidigt stadium av vägbyggnadsprocessen. Därefter ska en trafiksäkerhetsgranskare utföra en trafiksäkerhetsgranskning och redovisa konstaterade riskmoment i granskningsrapporter. Trafiksäkerhetsgranskaren ska ha genomgått viss utbildning och måste inneha behörighetsbevis för att få ta uppdrag. Väghållarna ska genomföra regelbundna säkerhetsinspektioner, kartlägga vägarnas säkerhetsstandard och upprätta en plan för åtgärder. Därefter ska åtgärderna, s.k. säkerhetskrav, vidtas.

Väghållarna ska även upprätta olycksrapporter över trafikolyckor som medfört att någon omkommit. Väghållarna ska stå under tillsyn av en tillsynsmyndighet som även bland annat prövar godkännande av trafiksäkerhetsgranskaren och är föreskrivande myndighet.

Lagen föreslås träda i kraft den 19 december 2010\. Visst anslutande lagförslag föreslås träda i kraft den 2 maj 2011\.
