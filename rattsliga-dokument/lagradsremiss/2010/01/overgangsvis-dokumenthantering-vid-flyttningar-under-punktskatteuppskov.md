# Övergångsvis dokumenthantering vid flyttningar under punktskatteuppskov

I lagrådsremissen lämnas förslag till en övergångslösning för att säker-ställa starten av det datoriserade systemet för dokumenthantering vid flyttning av punktskattepliktiga varor under skatteuppskov till den 1 april 2010. Under hösten 2009 har det framkommit att ett par medlemsstater av tekniska skäl inte kommer att kunna ansluta sig till det datoriserade systemet per den 1 april 2010. En övergångslösning har därför diskuterats mellan medlemsstaterna för att lösa den uppkomna situationen.

Övergångslösningen innebär för det första att varor som flyttas enligt ett uppskovsförfarande till en destination i en medlemsstat som ännu inte anslutit sig till det datoriserade systemet ska åtföljas av nuvarande ledsagardokument i pappersform. I dessa fall ska det datoriserade systemet inte användas. För genomförande av denna del av övergångslösningen lämnas i lagrådsremissen förslag till lagändringar. Övergångslösningen innebär också att varor vid flyttningar under ett uppskovsförfarande där dokumenthanteringen sker i det datoriserade systemet och där flyttningen sker via ett land som inte är anslutet till systemet, rekommenderas åtföljas av en utskriftsversion av det elektroniska administrativa doku-mentet, vilket kommer att genomföras genom föreskrifter på lägre nivå än lag.

Utgångspunkten för övergångslösningen är att samtliga medlemsstater kommer att vara anslutna till det datoriserade systemet senast den 1 januari 2011. Övergångslösningen behövs således i första hand till dess. Övergångslösningen föreslås genomföras i lagen (1994:1563) om tobaksskatt, lagen (1994:1564) om alkoholskatt och lagen (1994:1776) om skatt på energi.
