# Ny gränsälvsöverenskommelse med Finland

I lagrådsremissen föreslås att riksdagen godkänner en ny gränsälvsöverenskommelse mellan Sverige och Finland. Överenskommelsen, som ersätter en överenskommelse från 1971, innebär bland annat att samarbetet i gränsälvsområdet i miljö\-, vatten\- och fiskefrågor moderniseras och att en ny finsk\-svensk gränsälvskommission inrättas för att främja ländernas samverkan i miljö\- och vattenfrågor i området. Den hittillsvarande gränsälvskommissionens prövningsverksamhet övergår till nationella domstolar och myndigheter. Förvaltningen av fisket utövas enligt överenskommelsen av Fiskeriverket och Länsstyrelsen i Norrbottens län samt den ansvariga finska myndigheten i samarbete. Genom överenskommelsen skapas balans mellan olika intressen när det gäller fisket.

I lagrådsremissen föreslås en ny lag om gränsälvsöverenskommelsen och att delar av överenskommelsen genomförs genom ändringar i fiskelagen (1993:787\). Vidare föreslås vissa följdändringar i miljöbalken, lagen (1919:426\) om flottning i allmän flottled och lagen (1957:390\) om fiskearrenden samt att viss lagstiftning kopplad till den äldre gränsälvsöverenskommelsen ska upphävas.

Lagändringarna föreslås träda i kraft den dag som regeringen bestämmer.
