# Ett sammanhängande system för geografisk miljöinformation

I lagrådsremissen föreslås en ny ramlag - lag om geografisk miljöinformation - med de lagregler som krävs för att genomföra Europaparlamentets och rådets direktiv 2007/2/EG av den 14 mars 2007 om upprättande av en infrastruktur för rumslig information i Europeiska gemenskapen (Inspire) i Sverige. Lagen följer i princip direktivet och har samma syfte och räckvidd. Lagen syftar till att etablera en fungerande infrastruktur för tillgång till och utbyte av geografisk information som är användbar för verksamheter och åtgärder som kan påverka människors hälsa eller miljön (geografisk miljöinformation). Geografisk miljöinformation i lagens mening motsvarar direktivets "rumsliga data" och "rumslig information" tillsammans med den uppräkning av informationsteman som finns i direktivets tre bilagor. Det sammanhängande systemet för geografisk miljöinformation som inrättas i Sverige ska vara en del av motsvarande informationssystem inom EU. Regeringen ges rätt att utse en myndighet som ska ansvara för att det svenska systemet är samordnat och hänger samman med det Europeiska systemet. De myndigheter, kommuner och vissa enskilda organ som har geografisk miljöinformation ska medverka i det nya systemet genom att göra informationen och tjänsterna tillgängliga för allmänheten (informationsansvar) samt dela information med andra myndigheter, kommuner och enskilda organ som fullgör offentliga förvaltningsuppgifter som kan ha betydelse för miljön (samarbete). Regeringen får meddela föreskrifter om fullgörandet och fördelningen av informationsansvaret och om hur samarbetet mellan myndigheter och andra i det sammanhängande systemet ska fungera.

Lagen innehåller också bestämmelser om metadata. Med metadata avses data som beskriver information och tjänster så att sökning, inventering och användning av information och tjänster möjliggörs. För att systemet ska fungera, ska myndigheter, enskilda organ och kommuner som är informationsansvariga ta fram och tillhandahålla elektroniska upplysningar (metadata) som beskriver den geografiska miljöinformation och de informationshanteringstjänster som de är informationsansvariga för.

Regeringen eller den myndighet som regeringen bestämmer får meddela föreskrifter om metadata, om att avgifter kan tas ut och att andra villkor får ställas upp för att få tillgång till informationen och tjänsterna i systemet.

I lagrådsremissen föreslås vidare vissa bestämmelser om möjligheter att begränsa tillgängliggörandet av geografisk miljöinformation, då direktivet har bestämmelser i detta avseende som inte överensstämmer med de svenska reglerna. För myndigheter, kommuner och vissa enskilda organ regleras dessa frågor i offentlighets- och sekretesslagen medan det för andra enskilda organ finns sådana bestämmelser i lagen om geografisk miljöinformation. Direktivet påverkar inte immateriella rättigheter.

Möjligheten att begränsa fullgörandet av informationsansvaret eller deltagandet i samarbetet med hänsyn till immateriella rättigheter regleras för samtliga informationsansvariga aktörer i lagen om geografisk miljöinformation. Som en följd av att direktivet omfattar viss fastighetsinformation (adresser och fastighetsbeteckningar) förslås en komplettering av ändamålsbestämmelserna i lagen (2000:224) om fastighetsregister med innebörden att registret ska ha till ändamål att tillhandahålla uppgifter för fullgörande av informationsansvar eller samarbete enligt lagen om geografisk miljöinformation.

De nya bestämmelserna föreslås träda i kraft den 1 augusti 2010.

En annan fråga som behandlas i lagrådsremissen är möjligheten att föra manuell registerkarta. Regeringen bedömer att reglerna som medger möjlighet att föra manuell registerkarta bör upphöra att gälla. Samtliga kommunala lantmäterimyndigheter bör övergå till att föra den i fastighetsregistret ingående registerkartan.
