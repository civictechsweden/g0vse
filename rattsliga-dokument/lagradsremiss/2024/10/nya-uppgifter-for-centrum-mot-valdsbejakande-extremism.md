# Nya uppgifter för centrum mot våldsbejakande extremism

Inom Brottsförebyggande rådet (Brå) finns ett nationellt centrum mot våldsbejakande extremism (CVE). Från den 1 mars 2025 ansvarar CVE för två nya uppgifter. Den första uppgiften är att vara kontaktpunkt för myndigheter och andra som fördelar offentliga medel eller på annat sätt granskar offentligt finansierade verksamheter. Inom ramen för uppgiften som kontaktpunkt ska CVE kunna bistå med fördjupade granskningar av verksamheter som kan antas ha kopplingar till våldsbejakande extremism eller andra antidemokratiska miljöer. Den andra uppgiften är att ge behovsanpassat stöd till kommuner, myndigheter och andra aktörer som i sin verksamhet hanterar ärenden där det finns en oro för att en eller flera personer ska genomföra en skolattack.

Vid utförandet av de nya uppgifterna kommer mer information än i dag att behöva hanteras. För att möjliggöra en ändamålsenlig informationshantering som samtidigt så långt som möjligt skyddar den personliga integriteten, föreslår regeringen

* en ny lag om viss personuppgiftsbehandling vid Brå,
* en ny bestämmelse om sekretess till skydd för enskilda vid Brå, och
* en ny bestämmelse som möjliggör att få ut uppgifter från viss brottsbekämpande verksamhet, om de behövs i ett ärende om fördjupad granskning.

Den nya lagen och lagändringarna föreslås träda i kraft den 1 mars 2025\.
