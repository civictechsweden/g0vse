# Riksbankens finansiering

I lagrådsremissen föreslås att utrymmet för Riksbanken att till riksdagen göra en framställning om återställning av det egna kapitalet ska omformuleras från en skyldighet att göra en framställning till en möjlighet att göra det. Vidare föreslås att orealiserade vinster på Riksbankens balansräkning ska beaktas fullt ut vid återställning av Riksbankens eget kapital, dock inte värdeökningar i guldreserven.

I lagrådsremissen föreslås också att om Riksbankens eget kapital understiger målnivån för det egna kapitalet, ska Riksbanken få kräva att en andel av ett kreditinstituts inlåning och skuldförbindelser ska motsvaras av företagets inlåning i Riksbanken. Kravet ska gälla samtliga svenska kreditinstitut och filialer till utländska kreditinstitut, dvs. kreditinstitut som bedriver verksamhet i Sverige. Summan av de totala andelarna ska som mest få motsvara ett belopp som innebär att summan av det egna kapitalet och inlåningen och värdet av eventuella kassakrav motsvarar målnivån för Riksbankens eget kapital.

I EU:s finalitydirektiv finns regler om godkännande av administratörer av och deltagande i system för clearing och avveckling av betalningar och värdepapper (avvecklingssystem). Enligt ändringar i EU:s finalitydirektiv ska också betalningsinstitut och utgivare av elektroniska pengar få delta i avvecklingssystem. Enligt ändringar i EU:s betaltjänstdirektiv ska instituten i så fall uppfylla vissa krav. I lagrådsremissen lämnas de lagförslag som krävs för att i svensk rätt genomföra ändringarna i direktiven.

Lagändringarna föreslås träda i kraft den 1 januari respektive den 9 april 2025.
