# Prövning av ärenden enligt EU:s förordning om marknader för kryptotillgångar

EU:s nya förordning om marknader för kryptotillgångar (Mica\-förord\-ningen) ska tillämpas fr.o.m. den 30 december 2024\. Vissa bestämmelser ska emellertid tillämpas redan fr.o.m. den 30 juni 2024, vilket förutsätter vissa lagstiftningsåtgärder i Sverige.

I lagrådsremissen föreslås en ny lag om prövning av ärenden enligt Mica\-förordningen. I den nya lagen anges att Finansinspektionen är behörig myndighet och att inspektionen får ta ut avgifter för prövning av ansökningar och anmälningar enligt Mica\-förordningen.

Vissa befattningshavare inom Riksbanken har enligt nuvarande regler en skyldighet att anmäla innehav av finansiella instrument. I lagråds\-remissen föreslås en ändring i lagen om Sveriges riksbank som innebär att dessa personer även ska vara skyldiga att anmäla avyttringar av sådana instrument.

Den nya lagen om prövning av ärenden enligt Mica\-förordningen föreslås träda i kraft den 30 juni 2024\. Ändringarna i riksbankslagen föreslås träda i kraft den 1 juni 2024\.

Det krävs ytterligare lagstiftningsåtgärder med anledning av Mica\-förordningen, t.ex. bestämmelser om tillsyn och sanktioner. Förslag till sådana lagstiftningsåtgärder kommer att behandlas i ett annat samman\-hang.
