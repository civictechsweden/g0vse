# Godkännanden och medgivanden inom punktskatteområdet vid konkurs

I lagrådsremissen föreslås att det i lagen (1994:1776) om skatt på energi införs bestämmelser som anger att ett godkännande som registrerad avsändare, skattebefriad förbrukare och frivilligt skattskyldig samt ett godkännande för särskild hantering av proviantering till havs övergår till konkursboet om den som har godkännandet försätts i konkurs. Det föreslås även en bestämmelse i samma lag med innebörden att ett medgivande att få ansöka om återbetalning av skatt på el för kortare period än ordinarie period övergår till konkursboet om den som fått medgivandet försätts i konkurs.

Det föreslås vidare att det i lagen (2022:155) om tobaksskatt införs en bestämmelse som anger att ett godkännande som registrerad avsändare övergår till konkursboet om den som har godkännandet försätts i konkurs. Detsamma föreslås gälla i lagen (2022:156) om alkoholskatt i fråga om godkännanden som registrerad avsändare och skattebefriad förbrukare.

Därutöver föreslås att det införs särskilda bestämmelser om omprövning och överklagande av vissa beslut om återbetalning enligt lagen (2016:1067) om skatt på kemikalier i viss elektronik.

Förslagen föreslås träda i kraft den 1 juli 2025.
