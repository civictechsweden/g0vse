# Förbättrad rätt till ersättning vid expropriation av bostäder

Regeringen föreslår att rätten till ersättning vid expropriation av bostäder ska förbättras. Förslagen syftar till att stärka äganderätten och förbättra det bostadssociala skyddet vid expropriation av bostäder.

När det råder särpräglade förhållanden på bostadsmarknaden riskerar ersättningen vid expropriation av bostadsfastigheter att inte räcka till för att fastighetsägare, bostadsrättshavare och hyresgäster ska kunna skaffa en likvärdig ersättningsbostad. Så kan exempelvis vara fallet när en stor andel av bostäderna på en ort blir föremål för expropriativa åtgärder. Regeringen föreslår därför att de boende ska ha en utökad rätt till ersättning när det finns synnerliga skäl för det med hänsyn till förhållandena på bostads-marknaden i orten med omgivning. Ersättningen ska avse de förhöjda boendekostnader som det nya boendet medför, i den utsträckning det är skäligt.

Om en bostadsrättsfastighet exproprieras innebär dagens regler en risk för att bostadsrättshavarna inte får full ersättning för sina bostadsrätter. Detta beror på att avdrag på ersättningen till en bostadsrättshavare kan göras när bostadsrättsföreningen tagit upp lån mot panträtt i fastigheten. Regeringen föreslår att bostadsrättshavare i skälig utsträckning ska kom-penseras för detta.

Förslagen får också effekt på ersättningar vid tvångsvisa åtgärder för markåtkomst enligt andra lagar än expropriationslagen, t.ex. minerallagen.

Förslagen föreslås träda i kraft den 1 januari 2025.
