# Stärkta skolbibliotek

Lagrådsremissen innehåller förslag om ändringar i skollagen (2010:800\) som syftar till att stärka elevers tillgång till ett ändamålsenligt skolbibliotek. Ändringarna innebär i huvudsak följande.

Det ska definieras vad som avses med ett skolbibliotek och dess ändamål ska tydliggöras. Med skolbibliotek ska avses en samlad, gemensam och ordnad verksamhet med ett allsidigt och målgruppsanpassat utbud av analoga och digitala medier som ställs till lärarnas och elevernas förfogande för att användas som en resurs i undervisningen. Utöver de ändamål som anges i bibliotekslagen (2013:801\) ska ett skolbibliotek främja elevernas läsande och medie\- och informationskunnighet. Vidare ska varje huvudman i en biblioteksplan bl.a. precisera hur ändamålet med skolbiblioteket ska uppnås.

Elever i förskoleklassen, grundskolan, anpassade grundskolan, special\-skolan, sameskolan, gymnasieskolan och anpassade gymnasieskolan ska som huvudregel ha tillgång till skolbibliotek på den egna skolenheten. Om det finns särskilda skäl, kan skolbiblioteket i stället få tillhandahållas på ett annat skolbibliotek eller på ett folkbibliotek.

Skolbiblioteken ska vara bemannade i sådan utsträckning att ändamålen med skolbibliotek uppnås. Varje huvudman ska sträva efter att för skol\-biblioteksverksamheten anställa personal som i första hand har en examen från en högskoleutbildning inom biblioteks\- och informationsvetenskap eller i andra hand en examen från en annan relevant högskoleutbildning.

Lagändringarna föreslås träda i kraft den 1 juli 2025\.
