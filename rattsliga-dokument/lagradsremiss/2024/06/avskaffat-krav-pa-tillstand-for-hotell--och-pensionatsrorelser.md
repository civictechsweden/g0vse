# Avskaffat krav på tillstånd för hotell- och pensionatsrörelser

I lagrådsremissen lämnas förslag till en ny lag om hotell- och pensionatsrörelser som ska ersätta 1966 års lag om hotell- och pensionatrörelse.

Den nya lagen innebär att tillståndskravet för hotell- och pensionatsrörelser tas bort och ersätts med ett anmälningsförfarande. Den som avser att driva en hotell- eller pensionatsrörelse som ska kunna ta emot minst nio gäster samtidigt eller som har minst fem gästrum ska anmäla detta till Polismyndigheten tillsammans med ett fåtal uppgifter om anmälaren och rörelsen. Polismyndigheten ska föra ett register över anmälningspliktiga hotell- och pensionatsrörelser. Bestämmelser om tillsyn och kontroll samt skyldigheten att driva en rörelse så att den inte medför fara för allmän ordning och säkerhet förs över från den tidigare lagen till den nya. Förslaget syftar till att underlätta för företag att bedriva hotell- och pensionatsverksamhet genom att förenkla den administrativa processen och sänka de administrativa kostnaderna.

Den nya lagen föreslås träda i kraft den 1 januari 2025.
