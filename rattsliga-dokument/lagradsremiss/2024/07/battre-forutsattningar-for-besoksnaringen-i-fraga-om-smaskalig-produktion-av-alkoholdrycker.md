# Bättre förutsättningar för besöksnäringen i fråga om småskalig produktion av alkoholdrycker

I lagrådsremissen föreslås att det ska införas en möjlighet till småskalig gårdsförsäljning av alkoholdrycker i syfte att förbättra förutsättningarna för lokal besöksnäring.

Alla dryckesslag kommer att omfattas av reformen. Det krävs ingen egen odling av råvaror för att bedriva gårdsförsäljning av öl, cider eller sprit. Vintillverkare ska dock odla sina egna druvor för att komma ifråga för gårdsförsäljning. Försäljningen ska få ske på ett försäljningsställe, i direkt anslutning till tillverkningsstället eller odlingsstället.

Förslaget värnar detaljhandelsmonopolet och bedöms förenligt med EU\-rätten. Med den modell för gårdsförsäljning som regeringen nu föreslår kommer det att vara en tydlig skillnad mellan den försäljning som sker på Systembolaget och den försäljning som sker direkt hos producenten, som i enlighet med utredningens förslag ska ske i samband med ett betalt studiebesök.
