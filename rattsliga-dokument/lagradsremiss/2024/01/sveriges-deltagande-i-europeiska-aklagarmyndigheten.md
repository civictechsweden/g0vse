# Sveriges deltagande i Europeiska åklagarmyndigheten

Europeiska åklagarmyndigheten (Eppo) är en EU\-myndighet med uppgift att
utreda, lagföra och väcka talan för brott som skadar EU:s ekonomiska
intressen. Regeringen anser att Sverige bör delta i Eppo för att bidra i kampen mot
korruption och bedrägerier med EU\-medel.

Eppos centrala nivå finns i Luxemburg och består bland annat av en europeisk åklagare från varje medlemsstat som deltar i samarbetet. Eppos decentraliserade nivå utgörs av europeiska delegerade åklagare med placering i medlemsstaterna. Exempel på brott som kan ligga inom Eppos behörighet är bedrägeri, penningtvätt, korruption och mutbrott. Även vissa gränsöverskridande skattebrott avseende mervärdesskatt omfattas av Eppos behörighet.

För att uppfylla de krav som ställs för ett svenskt deltagande i Eppo föreslår regeringen en ny lag om Eppo och ett antal följdändringar i andra lagar. Den nya lagen och övriga lagändringar föreslås träda i kraft den dag som regeringen bestämmer.
