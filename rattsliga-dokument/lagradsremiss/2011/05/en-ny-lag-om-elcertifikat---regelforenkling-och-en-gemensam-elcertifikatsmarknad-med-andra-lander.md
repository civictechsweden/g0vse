# En ny lag om elcertifikat - regelförenkling och en gemensam elcertifikatsmarknad med andra länder

I lagrådsremissen föreslås en ny lag om elcertifikat. Elcertifikatssystemets nuvarande mål och funktionssätt bibehålls oförändrade. De nyheter som föreslås är i huvudsak att:

* regler införs som möjliggör en gemensam elcertifikatsmarknad med andra länder,
* kraven skärps för att el som produceras med vattenkraft ska kunna tilldelas elcertifikat,
* mindre producenter av förnybar el som själva använder den el de producerat får undantas från kvotplikt,
* alla registrerade elintensiva industrier ska få samma möjlighet att undanta övrig el från kvotplikt,
* tillsynsmyndigheten ska besluta om annullering av elcertifikat i stället för kontoföringsmyndigheten,
* beslut om nedsättning av elcertifikat ska kunna fattas av tillsynsmyndigheten.

I övrigt innebär förslaget ett antal redaktionella och språkliga ändringar samt omdispositioner i syfte att göra lagen mer överskådlig, tydlig och lättillgänglig. Den föreslagna nya lagen om elcertifikat bör genom förslagen leda till regelförenklingar och förbättrade administrativa rutiner.

Den nya lagen om elcertifikat föreslås träda i kraft den 1 januari 2012.
