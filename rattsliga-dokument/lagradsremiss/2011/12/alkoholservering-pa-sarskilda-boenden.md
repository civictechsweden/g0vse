# Alkoholservering på särskilda boenden

I lagrådsremissen föreslås att det blir tillåtet att servera spritdrycker, vin, starköl och andra jästa alkoholdrycker till boende och deras närstående på särskilda boenden som tillhandahåller måltidsservice. Detta innebär att ett undantag görs från huvudregeln i alkohollagen (2010:1622\) om krav på serveringstillstånd.

Med särskilda boenden avses boenden för äldre människor som regleras i 5 kap. 5 § andra stycket socialtjänstlagen (2001:453\) och sådana särskilda boenden för funktionshindrade som regleras i 5 kap. 7 § tredje stycket socialtjänstlagen och 9 § 9 lagen (1993:387\) om stöd och service till vissa funktionshindrade.

Vidare föreslås att den som bedriver servering av spritdrycker, vin, starköl och andra jästa alkoholdrycker på ett sådant särskilt boende som nämnts ovan ska utöva särskild kontroll (egenkontroll) över serveringen. För egenkontrollen ska det finnas ett för verksamheten lämpligt program.

Om den som bedriver alkoholservering på ett särskilt boende inte följer bestämmelserna i alkohollagen, ska han eller hon kunna förbjudas att fortsätta med serveringen eller meddelas varning, om ett förbud skulle vara en alltför ingripande åtgärd. Ett förbud ska gälla i sex månader.

Lagändringarna föreslås träda i kraft den 1 maj 2012\.
