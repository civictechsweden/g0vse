# Konsumentombudsmannens medverkan i vissa tvister

I lagrådsremissen föreslås att lagen (1997:379\) om försöksverksamhet avseende medverkan av Konsumentombudsmannen i vissa tvister (försökslagen) ersätts med en ny permanent lag.

Enligt den nya lagen ska Konsumentombudsmannen kunna biträda en konsument vid allmän domstol eller hos Kronofogdemyndigheten som ombud i en tvist med en näringsidkare, om tvisten är av betydelse för rättstillämpningen eller om det annars finns ett allmänt konsumentintresse av att tvisten prövas. Lagens särskilda regler om rättegångskostnader gör förfarandet i stort sett kostnadsfritt för konsumenten. Kostnadsskäl ska därmed inte hindra konsumenter från att driva mål av principiellt intresse. Den nya lagen motsvarar vad som gäller enligt försökslagen.

Lagrådsremissen innehåller också vissa förslag till konsekvensändringar i lagar med anledning av Lissabonfördragets ikraftträdande.

Den nya lagstiftningen föreslås träda i kraft den 1 januari 2012\.
