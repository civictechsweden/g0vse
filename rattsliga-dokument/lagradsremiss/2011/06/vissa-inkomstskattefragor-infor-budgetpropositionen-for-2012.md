# Vissa inkomstskattefrågor inför budgetpropositionen för 2012

I lagrådsremissen föreslås vissa ändringar i inkomstskattelagen och lagen om Forskarskattenämnden enligt följande. Den tidsbegränsade nedsättningen av förmånsvärdet för vissa miljöanpassade bilar förlängs med två år för bilar som är utrustade med teknik för drift med elektricitet som tillförs genom laddning från yttre energi-källa eller med annan gas än gasol. Nedsättningen föreslås därmed att gälla till och med det beskattningsår som slutar den 31 december 2013.

Expertskatten förenklas. Förslaget innebär att en arbetstagare ska anses uppfylla villkoren om en viss kompetens m.m., om lön och annan ersätt-ning för arbetet i Sverige per månad överstiger två gånger prisbasbeloppet för det kalenderår då arbetet påbörjas. För att förenkla förfarandet föreslås även att Forskarskattenämndens ordförande respektive vice ordförande var och en för sig ska kunna fatta beslut i dessa ärenden.

Fem olika förslag om ändringar i de s.k. 3:12-reglerna lämnas. För det första föreslås att nivån på schablonbeloppet i den s.k. förenklingsregeln höjs från två och ett halvt till två och tre fjärdedels inkomstbasbelopp. För det andra föreslås att en takregel införs för beskattning av utdelning i inkomstslaget tjänst. Regeln innebär att utdelning inte ska tas upp i inkomstslaget tjänst till den del det skulle medföra att den skattskyldige och närstående under beskattningsåret från ett företag sammanlagt i inkomstslaget tjänst tagit upp utdelning med högre belopp än som motsvarar 100 inkomstbasbelopp.

För det tredje innehåller lagrådsremissen förslag om att en andelsägare bara får använda sig av förenklingsregeln vid beräkning av årets gränsbelopp för andelar i ett företag. Det fjärde förslaget om ändring i 3:12-reglerna innebär att underlaget för årets 2 gränsbelopp ska minskas med tillskott som gjorts i annat syfte än att varaktigt tillföra kapital till rörelsen. För det femte föreslås att om en andel i ett företag ägts under del av det år som löneunderlaget avser, ska bara ersättning som betalats ut under denna tid räknas med i det lönebaserade utrymmet för andelen.

Slutligen föreslås en viss utvidgning av företagens rätt till avdrag för forskning och utveckling. Förslaget innebär att utgifter för forskning och utveckling som har eller kan antas få betydelse för den huvudsakliga näringsverksamheten eller verksamheten i övrigt ska dras av.

De nya bestämmelserna föreslås träda i kraft den 1 januari 2012. Om dessa förslag kommer att presenteras i budgetpropositionen som förslag inför budgetåret 2012, och i vilken omfattning och med vilken dimensionering, blir beroende av de bedömningar av det ekonomiska läget, reformutrymmet och finansieringsbehoven samt de prioriteringar som regeringen kommer att göra i det slutliga arbetet med budgetpropositionen efter sommaren 2011.
