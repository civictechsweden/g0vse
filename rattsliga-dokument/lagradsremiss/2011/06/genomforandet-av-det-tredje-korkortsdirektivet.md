# Genomförandet av det tredje körkortsdirektivet

I denna lagrådsremiss lämnas förslag som genomför Europaparlamentets och rådets direktiv 2006/126/EG av den 20 december 2006 om körkort, det s.k. tredje körkortsdirektivet. Det föreslås bl.a. en delvis ny indelning av körkortspliktiga fordon i behörigheter och vissa nya ålderskrav för körkort. Principen om s.k. stegvist tillträde till mer krävande fordon förstärks. Körkortsbehörigheterna C1, C1E, D1 och D1E, som tidigare varit frivilliga för medlemsstaterna att införa, föreslås bli obligatoriska.

En ny motorcykelbehörighet A2 föreslås, liksom en möjlighet att få framföra tyngre släp än tidigare med B\-körkort. Det föreslås vidare nya bestämmelser om harmoniserade regler om giltighetstid och förnyelse i fråga om körkort. Nya krav på anknytning till den medlemsstat som förnyar körkortet föreslås införas, liksom att vissa medicinska krav ska uppfyllas för att behörighet att köra buss eller lastbil ska fortsätta att gälla efter körkortsförnyelse.

Regeringen föreslår också några andra ändringar. Åldersgränserna för att få övningsköra ses över. Vidare föreslås att förhandsbesked om körkortstillstånd och bevis om att körkort har utfärdats avskaffas. Möjligheten att begära upphävande av ett godkännande som handledare föreslås tas bort. En ny möjlighet att återkalla körkort som utfärdats trots att hinder för utfärdande förelåg föreslås. Internationella körkort föreslås ges viss rättsverkan. Vidare föreslås en utökad anmälningsskyldighet enligt yrkestrafiklagen (1998:490\) och körkortslagen för läkare.

Slutligen lämnas vissa kompletterande förslag i fråga om tillsyn och kontroll inom det permanenta system med alkolås som införs den 1 januari 2012\.

Författningsförslagen föreslås huvudsakligen träda i kraft den 19 januari 2013\. Vissa ändringar som inte har samband med direktivet föreslås emellertid träda i kraft den 1 januari 2012\.
