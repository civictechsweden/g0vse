# 2006 års sjöarbetskonvention

I februari 2006 antog FN:s internationella arbetsorganisation (ILO) 2006 års sjöarbetskonvention som ersätter ett antal ILO\-konventioner på sjöfartens område och syftar till att tillförsäkra sjömän drägliga arbets\- och levnadsförhållanden ombord på fartyg.

Konventionen reglerar frågor om bland annat arbetsmiljö, löner och social trygghet. Dessutom ställs krav på att vissa fartyg ska ha så kallat sjöarbetscertifikat. Konventionen omfattar sjömän ombord på fartyg som inte uteslutande går i inre fart och som normalt används i kommersiell verksamhet, utom fiskefartyg och traditionsfartyg.

Genom Sveriges anslutning till de tidigare ILO konventionerna är stora delar av konventionen redan genomförd i svensk rätt. I lagrådsremissen lämnas förslag på de författningsändringar som krävs för att Sverige ska ha genomfört hela konventionen.

Förslagen avser ändringar i bland annat sjömanslagen (1973:282\), fartygssäkerhetslagen (2003:364\) och socialförsäkringsbalken.

Samtidigt genomförs rådets direktiv 2009/13/EG av den 16 februari 2009 om genomförande av det avtal som ingåtts av European Community Shipowners' Associations (ECSA) och European Transport Workers' Federation (ETF) om 2006 års konvention om arbete till sjöss och om ändring av direktiv 1999/63/EG.

Sjöarbetskonventionen träder i kraft 12 månader efter att en viss andel av världshandelsflottans flaggstater anslutit sig till konventionen. Ikraftträdandet förmodas ske under år 2012\. Även om Sverige inte ratificerar sjöarbetskonventionen måste direktivet genomföras i svensk rätt. För att svenska fartyg ska hinna certifieras dessförinnan bör vissa av lagförslagen träda i kraft den 1 mars 2012\.
