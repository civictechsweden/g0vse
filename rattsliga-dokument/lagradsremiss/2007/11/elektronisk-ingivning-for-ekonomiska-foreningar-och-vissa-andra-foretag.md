# Elektronisk ingivning för ekonomiska föreningar och vissa andra företag

I lagrådsremissen föreslås att det ska bli möjligt för bl.a. ekonomiska föreningar, handelsbolag och stiftelser att ge in registreringsanmälningar, ansökningar och årsredovisningshandlingar till respektive registreringsmyndighet på elektronisk väg.
I alla slag av företag ska det vara möjligt att upprätta redovisningshandlingar elektroniskt. Elektroniskt upprättade redovisningshandlingar ska undertecknas med avancerad elektronisk signatur. Det föreslås också att vissa andra handlingar som enligt lag ska upprättas i ett företag ska få undertecknas med avancerad elektronisk signatur.
Om en enskild näringsidkare eller en bolagsman i ett annat handelsbolag än kommanditbolag har fått näringsförbud, ska uppgift om detta antecknas i handelsregistret. Vissa företrädare för näringsidkare ska avregistreras från handelsregistret om de har fått näringsförbud.
Ändringarna föreslås träda i kraft den 1 april 2008.
