# Beslut om pensionsgrundande inkomst, m.m.

I lagrådsremissen föreslås ändringar i lagen (1998:674) om inkomstgrundad ålderspension, i delar som rör omprövning, överklagande samt meddelande av beslut om pensionsgrundande inkomst. Vidare föreslås följdändringar i vissa andra lagar.
Regeringen föreslår att de särskilda bestämmelserna avseende omprövning på begäran av den enskilde av beslut om pensionsgrundande inkomst eller andra beslut om pensionsgrundande belopp slopas, liksom de särskilda bestämmelserna om förvaltningsmyndighets partsställning i fråga om mål angående pensionsgrundande inkomst, pensionsgrundande belopp, pensionspoäng och pensionsrätt. Vidare föreslås att begäran om omprövning av ett beslut om pensionsgrundande inkomst skall ha inkommit till Skatteverket före utgången av femte året efter det fastställelseår som beslutet avser.
Regeringen föreslår att Skatteverkets beslut om pensionsgrundande inkomst skall framgå av beskedet om slutlig skatt för samtliga försäkrade som får sådant besked.
Regeringen föreslår också att beloppsgränsen på 1000 kronor för ändring av pensionsgrundande inkomst tas bort.
Vidare föreslår regeringen att det allmänna ombudet hos Skatteverket skall kunna överklaga ett beslut om pensionsgrundande inkomst.
Slutligen föreslår regeringen att en begäran om omprövning som felaktigt inkommit till en förvaltningsdomstol skall anses ha inkommit i rätt tid om handlingen inkommit dit inom tiden för omprövning.
