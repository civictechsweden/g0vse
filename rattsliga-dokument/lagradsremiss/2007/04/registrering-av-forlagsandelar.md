# Registrering av förlagsandelar

I lagrådsremissen föreslår regeringen ändringar i lagen om ekonomiska föreningar (föreningslagen) som gäller bestämmelserna om förlagsinsatser.
Förlagsinsatser kan användas som ett instrument för kapitalanskaffning till en ekonomisk förening. De rättigheter som är förenade med kapitalinsatserna kallas förlagsandelar. Ändringarna innebär att förlagsandelsbevis i skriftlig form inte ska behöva utfärdas vid kapitaltillskott i form av förlagsinsatser, om förlagsandelarna i stället registreras i ett avstämningsregister hos en central värdepappersförvarare enligt lagen om kontoföring av finansiella instrument. Syftet med reformen är att förbättra möjligheterna för en ekonomisk förening att skaffa kapital.
I samma syfte föreslås också ett par andra ändringar i föreningslagen, bl.a. att en förening i stadgarna ska kunna bestämma att förlagsinsatser med bestämd löptid får förekomma. Motsvarande ändringar föreslås i lagen om medlemsbanker.
Lagändringarna föreslås träda i kraft den 1 mars 2008.
