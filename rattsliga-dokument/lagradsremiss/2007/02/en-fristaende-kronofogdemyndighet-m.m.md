# En fristående kronofogdemyndighet m.m.

Lagrådsremissens förslag innebär att Kronofogdemyndigheten ska vara helt fristående och inte längre knuten till Skatteverket för strategisk ledning och styrning i administrativa frågor. Syftet med förslaget är att stärka förtroendet för Kronofogdemyndighetens förmåga att uppträda opartiskt i det verkställande arbetet.
I samma syfte föreslår regeringen att Skatteverket ska överta bl.a. uppgifterna att ansöka om likvidation, konkurs och företagsrekonstruktion samt bevaka det allmännas fordringar i en konkurs. Verket ska också företräda det allmänna i ett skuldsaneringsförfarande.
Lagändringarna föreslås träda i kraft den 1 januari 2008.
