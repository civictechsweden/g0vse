# Modernare nordiska regler om makars förmögenhetsförhållanden

I lagrådsremissen föreslås ändringar i förordningen (1931:429\) om vissa internationella rättsförhållanden rörande äktenskap, adoption och förmynderskap och i lagen (1935:44\) om dödsbo efter dansk, finsk, isländsk eller norsk medborgare, som hade hemvist här i riket, m.m.

Lagändringarna ska göras vid ett svenskt tillträde av en överenskommelse mellan de nordiska länderna om ändring av konventionen den 6 februari 1931 innehållande internationellt privaträttsliga bestämmelser om äktenskap, adoption och förmynderskap. Ändringsöverenskommelsen syftar till att göra det mer förutsebart för makar i internordiska relationer vilket lands lag som gäller för deras förmögenhetsrättsliga förhållanden i äktenskapet. De ska därmed ges en tryggare ekonomisk situation.

Ändringarna innebär att makarna får möjlighet att avtala om vilket lands lag som ska tillämpas på förmögenhetsförhållandena i äktenskapet. Om inget avtal har ingåtts och makarna flyttar till ett annat nordiskt land, dröjer det två år innan det nya hemvistlandets lag börjar tillämpas. Rätten att förfoga över makarnas bostad ska alltid avgöras enligt lagen i det land där bostaden finns. Giltigheten av bestämmelserna i ett äktenskapsförord ska bedömas enligt den lag som är tillämplig på makarnas förmögenhetsförhållanden när frågan bedöms. Reglerna tillämpas inte för par som flyttar ut ur Norden.

Det föreslås att lagändringarna till följd av överenskommelsen träder i kraft den dag regeringen bestämmer.
