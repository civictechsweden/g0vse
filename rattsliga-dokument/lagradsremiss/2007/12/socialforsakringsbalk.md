# Socialförsäkringsbalk

I lagrådsremissen föreslås en ny sammanhållen och heltäckande socialförsäkringslag, som ersätter ungefär 30 gällande socialförsäkringslagar. Lagen benämns socialförsäkringsbalk. Tillämpningsområdet omfattar i princip samtliga de socialförsäkringsförmåner som administreras av Försäkringskassan, Premiepensionsmyndigheten och Skatteverket.

Balken är indelad i åtta avdelningar (avd. A\-H) med löpande kapitelindelning enligt följande:

Avd. A: Övergripande bestämmelser om personkretsen, socialförsäkringsskyddet och vissa definitioner.

Avd. B\-G: Bestämmelser om de olika socialförsäkringsförmånerna, i princip ordnade efter behovssituationer under medborgarnas livscykel.

Avd. H: Vissa gemensamma bestämmelser om förmåner, handläggning, omprövning, överklagande och organisation.
Dessutom föreslås i lagrådsremissen att den ersättning för sjukvård m.m., som enligt nuvarande lagstiftning regleras i 2 kap. lagen (1962:381\) om allmän försäkring inte skall omfattas av balken. Istället föreslås att dessa ersättningar skall regleras i en särskild lag, lagen om statlig ersättning för hälso\- och sjukvårdskostnader m.m.

I lagrådsremissen föreslås också en lag om införande av socialförsäkringsbalken, som förutom ikraftträdande\- och övergångsbestämmelser innehåller bestämmelser om upphävande av ett trettiotal gällande socialförsäkringslagar.

Slutligen lämnas förslag till ändringar i skadeståndslagen (1972:207\) och inkomstskattelagen (1999:1229\).

Det nya regelverket föreslås träda i kraft den 1 januari 2009\.
