# Ytterligare rättssäkerhetsgarantier vid användandet av hemliga tvångsmedel, m.m.

I lagrådsremissen föreslår regeringen bland annat att personer som har utsatts för hemliga tvångsmedel, till exempel hemlig teleavlyssning, skall underrättas om detta. En underrättelse skall dock skjutas upp och får även underlåtas om en uppgift i underrättelsen omfattas av sekretess. Underrättelseskyldigheten skall inte omfatta Säkerhetspolisens utredningar om sabotagebrott, brott mot rikets säkerhet och terroristbrott.
Vidare föreslås att det under regeringen inrättas en fristående och självständig nämnd, Säkerhets- och integritetsskyddsnämnden, som skall utöva tillsyn över brottsbekämpande myndigheters användning av hemliga tvångsmedel och kvalificerade skyddsidentiteter och därmed sammanhängande verksamhet. Nämndens tillsyn skall således avse även sådan användning av hemliga tvångsmedel som inte omfattas av den föreslagna underrättelseskyldigheten.
Förslagen föreslås träda i kraft den 1 januari 2008.
