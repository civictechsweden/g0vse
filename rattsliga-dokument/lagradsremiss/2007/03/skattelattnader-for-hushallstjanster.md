# Skattelättnader för hushållstjänster

I lagrådsremissen föreslås att den som köper hushållstjänster ska kunna få sin skatt sänkt med motsvarande hälften av arbetskostnaden. För att få skattelättnad ska arbetet vara utfört i eller i anslutning till köparens eller dennes förälders bostad eller fritidshus och den som utför arbetet ska ha F\-skattsedel. Den sammanlagda skattereduktionen uppgår till högst 50 000 kronor per person och år. Den som köper hushållstjänster kommer att ha möjlighet att få jämkning.

Några exempel på tjänster som omfattas är hushållsarbete såsom städning, klädtvätt och matlagning. Omsorg, tillsyn och liknande personlig hjälp, exempelvis barnpassning omfattas också. I detta ingår även hämtning och lämning av barn på dagis eller motsvarande samt skjuts till och från fritidsaktiviteter. Även vissa tjänster kopplade till tomt eller trädgården, till exempel snöskottning, ingår.

Bakgrunden till förslaget är bland annat att skapa nya jobb inom hushållssektorn och omvandla svart arbete till vitt arbete. Därtill vill regeringen förbättra förutsättningarna för att kvinnor och män ska kunna kombinera arbetsliv och familjeliv på lika villkor.

Den nya reglerna föreslås träda i kraft den 1 juli 2007 och tillämpas på utgifter för arbeten som utförts och betalats efter den 30 juni 2007\.
