# Utredningar avseende barn som har avlidit i anledning av brott

I lagrådsremissen föreslår regeringen en ny lag. Den innehåller bestämmelser om utredningar som skall genomföras när ett brott har begåtts mot ett barn och barnet har avlidit i anledning av brottet eller det annars finns särskilda skäl att utreda dödsfallet och det finns särskild anledning att anta att dödsfallet har samband med förhållanden som har inneburit att barnet varit i behov av skydd. Utredningar får även genomföras när ett barn har avlidit utomlands, om barnet var svensk medborgare eller hade hemvist i Sverige. Med barn avses i lagen personer under 18 år.

Syftet med en utredning enligt lagen skall vara att ge underlag för förslag till åtgärder som förebygger att barn far illa. I lagen anges att utredningarna skall genomföras av den myndighet som regeringen bestämmer (utredningsmyndigheten).

I lagen finns också bestämmelser som innebär att polismyndigheter och åklagare i vissa fall är skyldiga att lämna underrättelser till utred¬ningsmyndigheten samt bestämmelser om vid vilken tidpunkt en utred¬ning får inledas. Vidare finns bestämmelser om uppgiftsskyldighet för bl.a. sådana myndigheter och yrkesverksamma vars verksamheter berör barn samt bestämmelser som reglerar vad en utredning skall klarlägga. I lagen anges också att en utredning inte får genomföras på ett sådant sätt att den medför men för en brottsutredning, rättegång eller ett ärende om tillsyn.

Vidare lämnas i lagrådsremissen förslag till ändring i sekretesslagen (1980:100\) som innebär att de uppgifter som kommer att hanteras av utredningsmyndigheten omfattas av sekretess. Sekretessen har utformats så att det föreligger presumtion för sekretess (s.k. omvänt skaderekvisit).

I lagrådsremissen lämnas även förslag som innebär att den behandling av personuppgifter som kommer att ske i utredningsverksamheten kommer att regleras genom lagen (2001:454\) om behandling av personuppgifter inom socialtjänsten. Regeringens förslag innebär därför ändringar i sistnämnda lag.

Lagförslagen föreslås träda i kraft den 1 januari 2008\. I en övergångsbestämmelse anges att vid dödsfall som inträffat före lagens ikraftträdande får utredningar inledas utan krav på underrättelse från polismyndighet eller åklagare. Vidare anges att sådana utredningar endast får avse fall där det genom en lagakraftvunnen dom konstaterats att ett brott har begåtts mot ett barn som har avlidit i anledning av brottet.
