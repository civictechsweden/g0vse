# Ändringar i djurskyddslagen

Stall och andra förvaringsutrymmen för djur får inte uppföras, byggas till eller byggas om utan att stallen eller förvaringsutrymmena på förhand har godkänts från djurskydds- och djurhälsosynpunkt. Den som inte iakttar skyldigheten att förpröva ett stall ska åläggas att betala en särskild avgift. Den särskilda avgiften uppgår idag till ett belopp som motsvarar fyra gånger den avgift som skulle ha betalats om förprövning skett.
Eftersom regeringen i budgetpropositionen för 2008 har föreslagit att förprövning i framtiden ska finansieras med allmänna medel lämnas i lagrådsremissen förslag på ändringar i djurskyddslagen vad avser beräkningen av den särskilda avgiften.
Det föreslås att regeringen ska bemyndigas föreskriva om den särskilda avgiftens storlek. Avgiften ska vara lägst 10 000 kr och högst 40 000 kr. Vid beräkningen av avgiften ska hänsyn tas till hur komplex och omfattande förprövningen är. Om det finns särskilda skäl får ägaren av stallet eller förvaringsutrymmet helt eller delvis befrias från avgiften.
I oktober 2007 lämnades en proposition till riksdagen. Lagändringen trädde i kraft den 1 januari 2008.
