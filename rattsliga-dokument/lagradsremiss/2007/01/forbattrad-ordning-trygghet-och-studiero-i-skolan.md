# Förbättrad ordning, trygghet och studiero i skolan

Lagrådsremissen innehåller förslag till vissa ändringar i skollagen (1985:1100\) som syftar till förbättrad ordning, trygghet och studiero i skolan. För det första föreslås att rektorer och lärare ges rätt att från en elev omhänderta föremål som används på ett störande sätt i skolverksamheten eller som kan utgöra en fara för säkerheten i denna. För det andra föreslås att det ska införas en möjlighet att mot vårdnadshavarnas önskemål förflytta elever till en annan skola om det är nödvändigt med hänsyn till övriga elevers trygghet och studiero.

Bestämmelsen om att omhänderta föremål som tillhör elever föreslås gälla i grundskolan, gymnasieskolan, särskolan och specialskolan samt motsvarande utbildningar i fristående skolor. Därutöver föreslås bestämmelsen gälla i sameskolan.

De nya reglerna om att förflytta en elev till en annan skola föreslås gälla inom grundskolan. En kommuns beslut att förflytta en elev ska kunna överklagas till Skolväsendets överklagandenämnd. Besluten ska gälla omedelbart såvida inte nämnden genom inhibition beslutar annat i samband med ett överklagande dit.

Lagändringarna föreslås träda i kraft den 1 juli 2007\.
