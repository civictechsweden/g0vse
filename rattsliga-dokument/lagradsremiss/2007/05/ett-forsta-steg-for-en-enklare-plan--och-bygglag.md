# Ett första steg för en enklare plan- och bygglag

Lagrådsremissen innehåller förslag till ändringar i plan- och bygglagen (1987:10). Förslagen utgör första steget i regeringens arbete med att förenkla och förtydliga bestämmelserna i plan- och bygglagen för att underlätta planerings- och byggprocessen för alla berörda. Ändringar föreslås i lagens bestämmelser om allmänna intressen som skall beaktas, om översiktsplan och detaljplan, om bygglov samt om påföljder och överklagande. Samtidigt moderniseras språket i de berörda bestämmelserna.
Ändringarna föreslås träda i kraft den 1 januari 2008.
