# Vissa personbeskattningsfrågor

I lagrådsremissen föreslås att reglerna om avdrag vid beskattningen för ökade levnadskostnader vid dubbel bosättning förändras i syfte att under­lätta rörligheten på arbetsmarknaden och förstärka den regionala utveck­lingen. Förändringarna innebär främst att avdrag får göras under längre tid än i dag och att villkoren för avdrag blir enklare att uppfylla och tillämpa.
Som finansiering av förslagen föreslås att avdraget för ökade utgifter för måltider och småutgifter vid såväl till­fälligt arbete som dubbel bosättning begränsas genom att sådana utgifter bara får dras av under den första månaden.
Lagrådsremissen innehåller också ett förslag om att skattefriheten en­ligt sexmånadersregeln endast ska gälla sådan inkomst som har beskattats i verksamhetslandet i enlighet med dess lagstiftning och, i före­kommande fall, skatteavtal. I lagrådsremissen lämnas slutligen ett förslag som innebär förändringar när det gäller rätten att dra av ränteutgifter i Sverige för personer som är bosatta inom Europeiska ekonomiska samarbetsområdet (EES) och som är begränsat skattskyldiga i Sverige. De nya bestämmelserna föreslås träda i kraft den 1 januari 2008.
