# Skattelättnader för förmån av hushållstjänster

I lagrådsremissen föreslås att personer vars arbetsgivare erbjuder hushållsarbete som löneförmån ska också få skattereduktion för dessa tjänster. Förslaget är ett komplement till den skattereduktion för hushållstjänster som trädde i kraft den 1 juli 2007\.

I huvudsak gäller samma tillämpningsområde, definitioner, beloppsgränser m.m. som för den allmänna skattelättnaden för hushållstjänster. Arbetstagaren kan få skattelättnad för skattepliktiga förmåner och egna utgifter upp till ett värde om 100 000 kronor per år. Begäran om skattereduktion görs av arbetstagaren i självdeklarationen. Arbetsgivaren ska redovisa underlaget för skattepliktiga förmåner på arbetstagarens kontrolluppgift. Beloppet förtrycks även på arbetstagarens självdeklaration.

Reglerna föreslås träda i kraft den 1 januari 2008\.
