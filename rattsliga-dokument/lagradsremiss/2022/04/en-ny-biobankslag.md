# En ny biobankslag

Regeringen föreslår att en ny biobankslag ska ersätta den nuvarande lagen om biobanker i hälso\- och sjukvården m.m. Även den nya lagen ska reglera hur prover, med respekt för den enskilda människans integritet, ska få samlas in, bevaras och användas för vissa ändamål.

## Utökat tillämpningsområde

Den nya biobankslagen har ett utökat tillämpningsområde. Detta genom att dess bestämmelser ska tillämpas direkt på identifierbara prover som samlas in, bevaras eller används för vård, forskning eller produktframställning, eller för utbildning, kvalitetssäkring eller utvecklingsarbete i sådana verksamheter.

## Annan lag får inte företräde

Avvikande bestämmelser i andra lagar får inte generellt företräde framför den nya lagen. Systemet med primär\- och sekundärbiobanker tas bort.

## Tillfällen då prover inte kräver samtycke

Samtycke till att samla in och bevara prover för provgivarens vård eller behandling ska inte krävas om patienten har samtyckt till vård eller behandling enligt patientlagen eller tandvårdslagen och fått viss information. Etikprövningsmyndighetens eller Överklagandenämnden för etikprövnings prövning ska gälla för information och samtycke till provhantering för forskning.

## Tillgängliggörande, transport och förvaring

Reglerna om tillgängliggörande av prover utanför biobanken tydliggörs och en ny möjlighet, att skicka prover för viss åtgärd, införs.

Det generella förbudet mot att förvara prover utomlands tas bort. Reglerna om PKU\-biobanken överförs till den nya lagen i stort sett oförändrade.

Lagen ska innehålla bestämmelser om tillsyn, överklagande, straff och skadestånd.

Lagförslagen föreslås träda i kraft den 1 januari 2023\.
