# Ordning och reda på avfallet

I lagrådsremissen föreslås nya bestämmelser för hur säkerheter för utvinningsverksamheter ska ställas. Förslagen innebär ett förbättrat genomförande av EU:s utvinningsavfallsdirektiv.

Det lämnas även förslag som syftar till att förbättra avfallshanteringen. Det föreslås ett nytt bemyndigande som ger möjlighet att meddela föreskrifter om att den verksamhetsutövare som bedriver eller avser att bedriva en miljöfarlig verksamhet som omfattas av anmälningsplikt ska ställa säkerhet för kostnaderna för de återställningsåtgärder som kan behövas med anledning av verksamheten. Det föreslås även att straff ska kunna utdömas när någon överlämnar avfall till någon som inte har gjort de anmälningar eller har de tillstånd som krävs för avfallshanteringen.

Det föreslås också vissa lagändringar som behövs för att genomföra nya bestämmelser i EU:s reviderade avfallsdirektiv som gäller system för utökat producentansvar för förpackningar. I syfte att skapa förutsättningar för att producenterna ska kunna ansvara för insamling av förpacknings\-avfall från verksamheter föreslås att föreskrifter ska kunna meddelas om att en producentansvarsorganisation ska hantera mer avfall än vad som motsvarar organisationens marknadsandel. Om det har skett ska övriga producentansvarsorganisationer vara skyldiga att ersätta den ansvariga organisationen för skäliga kostnader, utifrån den ersättningsskyldiga organisationens marknadsandel.

Det föreslås också att det ska kunna meddelas föreskrifter om att de intäkter som en producentansvars\-organisation för förpackningar har endast får användas för att fullgöra organisationens skyldigheter. Även vissa tillägg i bemyndiganden som rör kommunens avfallshantering föreslås.

Lagändringarna föreslås träda i kraft den 1 januari 2023\.
