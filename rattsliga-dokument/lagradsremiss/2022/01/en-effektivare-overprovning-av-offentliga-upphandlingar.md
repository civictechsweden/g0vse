# En effektivare överprövning av offentliga upphandlingar

I lagrådsremissen föreslås att det i mål om offentlig upphandling ska införas dels ett skyndsamhetskrav, dels så kallade preklusionsfrister i både förvaltningsrätten och kammarrätten.

Ett skyndsamhetskrav föreslås även i mål om att lämna ut kontrakt enligt upphandlingslagstiftningen. Vidare föreslås att tidsfristen för att ansöka om överprövning av ett icke\-direktivstyrt avtals giltighet ska kortas från sex månader till 30 dagar i det fall myndigheten har efterannonserat resultatet av upphandlingen. Även fristen för att väcka talan om skadestånd vid fel och brister i en upphandling ska ändras för att överensstämma med EU\-rätten. Det ska även införas tidsgränser på fem och tre år vid beslut om uteslutning av en leverantör på grund av brott respektive missförhållanden i övrigt.

Lagändringarna föreslås träda i kraft den 1 juli 2022\.
