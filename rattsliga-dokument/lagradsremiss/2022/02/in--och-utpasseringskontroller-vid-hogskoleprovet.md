# In- och utpasseringskontroller vid högskoleprovet

I lagrådsremissen föreslås en ny lag, lagen om in\- och utpasseringskontroll vid högskoleprovet, ändringar i lagen (1980:578\) om ordningsvakter samt ändringar i offentlighets\- och sekretesslagen (2009:400\). Förslagen syftar till att förhindra fusk vid högskoleprovet som sker genom användning av elektroniskt hjälpmedel.

Den nya lagen innebär bland annat att kontroll med kroppsvisitation av provdeltagare får utföras vid inpassering till eller utpassering från en lokal där högskoleprovet genomförs (in\- eller utpasseringskontroll).

En provdeltagare som vägrar genomgå en in\- eller utpasseringskontroll före eller efter ett provpass ska nekas tillträde till den lokal som kontrollen avser under de återstående provpassen. En sådan provdeltagare ska inte heller få något resultat på provet, om det inte finns synnerliga skäl. Om det är fråga om en vägran att genomgå en utpasseringskontroll ska provdeltagaren dessutom stängas av från deltagande i provet under en period av två år från tidpunkten för kontrollen, om det inte finns synnerliga skäl.

Lagen om ordningsvakter föreslås kompletteras med en bestämmelse om att ordningsvakter får förordnas att tjänstgöra vid in\- eller utpasseringskontroll enligt lagen om in\- och utpasseringskontroll vid högskoleprovet.

Det föreslås även införas en ny sekretessbestämmelse i offentlighets\- och sekretesslagen till skydd för uppgifter som hänför sig till planering eller andra förberedelser för in\- och utpasseringskontroll enligt den nya lagen.

Lagändringarna föreslås träda i kraft den 1 juli 2023\.
