# Förvalsalternativet inom premiepensionen

I lagrådsremissen föreslår regeringen ändringar av regleringen för Sjunde AP\-fonden, som förvaltar premiepensionen åt de individer som inte själva valt fonder för sin premiepension (förvalsalternativet).

Förslagen är i huvudsak följande.

* Det klargörs att målet för Sjunde AP\-fondens förvaltning av fonder är detsamma som målet för premiepensionssystemet i stort. Målet ska därför vara att förvalsalternativet inom premiepensionen ska utgöra ett pensionssparande av hög kvalitet som ger en trygg pension. Det innebär
– att det ska ge en avkastning som är tydligt högre än förändringen av inkomstindex men utan garantier för avkastningen, och
– att avkastningsmålet under utbetalningstiden efter hand ska ha en minskad betydelse till förmån för allt mer förutsägbara och stabila utbetalningar.
* Det införs ett hållbarhetsmål för Sjunde AP\-fondens fondförvaltning som innebär att den ska ske på ett föredömligt sätt. Vid förvaltningen ska särskild vikt fästas vid hur en hållbar utveckling kan främjas.
* Placeringsreglerna för Sjunde AP\-fondens fondförvaltning justeras bl.a. på så sätt att möjligheterna utökas att placera i illikvida tillgångar.

I lagrådsremissen behandlas därutöver frågor om Finansinspektionens tillsyn över Sjunde AP\-fonden och om sekretess för uppgifter inom AP\-fondernas investeringsverksamhet.

Lagändringarna föreslås träda i kraft den 1 januari 2023\.
