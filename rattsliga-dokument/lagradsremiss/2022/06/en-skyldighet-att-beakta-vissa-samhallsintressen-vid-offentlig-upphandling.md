# En skyldighet att beakta vissa samhällsintressen vid offentlig upphandling

I lagrådsremissen föreslås att det ska införas en skyldighet att vid offentlig upphandling beakta klimatet, miljön, människors hälsa, djuromsorg samt sociala och arbetsrättsliga aspekter, om upphandlingens art motiverar det.

Vidare föreslås att upphandlande myndigheter och enheter dels ska besluta om riktlinjer för hur nämnda intressen ska beaktas, dels för varje upp­handling ska dokumentera sina överväganden om huruvida ett visst sam­hällsintresse ska beaktas och, i förekommande fall, hur skyldigheten har fullgjorts.

Lagändringarna föreslås träda i kraft den 1 juli 2023.
