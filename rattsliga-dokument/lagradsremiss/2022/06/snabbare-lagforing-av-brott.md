# Snabbare lagföring av brott

Den försöksverksamhet med ett snabbförfarande i brottmål som pågår sedan januari 2018 har visat positiva resultat och har lett till både snabbare lagföring och bättre kvalitet i brottsutredningarna. Arbetet med att utveckla rättsväsendets förmåga att snabbt utreda och lagföra brott bör fortsätta.

Att brott möts av en snabb reaktion från samhället är viktigt både för människors trygghet och för deras förtroende för rättsväsendet. Regeringen lämnar därför förslag som möjliggör ett permanent snabbförfarande i brottmål och andra åtgärder för snabbare lagföring av brott.

Förslagen handlar bland annat om

* ett krav på tingsrätterna att avgöra brottmål skyndsamt, om brottet har ingått i ett särskilt snabbförfarande under utredningen,
* tillgänglighetsdelgivning, som införs som ett permanent delgivningssätt och utvecklas till att även innefatta handlingar som är omedelbart tillgängliga,
* förenklad delgivning i fler fall,
* uppdelad handläggning av åtal och deldom i större omfattning,
* snabbare delgivning av misstanke mot den som är under 18 år, och
* effektivare hantering av strafföreläggande.

Lagändringarna föreslås träda i kraft den 1 januari 2023.
