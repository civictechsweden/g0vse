# En stärkt brottsofferfond

Brottsofferfonden fyller en viktig funktion för att brottsoffrens intressen ska tillvaratas, bland annat genom finansiering av viktimologisk forskning och ideella organisationers brottsofferfrämjande arbete. För att fonden i framtiden ska kunna finansiera fler och mer omfattande insatser och projekt föreslår regeringen flera förändringar som syftar till att öka intäkterna till fonden.

Regeringen föreslår att

* avgiften enligt lagen (1994:419) om brottsofferfond höjs från 800 kronor till 1 000 kronor,
* avgiftsskyldigheten utvidgas till att omfatta brott som har svårare straff än penningböter i straffskalan, och
* avgiften enligt lagen (1994:451) om intensivövervakning med elektronisk kontroll höjs från 80 kronor till 100 kronor per dag som verkställigheten ska pågå och att maxbeloppet för hela verkställigheten höjs från 9 600 kronor till 12 000 kronor.

Lagändringarna föreslås träda i kraft den 1 januari 2023.
