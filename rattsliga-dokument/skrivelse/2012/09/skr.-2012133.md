# Regeringens skrivelse: Riksrevisionens rapport om infrastrukturplanering - på väg mot klimatmålen?

I skrivelsen redovisar regeringen sina bedömningar av Riksrevisionens iakttagelser och rekommendationer i granskningsrapporten Infrastrukturplanering – på väg mot klimatmålen? (RiR 2012:7\). Vidare redovisar regeringen vilka åtgärder som har vidtagits med anledning av rapporten.

Transportsystemet ska ge en långsiktigt hållbar transportförsörjning där de transportpolitiska funktions\- (tillgänglighet) och hänsynsmålen (miljö, säkerhet och hälsa) är jämbördiga. Transportsystemet ska därmed bland annat bidra till att miljökvalitetsmålet begränsad klimatpåverkan nås.

Med en ökande befolkning finns behov av att öka kapaciteten i transportsystemet. Målkonflikter uppstår då en åtgärd inte bidrar till alla delar av det transportpolitiska målet: tillgänglighet, säkerhet, miljö och hälsa. Transportpolitiken påverkar möjligheten att uppfylla klimatmål, mål för förnybar energianvändning och mål för energieffektivisering. Regeringen vill tydliggöra att transportinfrastrukturplanering respektive transportpolitik varken är eller kan vara de enda politiska instrumenten för att säkerställa att målen nås.
