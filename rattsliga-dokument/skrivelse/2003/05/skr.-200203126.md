# Fortsatt reformering av tingsrättsorganisationen

I skrivelsen redogörs för den utvärdering som genomförts av förändringarna i den yttre tingsrättsorganisationen och för planerade förändringar av tingsrättsorganisationen.

Regeringen gör bedömningen att målen med reformeringen av tingsrättsorganisationen i allt väsentligt uppnås genom sammanläggningarna och att reformeringen av den yttre tingsrättsorganisationen därför bör fortsätta.

Enligt regeringen bör Svegs och Östersunds tingsrätter läggas samman till en tingsrätt med kansliort i Östersund och tingsställe i Sveg samt Gävle och Sandvikens tingsrätter läggas samman till en tingsrätt med kansliort i Gävle.

Vidare bör tingsrättsorganisationen i Stockholms län förändras. Regeringen anser att Stockholms tingsrätt bör minskas genom att de delar av Stockholms kommun som utgör västerort och söderort förs från tingsrättens domkrets och att antalet tingsrätter bör minskas från nio till sju. Handens och Huddinge tingsrätter bör läggas samman till en ny tingsrätt, som kan kallas Södertörns tingsrätt, med kansliort i Huddinge. Södra Roslags och Sollentuna tingsrätter bör läggas samman till en ny tingsrätt, som kan kallas Attunda tingsrätt, med kansliort i Sollentuna.

Skrivelsen bygger på en överenskommelse mellan den socialdemokratiska regeringen, vänsterpartiet och miljöpartiet.
