# Arkitektur, form och design

I skrivelsen lämnar regeringen en redogörelse för de mål som regering och riksdag satt upp för arkitektur, formgivning och design, vilka åtgärder regeringen vidtagit för att uppnå dessa mål samt insatser som gjorts på området sedan mitten av 1990-talet. Dessutom redovisas en bedömning av insatserna och inriktningen på det fortsatta arbetet.

En positiv utveckling har ägt rum inom området efter införandet av de nationella arkitektur- och formpolitiska målen samt riksdagsbeslutet om propositionen "Framtidsformer. Handlingsprogram för arkitektur, form- givning och design".

Tydliga markeringar har gjorts genom ändringar i plan- och bygglagen, väglagen och lagen om byggande av järnväg i syfte att stärka kraven på estetisk hänsyn, liksom genom uppdragen till vissa fastighetsförvaltande myndigheter att ta fram egna arkitektur- och formprogram för sina verksamheter.

Arkitekturåret 2001 med uppdrag till 44 myndigheter och inbjudan till kommuner och organisationer att med- verka innebar att arkitektur, form och design uppmärksammades i stor omfattning över hela landet. På utbildningsområdet har en kraftig expansion av designutbildningar i högskolan ägt rum under perioden.

Ett ökat intresse för arkitektur och stadsbyggnadskonst rapporteras från landets kommuner. Regeringen kommer att fortsätta satsningarna på arkitektur, form och design. Ett nytt råd för arkitektur, form och design inrättas och ges flera uppgifter. Kvalitetsprogrammen i de fastighetsförvaltande myndigheterna utvärderas.

Regeringen betonar kompetensbehovet i samband med offentlig upphandling och lokalförsörjning samt i det kommunala plan- arbetet och bygglovsgivningen. Olika uppdrag har nyligen lämnats eller kommer att lämnas till Arkitekturmuseet, Nämnden för hemslöjdsfrågor, Statens konstråd, Statskontoret, Stiftelsen Svensk Industridesign och Föreningen Svensk Form.

På designområdet har nya, stora satsningar gjorts i år, med sikte på Designåret 2005. Ett projekt för att stärka konst- hantverkets möjligheter att verka internationellt kommer att startas. Arbetet med att stärka tillgänglighets- och användaraspekterna inom arkitektur, form och design fortsätter.
