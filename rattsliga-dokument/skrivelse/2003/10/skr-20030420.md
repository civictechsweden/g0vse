# Mänskliga rättigheter i svensk utrikespolitik

Denna skrivelse utgör en uppföljning av regeringens tidigare skrivelse om mänskliga rättigheter i svensk utrikespolitik (skr. 1997/98:89\), som var den första samlade presentationen av de mänskliga rättigheternas roll i Sveriges utrikespolitik.

Skrivelsen redovisar den utveckling som ägt rum på respektive område och hur Sverige på olika sätt har kunnat medverka till att stärka agerandet och skyddet för de mänskliga rättigheterna i världen.

Skrivelsen visar att de principer på området som Sveriges utrikespolitik vilar på, inklusive den om de mänskliga rättigheternas universella giltighet, står på fast grund. Ansträngningarna för att integrera arbetet för de mänskliga rättigheterna med åtgärder på en rad politikområden, inklusive utvecklingssamarbetet, migrationspolitiken, säkerhetspolitiken och handelspolitiken, har fortgått och bidragit till att stärka Sveriges samlade politik för de mänskliga rättigheterna.

Främjandet av de mänskliga rättigheterna är en prioritet inom svensk utrikespolitik. Regeringens ambition är att även fortsatt driva en konsekvent och resultatinriktad politik för de mänskliga rättigheterna.
