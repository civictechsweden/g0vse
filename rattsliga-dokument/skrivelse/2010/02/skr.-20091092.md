# ILO:s deklaration om social rättvisa för en rättvis globalisering

I skrivelsen informeras riksdagen om en av Internationella arbetskonferensen år 2008 antagen deklaration om social rättvisa för en rättvis globalisering.

I deklarationen konstateras att ILO:s organisation och dess medlemsstater har en förpliktelse att genomföra ILO:s konstitutionella mandat med stöd av internationella arbetsnormer och genom att placera full och produktiv sysselsättning samt arbete under anständiga villkor i centrum för ekonomisk och social politik. Dessa åtaganden ska grundas på fyra likvärdiga strategiska mål, som anges i agendan för arbete under anständiga villkor (Decent Work Agenda).

De strategiska målen, eller de fyra pelarna, omfattar

* sysselsättningsfrämjande åtgärder,
* socialt skydd, inklusive skydd för arbetstagare,
* främjande av social dialog och trepartism, samt
* respekt för och främjande av mänskliga rättigheter i arbetslivet.

Främjande av jämställdhet mellan kvinnor och män samt icke\-diskriminering ska dessutom genomsyra de fyra strategiska målen.

Genom att anta deklarationen åtar sig därmed medlemsstaterna att främja och säkra sysselsättning, utveckla och förbättra åtgärder för social trygghet, främja samarbete mellan arbetsmarknadens parter och respektera och upprätthålla de grundläggande rättigheterna i arbetslivet.


ILO:s deklaration återfinns i skrivelsen, se bilaga 1, i sin helhet på svenska och engelska.
