# Meddelande om kommande förslag om begränsningar av möjligheten att göra avdrag för koncernbidrag

I skrivelsen aviseras kommande förslag om att i vissa situationer begränsa möjligheten att göra avdrag för koncernbidrag, så att företagen inte med hjälp av sådana bidrag flyttar vinster hänförliga till beskattningsår som påbörjats före den 1 januari 2013 till ett annat företag i koncernen, där vinsterna blir föremål för den lägre skattesats som gäller från och med den 1 januari 2013\. Om åtgärder inte omedelbart vidtas finns en betydande risk för skatteplanering med ett avsevärt skattebortfall som följd. Det föreligger enligt regeringens mening särskilda skäl för att med stöd av undantagsbestämmelsen i 2 kap. 10 § andra stycket regeringsformen tillämpa det kommande förslaget på beskattningsår som avslutas efter det att denna skrivelse överlämnades till riksdagen, dvs. från och med den 19 april 2013\.

De nya bestämmelserna föreslås träda i kraft den 1 januari 2014\.
