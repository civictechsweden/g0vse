# Sverige i Förenta Nationerna

Regeringen lämnar i skrivelsen en redogörelse för Förenta nationernas verksamhet och olika aspekter på svensk FN\-politik under åren 1998\-1999 (den senaste skrivelsen om verksamheten i FN överlämnades genom regeringens skrivelse 1997/98:69 Sverige i Förenta nationerna). Inledningsvis sammanfattas några huvudlinjer i hur regeringen ser på FN och Sveriges medlemskap i organisationen. Därefter redovisas Sveriges agerande och ett antal viktiga frågor i FN:s verksamhet: fred och säkerhet, nedrustning, humanitära frågor, ekonomiska och sociala frågor, utvecklingssamarbete, mänskliga rättigheter och folkrättsliga frågor. Vidare behandlas det pågående reformarbetet och frågan om FN:s finanser. I avslutningen redovisas ett antal frågor som regeringen anser vara av särskild betydelse i det fortsatta FN\-arbetet.
