# Riksrevisionens rapport om statens arbete med informationssäkerhet i vård och omsorg

Regeringen redogör för hur den bedömer de iakttagelser och rekommendationer som Riksrevisionen lämnar i rapporten Informationssäkerhet i vård och omsorg – statens stöd och tillsyn, RiR 2024:6.

Riksrevisionen menar bland annat att:

* de statliga insatserna inte är effektiva,
* de åtgärder som vidtagits inte har varit tillräckliga för att stärka vårdens och omsorgens informationssäkerhetsarbete och därmed höja informationssäkerhetsnivån,
* myndigheternas stöd inte är anpassat efter vårdens och omsorgens behov,
* tillsynen är begränsad.

Riksrevisionen rekommenderar regeringen att:

* förtydliga Socialstyrelsens ansvar för att ta fram verksamhetsanpassat stöd till vårdens och omsorgens informationssäkerhetsarbete,
* utreda hur omsorgsgivare fullt ut kan omfattas av motsvarande bestämmelser för skydd av personuppgifter som vårdgivare samt
* säkerställa att omsorgsgivare och mindre vårdgivare omfattas av krav på att bedriva ett systematiskt och riskbaserat informationssäkerhetsarbete.

Regeringen:

* välkomnar Riksrevisionens granskning och instämmer i huvudsak i Riksrevisionens övergripande iakttagelser och analyser,
* har sett ett växande behov av ett utvecklat informationssäkerhetsarbete i hela samhället.
* har vidtagit åtgärder i arbetet med att stärka statens arbete inom informations- och cybersäkerhetsområdet, vilket även omfattar vård och omsorg,
* anser i och med denna skrivelse att Riksrevisionens rapport är slutbehandlad.
