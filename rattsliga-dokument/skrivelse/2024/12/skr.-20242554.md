# Riksrevisionens rapport om statens insatser för barn som misstänks för grova brott

I skrivelsen redovisar regeringen sin bedömning av de iakttagelser och rekommendationer som Riksrevisionen har gjort i rapporten Otillräckliga insatser när barn misstänks för grova brott (RiR 2024:9).

Riksrevisionen har granskat statens insatser för barn som misstänks för grova brott. Riksrevisionens övergripande slutsats är att statens samlade insatser för att bryta barns grova kriminalitet inte är fullt ut effektiva.

Regeringen välkomnar Riksrevisionens granskning. Samhällets förmåga att agera med träffsäkra insatser i rätt tid kan vara avgörande för att motverka att barn och unga utvecklar ett kriminellt beteende. Granskningen visar att det finns brister i det nuvarande systemet och att de befintliga insatserna för att förebygga att barn begår grova brott inte är tillräckliga. De senaste åren har antalet barn och unga som begår grova brott dessutom ökat. Att vända den negativa utvecklingen och motverka att barn dras in i kriminalitet är mycket angeläget och en fråga som regeringen prioriterar högt. Riksrevisionens rapport är ett värdefullt bidrag i det arbetet.

Ett omfattande arbete har påbörjats med åtgärder på statlig, regional och lokal nivå för att bryta barns och ungas kriminella beteende. Pågående och planerade åtgärder bedöms ligga i linje med Riksrevisionens iakttagelser och rekommendationer. I och med denna skrivelse anser regeringen att Riksrevisionens rapport är slutbehandlad.
