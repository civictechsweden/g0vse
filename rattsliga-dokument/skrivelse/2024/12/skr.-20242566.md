# Sveriges genomförande av Agenda 2030

I skrivelsen redogörs för regeringens samlade arbete med att genomföra
Agenda 2030 och de globala målen för hållbar utveckling som antogs av
FN:s generalförsamling i september 2015.

Skrivelsen innehåller en nulägesanalys, en analys om samstämmighet och en samlad redovisning av regeringens arbete med Agenda 2030 inklusive en redovisning av den förflyttning som Sverige har gjort mot målet.

I skrivelsen redovisas Sveriges uppfyllelse av Agenda 2030-målen sedan den senaste skrivelsen Sveriges genomförande av Agenda 2030 (skr. 2021/22:247) överlämnades 2022. För varje mål presenteras en övergripande sammanfattning av måluppfyllelsen och därefter en redovisning av tematiska områden under respektive mål som av regeringen bedöms ha en stor bäring på målets uppfyllelse.

I skrivelsen konstateras att Sverige har goda förutsättningar för att nå
agendans mål. Regeringen har tagit initiativ till ett flertal satsningar som
tar Sverige närmare målens uppfyllande både på nationell och global nivå.

Sverige har dock fortsatt utmaningar. En rad samhällsproblem som hotar möjligheten att nå agendans mål har över tid växt sig starkare. Regeringen arbetar med att lösa dessa utmaningar genom genomförandet av Tidöavtalet som på så sätt tar Sverige närmare agendans mål. Regeringen kommer att fortsätta arbeta för att EU på ett effektivt sätt genomför Agenda 2030, inom och utanför EU:s gränser.
