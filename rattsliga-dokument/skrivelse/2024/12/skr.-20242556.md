# Riksrevisionens rapport om fastställande av identitet vid statliga myndigheter

Riksrevisionen har granskat fastställande av identitet vid statliga myndigheter och regeringens styrning av myndigheternas arbete. Riksrevisionens övergripande slutsats är att de statliga insatserna för att fastställa identitet på personer som kommer till Sverige inte är tillräckligt effektiva och att mer behöver göras från regeringens sida. Granskningen visar brister i de granskade myndigheternas kompetens, brister i tillgång till teknisk utrustning och digitalt systemstöd, att myndigheterna inte har ett tillräckligt effektivt informationsutbyte samt att det saknas utrymme i nationell lagstiftning för att lagra och söka på biometrisk information som säkerställer att en person inte förekommer under flera identiteter i centrala register.

Regeringen välkomnar Riksrevisionens granskning samt konstaterar att iakttagelserna och slutsatserna i granskningsrapporten utgör ett viktigt bidrag till att synliggöra de utvecklingsbehov som finns. Flera brister och behov som uppmärksammats i granskningen är kända för regeringen. Det pågår exempelvis utrednings- och lagstiftningsarbeten inom Regeringskansliet om myndigheternas möjligheter till informationsutbyte. Mot bakgrund av bland annat Riksrevisionens rekommendationer har regeringen beslutat om uppdrag till flera statliga myndigheter. Uppdragen handlar om att stärka samarbetet för att upprätthålla och sprida kompetens om identitetsfrågor, utveckla det operativa samarbetet för att motverka identitetsmissbruk samt säkerställa att information från folkbokföringen och om samordningsnummer används ändamålsenligt. Uppdragen kompletterar annat pågående arbete för en sammanhållen identitetsförvaltning. I och med denna skrivelse anser regeringen att Riksrevisionens rapport är slutbehandlad.
