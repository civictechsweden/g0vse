# Internationellt bistånd genom multilaterala organisationer

I skrivelsen ges en samlad resultatredovisning av Sveriges internationella bistånd genom multilaterala organisationer. Med utgångspunkt i regeringens mål och prioriteringar redogörs för reformåtgärder och för det multilaterala biståndets omfattning och innehåll. Verksamhet och resultat som det svenska stödet bidragit till redovisas. Ukraina, Demokratiska republiken Kongo, Kenya och Colombia behandlas särskilt. Tidsmässigt fokus ligger på år 2023.

I denna skrivelse redovisar regeringen Sveriges internationella bistånd genom multilaterala organisationer och resultat av detta med fokus på 2023. År 2023 uppgick utbetalningar genom multilaterala organisationer till 31,8 miljarder kronor, motsvarande 59 procent av Sveriges totala biståndsutbetalningar.

Regeringen har inlett en omfattande reformering av hela det svenska biståndet inklusive det multilaterala, med en inriktning redovisad i Bistånd för en ny era – Frihet, egenmakt och hållbar tillväxt (UD2023/17726), i det följande kallad regeringens reformagenda för biståndet. Nedan sammanfattar regeringen de centrala observationer som görs i skrivelsen och lyfter fram slutsatser som kommer att ligga till grund för det fortsätta arbetet med att säkerställa att det multilaterala biståndet är effektivt, långsiktigt och transparent.
