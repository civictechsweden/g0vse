# Riksrevisionens rapport om bildandet av Svevia och Infranord

Riksrevisionen har i rapporten Bildandet av Svevia och Infranord – bristfälligt infriade intentioner (RiR 2024:10) granskat konsekvenserna av bildandet av bolagen Svevia AB (publ) och Infranord AB.

Huvudsyftet med granskningen har varit att bedöma om riksdagens intentioner med bolagiseringarna har uppfyllts. Riksrevisionens övergripande slutsats av granskningen är att riksdagens intentioner har uppnåtts till viss del. Myndigheten rekommenderar regeringen att överväga att göra en uppföljning av Svevias och Infranords produktivitetsutveckling, att genomföra en systematisk uppföljning och utvärdering av bolagens åtgärder för att uppnå sina ekonomiska mål samt att genomföra djupare analyser av bolagen innan nya ekonomiska mål fastställs för dem.

Regeringen delar helt eller delvis flera av de bedömningar som Riksrevisionen har redovisat i sin rapport. Regeringen instämmer dock inte i myndighetens slutsats att styrningen av Svevia och Infranord inte säkerställer att riksdagens intentioner uppfylls. Regeringen delar inte heller Riksrevisionens bedömning att processen för fastställande av ekonomiska mål är bristfällig.

Regeringen avser för närvarande inte att vidta några särskilda åtgärder med anledning av Riksrevisionens rapport och anser därmed i och med denna skrivelse att rapporten är slutbehandlad.
