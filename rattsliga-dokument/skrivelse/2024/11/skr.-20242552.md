# Riksrevisionens rapport om statens tillsyn för att motverka penningtvätt

Riksrevisionen har i rapporten Statens tillsyn för att motverka penningtvätt – bristande omfattning och effektivitet (RiR 2024:8\) redovisat sin granskning av statens tillsyn över verksamheter som kan utnyttjas för penningtvätt. Rapporten berör regeringen, Regeringskansliet, Bolagsverket, Finansinspektionen samt länsstyrelserna i Skåne, Stockholms och Västra Götalands län. Granskningen har genomförts med stöd av dokumentstudier (huvudsakligen från 2018 och framåt), intervjuer och kvantitativa sammanställningar.

Regeringen välkomnar Riksrevisionens granskning och instämmer i flera av myndighetens iakttagelser och rekommendationer. Arbetet med att bekämpa penningtvätt berör ett stort antal myndigheter och regeringen instämmer i bedömningen att det finns ett behov av att skapa ett mer sammanhållet system för detta arbete. Det har mot den bakgrunden tillsatts en interdepartemental arbetsgrupp (IDA\-grupp) i syfte att förbättra samordningen och fördjupa samarbetet inom Regeringskansliet avseende bekämpning av penningtvätt. Regeringen delar bilden att ytterligare underlag för uppföljning av tillsynen stärker förutsättningarna att bedöma om myndigheternas befogenheter och resurstilldelning är väl avvägda och en förordning med bestämmelser om detta har remitterats. Regeringen har slutligen vidtagit flera åtgärder för att förbättra Bolagsverkets möjligheter att upprätthålla kvaliteten på registret över verkliga huvudmän. I och med denna skrivelse anser regeringen att Riksrevisionens rapport är slutbehandlad.
