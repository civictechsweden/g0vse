# Riksrevisionens rapport om ersättning för höga sjuklönekostnader

Regeringen redovisar hur den bedömer Riksrevisionens iakttagelser i rapporten Lätt att göra fel – systemet för ersättning för höga sjuklönekostnader. Riksrevisionen har granskat om systemet för ersättning för höga sjuklönekostnader är utformat så att risken för felaktiga utbetalningar minimeras på ett effektivt sätt.

Riksrevisionens övergripande slutsats är att det finns flera tydliga effektivitetsbrister.  Tillsammans innebär dessa en ökad risk för felaktiga utbetalningar.

Myndigheten:

* bedömer att arbetsgivarnas uppgiftsskyldighet bör utökas samtidigt som Försäkringskassan bör uppdras att ansvara för beräkningen av sjuklönekostnader.
* föreslår att regeringen ger Försäkringskassan och Skatteverket ett särskilt samordningsuppdrag som ska minska risken för felaktiga utbetalningar från ersättningen för höga sjuklönekostnader.
* rekommenderar att regeringen ser över och lämnar författningsförslag för att minska risken för felaktiga utbetalningar.

I lagrådsremissen Ersättning för höga sjuklönekostnader upphör föreslår regeringen att bestämmelserna i lagen om sjuklön om ersättning för höga sjuklönekostnader ska upphöra att gälla vid utgången av juni 2024\.

Regeringen anser att det därmed inte finns skäl för regeringen att vidta någon åtgärd med anledning av granskningen.

I och med denna skrivelse anser regeringen att Riksrevisionens rapport är slutbehandlad.
