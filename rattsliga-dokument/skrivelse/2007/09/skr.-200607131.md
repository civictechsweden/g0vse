# Meddelande om tidigare aviserade förslag om ändringar av skattereglerna för pensionsförsäkring

I februari 2007 lämnade regeringen en skrivelse till riksdagen där den informerade riksdagen om kommande ändringar av reglerna om beskattning av pensionsförsäkringar. De aviserade förslagen innebär bland annat att etableringskravet slopas för EES\-försäkringar och att möjligheten att, utan skattekonsekvenser, flytta värdet i en pensionsförsäkring till en annan pensionsförsäkring slopas.

Regeringen informerade också om att den avsåg att återkomma till riksdagen med förslag under nuvarande riksmöte. Det har dock visat sig att de aviserade förslagen behöver beredas ytterligare. De aviserade förslagen till nya regler kommer därför i stället att lämnas till riksdagen under kommande riksmöte.
