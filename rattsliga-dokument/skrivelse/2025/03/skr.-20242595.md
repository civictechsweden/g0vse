# Riksrevisionens rapport om distansarbete vid statliga myndigheter

I skrivelsen behandlar regeringen Riksrevisionens iakttagelser och rekommendationer till regeringen i rapporten Distansarbete vid statliga myndigheter (RiR 2024:20).

Riksrevisionens övergripande bedömning i rapporten är att de anställdas möjlighet att arbeta på distans inte har haft någon påtaglig påverkan på om myndigheternas verksamhet bedrivs effektivt. Myndigheterna har på det hela taget tillämpat och följt upp möjligheten att arbeta på distans på ett lämpligt sätt. Riksrevisionen identifierar dock ett antal utmaningar för myndigheterna och bedömer att det finns anledning att fortsätta följa hur distansarbete tillämpas samt vilka konsekvenser det får för myndigheternas effektivitet och arbetsmiljö.

Regeringen välkomnar granskningen och delar Riksrevisionens bedömning att det är viktigt att fortsätta följa hur distansarbete tillämpas i statliga myndigheter samt vilka konsekvenser det får för myndigheternas effektivitet och arbetsmiljö. Regeringen avser därför att fortsätta följa detta.

I och med denna skrivelse anser regeringen att Riksrevisionens rapport
är slutbehandlad.
