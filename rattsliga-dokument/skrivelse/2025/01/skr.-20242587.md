# Riksrevisionens rapport om statens insatser för att minska sjöfartens utsläpp av skadliga ämnen i havet

I skrivelsen redovisar regeringen sin bedömning med anledning av Riksrevisionens iakttagelser och rekommendationer i rapporten Statens insatser för att minska sjöfartens utsläpp av skadliga ämnen i havet (RiR 2024:18). Riksrevisionen har granskat om statens insatser för att minska sjöfartens utsläpp är effektiva.

Riksrevisionen konstaterar att miljön i svenska hav är hårt belastad och
att god miljöstatus inte nås samt att negativa konsekvenser för både miljö
och samhälle kan förväntas om det inte vidtas omfattande åtgärder. Vidare
framhåller Riksrevisionen att sjöfarten bidrar till flera miljöbelastningar i
havet. Granskningen fokuserar på utsläpp av skrubbervatten, utsläpp av
lastrester samt mottagningen av sjöfartens avfall i hamn. Riksrevisionens
huvudsakliga rekommendationer till regeringen är att så snart som möjligt
införa ett förbud mot utsläpp av skrubbervatten i Sveriges hela
territorialvatten samt att se över den svenska regleringen för att säkerställa
att den överensstämmer med internationella konventionskrav på
övervakning och godkännande av tankspolning av lasttankar och
”proceeding en route” som grund för att tillåta utsläpp av lastrester.

Regeringen instämmer i huvudsak i Riksrevisionens rekommendationer
till regeringen och har åtgärdat eller bereder åtgärder för att hantera frågor
som berörs av rekommendationerna. Regeringen kommenterar även i viss
utsträckning Riksrevisionens iakttagelser och rekommendationer som
berör myndigheterna.

I och med denna skrivelse anser regeringen att Riksrevisionens rapport
är slutbehandlad.
