# Riksrevisionens rapport om Industriklivet

I skrivelsen redovisar regeringen sin bedömning av de iakttagelser och rekommendationer som Riksrevisionen har gjort i rapporten Industriklivet – planering, genomförande och uppföljning (RiR 2024:17).

Riksrevisionens övergripande slutsats är att både regeringens utformning av, och Statens Energimyndighets arbete med Industriklivet har flera brister. Riksrevisionen bedömer därmed att det finns en risk för att Industriklivet inte på ett effektivt sätt bidrar till vare sig industrins klimatomställning eller Sveriges klimatmål.

Regeringen välkomnar Riksrevisionens granskning av Industriklivet och instämmer i vissa av de rekommendationer som Riksrevisionen har gett.
Regeringen har den 16 januari 2025 givit Naturvårdsverket i uppdrag att tillsammans med Statens Energimyndighet se över en eventuell överlappning mellan Klimatklivet och Industriklivet och vid behov föreslå justeringar i respektive stödförordning.

I och med denna skrivelse anser regeringen att Riksrevisionens rapport
är slutbehandlad.
