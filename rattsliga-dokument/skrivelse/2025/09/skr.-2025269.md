# Riksrevisionens rapport om Migrationsverkets hantering av medborgarskapsärendenSkr. 2025/26:9

I skrivelsen redovisar regeringen sin bedömning av de iakttagelser och rekommendationer som Riksrevisionen har gjort i rapporten Migrationsverkets hantering av medborgarskapsärenden (RiR 2025:5).

Riksrevisionens övergripande bedömning är att Migrationsverkets
hantering av medborgarskapsärenden inte är effektiv. Riksrevisionen
bedömer att Migrationsverkets styrning och organisering lett till bristande
möjlighet att fatta korrekta beslut utan onödiga dröjsmål. Brister i rutiner,
beslutsunderlag och handläggningssystem påverkar bedömningen av
identitet, hemvist och andra hinder för medborgarskap. Handläggningstiden bedöms vara oskäligt lång för utredningskrävande medborgarskapsärenden. Riksrevisionen framhåller även att regeringen inte vidtagit tillräckliga åtgärder för att bemöta de negativa konsekvenserna av införandet av begäran om avgörande i förvaltningslagen (2017:900).

Regeringen välkomnar Riksrevisionens granskning som ett värdefullt
underlag för det fortsatta arbetet med en effektiv och rättssäker hantering
av medborgarskapsärenden. Regeringen instämmer delvis i Riksrevisionens
rekommendationer. Regeringen har gett Migrationsverket i
uppdrag att vidta kraftfulla åtgärder för att säkerställa att förfarandet och
de krav som uppställs i regleringen av ärenden om medborgarskap
upprätthålls i syfte att förstärka säkerhetsperspektivet.
I och med denna skrivelse anser regeringen att granskningsrapporten är
färdigbehandlad.
