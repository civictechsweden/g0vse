# Riksrevisionens rapport om den statliga styrningen av det civila försvarets uppbyggnadSkr. 2024/25:206

I skrivelsen redogör regeringen för sin bedömning av de slutsatser och rekommendationer som Riksrevisionen lämnar i rapporten Den statliga styrningen av det civila försvarets uppbyggnad (RiR 2025:4). I och med denna skrivelse anser regeringen att Riksrevisionens rapport är slutbehandlad.

Riksrevisionens övergripande bedömning i rapporten är att regeringens
styrning av det civila försvarets uppbyggnad inte har varit tillräckligt
effektiv under perioden som granskats, åren 2015–2024. Regeringens
styrning har brustit i tydlighet kring vad som ska åstadkommas av vem,
vid vilken tidpunkt och i vilken omfattning. Vidare bedömer
Riksrevisionen att underlagen från Försvarsmakten och Myndigheten för
samhällsskydd och beredskap (MSB) har förbättrats under perioden, men
att det först är i slutet av den granskade perioden som underlagen blivit så
konkreta att en effektiv prioritering varit möjlig.

Regeringen instämmer i huvudsak i Riksrevisionens iakttagelser om att
den statliga styrningen av uppbyggnaden av det civila försvaret inte varit
tillräckligt effektiv mellan 2015 och 2022. Enligt regeringens bedömning
har dock styrningen och uppföljningen påtagligt förbättrats sedan 2022.
Regeringen verkar kontinuerligt för att styrningen och uppföljningen ska
stärkas ytterligare med särskilt fokus på transparens och ändamålsenlighet
för att på så sätt nå den ökade ambitionsnivå som krävs för att höja
förmågan inom det civila försvaret.

Riksrevisionen ger regeringen tre rekommendationer. Regeringen
redogör i denna skrivelse för flera åtgärder som har vidtagits och planeras
för att förbättra styrningen av det civila försvaret. Åtgärderna omfattar
såväl författningsändringar som ekonomisk styrning.
