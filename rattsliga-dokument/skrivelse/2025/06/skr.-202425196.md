# Riksrevisionens rapport om lärosätenas arbete mot avhopp på bristyrkesutbildningar2024/25:196

Regeringen redovisar sin bedömning av de iakttagelser och
slutsatser samt rekommendationer som Riksrevisionen lämnar till
regeringen i sin granskningsrapport Lärosätenas arbete mot avhopp från
bristyrkesutbildningar.

Riksrevisionens övergripande slutsats är att lärosätena erbjuder många
stödinsatser för att motverka avhoppen från granskade bristyrkesutbildningar, men det finns flera betydande hinder mot ett effektivt arbete, varav några ligger utanför lärosätenas kontroll. Riksrevisionen konstaterar att lärosätenas kunskap om studenters avhopp måste öka och ger flera rekommendationer till regeringen för att öka kunskapen om studenternas avhopp så att rätt stödinsatser kan sättas in.

Regeringen välkomnar granskningen och instämmer i huvudsak i
Riksrevisionens iakttagelser. Regeringen har redan vidtagit flera åtgärder
för att höja kvaliteten i högskolan, bl.a. genom att höja ersättningsbeloppen
för vissa utbildningsområden för att möjliggöra mer lärarledd tid
och förbättrade utbildningsmiljöer. Vidare har regeringen satsat på
högskolepedagogisk utveckling i ingenjörsutbildningarna och byggt ut
basårsutbildningar. Detta skapar goda förutsättningar för att öka
genomströmningen och minska avhoppen. Rapporten utgör dock ett
värdefullt kunskapsunderlag om avhopp och genomströmning i
högskolan. Tillsammans med det arbete som redan utförs bidrar den till att
förbättra regeringens och lärosätenas kunskap om frågan.

Med denna skrivelse anser regeringen att Riksrevisionens rapport är
slutbehandlad.
