# Riksrevisionens rapport om tillfälliga anstånd med inbetalning av skattSkr. 2024/25:184

Riksrevisionen har granskat om tillfälliga anstånd med inbetalning av skatt har varit en effektiv åtgärd. Tillfälliga anstånd med inbetalning av skatt har använts som krisåtgärd både i samband med finanskrisen och under pandemin och åren som följde därefter. Åtgärden innebär att företag kan skjuta upp inbetalningen av vissa skatter för att senare betala in skatten med påförd ränta och avgift. Syftet har varit att underlätta för i grunden sunda och livskraftiga företag med tillfälliga likviditetsproblem.

Riksrevisionens övergripande slutsats är att de tillfälliga anstånden har varit en förhållandevis effektiv åtgärd. Det har dock funnits vissa brister. Riksrevisionen lämnar fem rekommendationer till regeringen att beakta i framtida förslag om tillfälliga anstånd med inbetalning av skatt. Dessa är att begränsa möjligheten att få anstånd beviljat till tidsperioder när kreditmarknaden inte fungerar normalt, begränsa anståndens omfattning till ett fåtal redovisningsperioder, överväga att förtydliga skälen för när anstånd inte ska beviljas, överväga om anståndsavgift och kostnadsränta ska tas ut löpande samt förbättra beräkningen av förväntade uppbördsförluster och redogöra för riskerna med skattekrediter.

Regeringen ser inga skäl att genomföra några åtgärder i närtid med anledning av Riksrevisionens rekommendationer. Däremot kan Riksrevisionens rekommendationer, i de delar som regeringen gör samma bedömning som Riksrevisionen, komma att utgöra en del av de överväganden som görs i händelse av en framtida kris.

I och med denna redovisning anser regeringen att Riksrevisionens rapport är slutbehandlad.
