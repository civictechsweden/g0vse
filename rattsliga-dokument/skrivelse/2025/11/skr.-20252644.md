# Riksrevisionens rapport om antagningen till polisutbildningenSkr. 2025/26:44

I denna skrivelse redovisar regeringen sin bedömning av de iakttagelser och rekommendationer som Riksrevisionen lämnar i sin granskningsrapport Antagningen till polisutbildningen (RiR 2025:13).

Riksrevisionen har granskat om antagningen till polisutbildningen är effektiv. Granskningen omfattar tidsperioden 2017–2024. Riksrevisionens övergripande slutsats är att antagningen till polisutbildningen inte är effektiv. Dels är det inte säkerställt att antagningsprocessen är anpassad för att selektera ut lämpade kandidater för polisyrket, dels främjar inte antagningsprocessen god hushållning utan kan bli mer effektiv.

Utifrån iakttagelserna lämnar Riksrevisionen två rekommendationer till regeringen och ett antal rekommendationer till Polismyndigheten och Plikt- och prövningsverket. En rekommendation till regeringen handlar om att genomföra en översyn av det nuvarande tillväxtmålet om att Polismyndigheten ska uppnå en polistäthet som minst motsvarar genomsnittet i EU.

Regeringen instämmer delvis i bedömningen att det finns utmaningar med det nuvarande tillväxtmålet, men menar att det är nödvändigt med ett riktmärke för att säkerställa fler poliser och en ökad polisiär närvaro i hela landet i syfte att trycka tillbaka brottsligheten. Regeringen bedömer därför att det nuvarande tillväxtmålet bör ligga fast.

Den andra rekommendationen handlar om att regeringen bör genomföra en översyn av finansieringen av Plikt- och prövningsverkets prövningskapacitet för polisprövningar och att finansieringen bör dimensioneras utifrån faktiskt genomförda prövningar. Regeringen menar att det är viktigt med en ändamålsenlig och kostnadseffektiv finansiering av prövningsverksamheten. Regeringen avser därför att ta initiativ till en översyn av finansieringsmodellen och föreslå en kostnadseffektiv och mer flexibel och behovsanpassad modell som bättre speglar faktisk efterfrågan och nyttjandegrad.

I och med denna skrivelse anser regeringen att Riksrevisionens rapport är slutbehandlad.
