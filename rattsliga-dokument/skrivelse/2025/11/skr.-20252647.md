# Riksrevisionens rapport om systemet för lärarlegitimationSkr. 2025/26:47

I skrivelsen redovisar regeringen sin bedömning av de iakttagelser och slutsatser samt rekommendationer som Riksrevisionen lämnar till regeringen i sin granskningsrapport Systemet för lärarlegitimation – utformning, styrning och uppföljning (RiR 2025:12).

Riksrevisionen har granskat om legitimationssystemet för lärare och förskollärare fungerar effektivt. Riksrevisionens övergripande slutsats är att legitimationssystemet inte har fått det genomslag som förväntades, bl.a. på grund av den lärarbrist som råder och att systemet inte tillräckligt väl hindrar olämpliga lärare från att arbeta i skolan. Riksrevisionens sammantagna bedömning är att lärarlegitimationssystemet inte fungerar effektivt.

Riksrevisionens rekommendationer till regeringen är bl.a. att regelbundet utvärdera vilka undantag från legitimationskravet som fortsatt är motiverade, att ge Statens skolverk möjlighet att kontrollera belastningsregistret i samband med ansökan om legitimation för lärare och förskollärare och att utöka registerkontrollen av personal inom skolväsendet.

Regeringen instämmer i huvudsak i Riksrevisionens iakttagelser om hur systemet med lärarlegitimation kan utvecklas. En trygg och säker skolmiljö och en skola där lärare har förutsättningar att fokusera på sin undervisning och elevers kunskapsutveckling prioriteras högt av regeringen. Med denna skrivelse anser regeringen att Riksrevisionens rapport är slutbehandlad.
