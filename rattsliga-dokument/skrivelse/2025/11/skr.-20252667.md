# Riksrevisionens rapport om likvärdighet i förskolan – statens stöd, uppföljning och tillsynSkr. 2025/26:67

I skrivelsen redovisar regeringen sin bedömning av de iakttagelser och slutsatser samt rekommendationer som Riksrevisionen lämnar till regeringen i sin granskningsrapport Likvärdighet i förskolan – statens stöd, uppföljning och tillsyn (RiR 2025:15).

Riksrevisionen har granskat om staten arbetar effektivt för att främja en likvärdig förskola. Riksrevisionens övergripande slutsats är att Statens skolverk (Skolverket) och Statens skolinspektion (Skolinspektionen) inte arbetar tillräckligt effektivt för att främja målet om en likvärdig förskola. Riksrevisionen bedömer också att nuvarande tillsynssystem för förskolan, där tillsynen är delad mellan kommunerna och Skolinspektionen, inte främjar en enhetlig och rättssäker tillsyn.

Riksrevisionens rekommendation till regeringen är att se till att det finns förutsättningar för en rättssäker och enhetlig tillståndsprövning och tillsyn av alla förskolor på verksamhetsnivå. Exempelvis kan det ske genom att Skolinspektionen får ansvar för tillståndsprövning och tillsyn av alla förskolor, eller att en myndighet får ansvar för tillsynsvägledning till kommunerna samtidigt som Skolinspektionen får ansvar att utöva tillsyn av den kommunala förskolan på verksamhetsnivå. Regeringen har under den tid som granskningen pågått tillsatt Utredningen om en likvärdig förskola av god kvalitet med obligatorisk språkförskola (U 2024:04) och bedömer att det för närvarande inte finns skäl att vidta ytterligare åtgärder med anledning av Riksrevisionens rekommendation.

Med denna skrivelse anser regeringen att Riksrevisionens rapport är slutbehandlad.
