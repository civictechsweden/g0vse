# Riksrevisionens rapport om generella statsbidrag som stabiliseringspolitiskt instrumentSkr. 2025/26:51

I skrivelsen behandlar regeringen Riksrevisionens iakttagelser och rekommendationer
i rapporten Generella statsbidrag som stabiliseringspolitiskt instrument (RiR 2025:19).

Riksrevisionen har granskat om höjningarna av de generella statsbidragen
under covid-19-pandemin utformades effektivt som stabiliseringspolitiskt
instrument. Enligt Riksrevisionen kunde höjningarna ha utformats på ett effektivare sätt, bl.a. hade kommunikationen om och dimensioneringen
av statsbidragen kunnat vara mer träffsäkra. Riksrevisionen anser också att regeringens redovisning brister i transparens. Riksrevisionen lämnar flera rekommendationer till regeringen inför framtida höjningar av generella statsbidrag i stabiliseringspolitiskt syfte.

Regeringen strävar ständigt efter att utforma ändamålsenliga åtgärder.
Riksrevisionens iakttagelser och rekommendationer kommer att vara
användbara i detta arbete. Vid en kris överväger regeringen vid behov
olika former av stabiliseringspolitiska instrument för att stötta kommuner
och regioner. Regeringen avser också att utveckla de övergripande stabiliseringspolitiska principerna i sin kommande skrivelse om det finanspolitiska ramverket.

I och med denna skrivelse anser regeringen att Riksrevisionens rapport
är slutbehandlad.
