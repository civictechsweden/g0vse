# Riksrevisionens rapport om statens insatser mot ekonomiskt våld i nära relationer, Skr. 2025/26:23Skr. 2025/26:23

Skrivelsen innehåller regeringens bedömning och åtgärder med anledning av Riksrevisionens rapport Statens insatser mot ekonomiskt våld i nära relationer (RiR 2025:6). Riksrevisionen har granskat om staten arbetar effektivt för att motverka ekonomiskt våld i nära relationer.

Riksrevisionens övergripande bedömning är att det finns väsentliga
brister i statens arbete. Riksrevisionen bedömer att regeringen och berörda
myndigheter inte har vidtagit tillräckliga åtgärder för att motverka
ekonomiskt våld samt att regeringen inte i tillräcklig utsträckning har
uppmärksammat problemen. Vidare bedömer Riksrevisionen att regeringen
inte systematiskt har följt upp behovet av lagstiftningsåtgärder. Det
allmänna kunskapsläget om våldets omfattning och karaktär bedöms
dessutom vara fragmentariskt.

Arbetet med att förebygga och bekämpa mäns våld mot kvinnor, våld i
nära relationer, hedersrelaterat våld och förtryck samt prostitution och
människohandel är högt prioriterat av regeringen. Att motverka ekonomiskt
våld är centralt i detta arbete. Regeringen välkomnar Riksrevisionens
granskning, som utgör ett viktigt bidrag till att arbetet kan fortsätta att
utvecklas.

Regeringen har vidtagit flera åtgärder i linje med Riksrevisionens
rekommendationer och kommer att fortsätta arbetet för att förebygga och
bekämpa ekonomiskt våld inom ramen för arbetet med en kommande
långsiktig strategi avseende mäns våld mot kvinnor, våld i nära relationer,
hedersrelaterat våld och förtryck samt prostitution och människohandel.
I och med denna skrivelse anser regeringen att Riksrevisionens rapport är
slutbehandlad.
