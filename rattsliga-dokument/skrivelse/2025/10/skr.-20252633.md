# Riksrevisionens rapport om statliga strategiska digitaliseringsprojektSkr. 2025/26:33

I skrivelsen redovisar regeringen sin bedömning av Riksrevisionens iakttagelser och rekommendationer i granskningsrapporten Statliga strategiska digitaliseringsprojekt – stora gemensamma utmaningar (RiR 2025:8).

Riksrevisionens övergripande slutsats är att det finns flera effektivitetsbrister i statens arbete med strategiska digitaliseringsprojekt, att det stöd som ges till myndigheter gällande it-upphandlingar behöver förbättras och att målen för digitaliseringen av den offentliga förvaltningen behöver bli mätbara för att systematiskt kunna följas upp bättre.

Regeringen välkomnar Riksrevisionens granskning och instämmer delvis i de redovisade iakttagelserna. Rapporten utgör ett viktigt bidrag i det kontinuerliga förbättringsarbetet när det gäller myndigheternas verksamhetsutveckling och regeringens styrning av myndigheterna. Som ett led i det arbetet har regeringen beslutat om en ny digitaliseringsstrategi som syftar till att bättre tillvarata digitaliseringens möjligheter. Regeringen anser att stödet som ges till myndigheter inom upphandlingsområdet behöver koordineras och vidareutvecklas. I budgetpropositionen för 2026 anförde regeringen att vissa uppgifter bör överföras från Kammarkollegiet och Myndigheten för digital förvaltning till Upphandlingsmyndigheten. Regeringen beslutade den 2 oktober 2025 om en färdplan för offentliga affärer. Upphandlingsmyndigheten har getts i uppdrag att främja och följa upp genomförandet av färdplanen samt att bl.a. inrätta ett forum som ska samordna upphandlingsstöd kopplat till it.

I och med denna skrivelse anser regeringen att Riksrevisionens rapport är slutbehandlad.
