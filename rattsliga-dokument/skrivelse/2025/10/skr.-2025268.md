# Riksrevisionens rapport om LKAB:s omställningSkr. 2025/26:8

I skrivelsen redovisar regeringen sin bedömning av de iakttagelser och
rekommendationer som Riksrevisionen har redovisat i rapporten LKAB:s
omställning – planering för en ny värdekedja (RiR 2025:7)

Riksrevisionen har granskat om regeringen och Luossavaara-Kiirunavaara Aktiebolag (LKAB) har agerat affärsmässigt vid planeringen av omställningen av bolagets verksamhet till produktion av järnsvamp. Myndigheten bedömer bl.a. att både regeringen som ägare och LKAB i huvudsak har agerat affärsmässigt. Riksrevisionen anser dock att processen för att fastställa ekonomiska mål för de statliga bolagen är bristfällig och rekommenderar regeringen att säkerställa att det beräknade lönsamhetsmålet tillämpas konsekvent.

Regeringen instämmer i Riksrevisionens bedömning att dokumentationen av vissa ställningstaganden i samband med framtagandet av de ekonomiska målen för LKAB kunde ha varit tydligare. En översyn av riktlinjerna för denna process har genomförts i Regeringskansliet, bl.a. i syfte att säkerställa att de antaganden som ligger till grund för ägarens ställningstaganden tydligt redovisas och dokumenteras. Regeringen anser i övrigt inte att processen för framtagandet av de aktuella målen har varit bristfällig.

Regeringen avser mot denna bakgrund inte att vidta några ytterligare åtgärder med anledning av Riksrevisionens rapport, och anser i och med denna skrivelse att rapporten är slutbehandlad.
