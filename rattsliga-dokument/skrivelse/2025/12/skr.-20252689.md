# Riksrevisionens rapport om arbetsrättsliga villkor i offentlig upphandlingSkr. 2025/26:89

Riksrevisionen har i rapporten Arbetsrättsliga villkor i offentlig upphandling (RiR 2025:21) redovisat sin granskning av om regeringen och myndigheterna vidtagit effektiva åtgärder för skäliga arbetsvillkor i offentliga upphandlingar. I denna skrivelse behandlar regeringen Riksrevisionens iakttagelser och de rekommendationer som myndigheten riktar till regeringen.

Riksrevisionen bedömer att det finns möjligheter att effektivisera myndigheternas arbete, att uppföljningen av arbetsrättsliga krav behöver utökas och att mer stöd behövs. Myndigheten rekommenderar att regeringen säkerställer ett utökat stöd och att den utreder hur uppföljningen av arbetsrättsliga villkor kan centraliseras.

Regeringen instämmer i att det finns möjligheter att effektivisera myndigheternas arbete och har bland annat tagit initiativ till följande åtgärder.

Regeringen har beslutat att ge Upphandlingsmyndigheten ett bredare uppdrag för att stärka det offentliga upphandlingsstödet.

Upphandlingsmyndigheten har bland annat fått i uppdrag att informera och vägleda upphandlande aktörer om den färdplan för de offentliga affärerna 2025–2030 som regeringen beslutat om och ta fram stöd för arbetsrättsliga villkor och uppföljning.

Regeringen bedömer att dessa åtgärder kan leda till att det blir lättare för myndigheter att ställa arbetsrättsliga villkor och att följa upp dessa.

I och med denna skrivelse anser regeringen att Riksrevisionens rapport är slutbehandlad.
