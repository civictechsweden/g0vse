# Riksrevisionens rapport om statens användning och anskaffning av kontorslokalerSkr. 2025/26:65

I skrivelsen behandlar regeringen Riksrevisionens iakttagelser och rekommendationer till regeringen i rapporten Kostsam kvadratjakt – statens användning och anskaffning av lokaler (RiR 2025:17).

Riksrevisionens övergripande slutsats i rapporten är att statens användning och anskaffning av lokaler kan bli mer effektiv. Riksrevisionen bedömer att det finns stor effektiviseringspotential i att minska kontorsareorna och att öka myndigheternas samverkan. Riksrevisionen konstaterar vidare att det är dyrt med kontorslokaler i centrala Stockholm och att lokalisering till mindre centrala lägen skulle kunna sänka kostnaderna.

Regeringen välkomnar granskningen och delar Riksrevisionens bedömning att statens användning och anskaffning av lokaler kan bli mer effektiv. I likhet med Riksrevisionen anser regeringen att det behövs en tydligare styrning av och ett bättre stöd för myndigheterna vid användning och anskaffning av lokaler. Samtidigt konstaterar regeringen att verksamhetsansvaret och arbetsgivarpolitiken i staten är delegerade till myndigheterna för att möjliggöra verksamhetsnära anpassningar för ökad effektivitet.

Regeringen bedömer att myndigheternas och regeringens kontinuerliga arbete med att öka effektiviteten i statsförvaltningen samt det arbete med förslag till förordningsändringar för en effektivare och mer ändamålsenlig användning och anskaffning av lokaler som för närvarande pågår inom Regeringskansliet kommer att skapa goda förutsättningar för en mer kostnadseffektiv användning och anskaffning av lokaler i staten.

I och med denna skrivelse anser regeringen att Riksrevisionens rapport är slutbehandlad.
