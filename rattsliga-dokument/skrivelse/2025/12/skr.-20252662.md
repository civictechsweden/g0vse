# Riksrevisionens rapport om statens främjande av de nationella minoritetsspråkenSkr. 2025/26:62

I skrivelsen redogör regeringen för sin bedömning av de slutsatser och rekommendationer som Riksrevisionen lämnar i rapporten Nationella minoritetsspråk – kortsiktiga och otillräckliga statliga insatser (RiR 2025:16).

Riksrevisionens övergripande slutsats är att statens insatser inte är tillräckliga för att nå målet om att hålla de nationella minoritetsspråken levande. Staten kan använda sina resurser mer effektivt, bland annat genom att fördela resurserna över längre tid i stället för i korta satsningar.

Riksrevisionen bedömer även att det behövs bättre samordning av undervisning i minoritetsspråken, tydligare information om vägarna till lärarutbildning och att information och stöd på området behöver samlas på ett mer lättillgängligt sätt.

Regeringen instämmer i huvudsak i Riksrevisionens iakttagelser. Regeringen är angelägen om att arbeta långsiktigt för att hålla minoritetsspråken levande och ser allvarligt på att statens insatser inte är tillräckliga för att nå målet om att hålla de nationella minoritetsspråken levande.

Riksrevisionen ger regeringen fem rekommendationer. Regeringen redogör i denna skrivelse för flera åtgärder som har vidtagits och planeras för att effektivisera statens insatser för att främja de nationella minoritetsspråken. Åtgärderna omfattar framför allt ändringar i aktuella myndigheters instruktioner i syfte att stärka det långsiktiga arbetet för de nationella minoritetsspråken.

I och med denna skrivelse anser regeringen att Riksrevisionens rapport är slutbehandlad.
