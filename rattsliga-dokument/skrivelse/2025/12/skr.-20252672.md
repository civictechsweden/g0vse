# Riksrevisionens rapport om Arbetsförmedlingens stöd till personer med funktionsnedsättningSkr. 2025/26:72

Skrivelsen innehåller regeringens bedömning och åtgärder med anledning av Riksrevisionens rapport om Arbetsförmedlingens stöd till personer med funktionsnedsättning (RiR 2025:20).

Riksrevisionens slutsats är att granskningen visar på effektivitetsbrister i Arbetsförmedlingens arbete med denna grupp. Riksrevisionen bedömer också att regeringens styrning inte har varit tillräckligt effektiv.

Regeringen anser att ett effektivt och individanpassat stöd från Arbetsförmedlingen är avgörande för att fler personer med funktionsnedsättning som medför nedsatt arbetsförmåga ska kunna etablera sig på arbetsmarknaden.

Regeringen har identifierat att det behövs en rad insatser för att förbättra stödet på arbetsmarknaden för personer med funktionsnedsättning.

Regeringen följer fortsatt Arbetsförmedlingens arbete med att ge ändamålsenligt stöd till personer med funktionsnedsättning som medför nedsatt arbetsförmåga och kommer att överväga behovet av ytterligare åtgärder. Riksrevisionens granskning utgör ett värdefullt bidrag i det arbetet. I och med denna skrivelse anser regeringen att Riksrevisionens rapport är slutbehandlad.
