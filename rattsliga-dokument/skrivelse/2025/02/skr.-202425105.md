# Riksrevisionens rapport om Spelinspektionens tillsyn över spelmarknaden

I skrivelsen behandlar regeringen Riksrevisionens iakttagelser och rekommendationer till regeringen i rapporten Spelinspektionens tillsyn över spelmarknaden (RiR 2024:19).

Riksrevisionens övergripande slutsats i rapporten är att tillsynen över spelmarknaden inte är tillräckligt effektiv för att motsvara de förväntningar som riksdagen och regeringen uttryckte i samband med omregleringen av spelmarknaden 2019. Riksrevisionen bedömer att Spelinspektionen genomför få inspektioner, inte gör valet av de aktörer som blir föremål för tillsyn utifrån välgrundade riskanalyser och inte i tillräcklig utsträckning följer upp om påtalade brister rättats till. Riksrevisionen konstaterar vidare att spellagens (2018:1138) nuvarande tillämpningsområde försvårar arbetet mot olagligt spel.

Regeringen välkomnar granskningen och delar Riksrevisionens bedömning att Spelinspektionen under vissa perioder inte haft förutsättningar att bedriva tillsyn i tillräcklig omfattning. Regeringen har vidtagit flera åtgärder för att förstärka myndighetens förutsättningar att bedriva tillsyn samt säkerställa att det tas fram tillförlitliga uppgifter om tillsynens omfattning och resultat. En sakkunnig har fått i uppdrag att biträda Finansdepartementet med att lämna förslag på hur spellagens tillämpningsområde bör utformas.

I och med denna skrivelse anser regeringen att Riksrevisionens rapport är slutbehandlad.
