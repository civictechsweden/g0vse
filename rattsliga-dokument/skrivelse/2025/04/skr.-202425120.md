# Riksrevisionens rapport om tillämpningen av det finanspolitiska ramverket 2024

I skrivelsen redovisar regeringen sin bedömning av de iakttagelser och rekommendationer som Riksrevisionen har redovisat i rapporten Regeringens tillämpning av det finanspolitiska ramverket 2024 (RiR 2024:25).

I rapporten bedömer Riksrevisionen att den föreslagna finanspolitiken är redovisad i enlighet med det finanspolitiska ramverket, men inte fullt ut utformad i enlighet med ramverket. Myndigheten anser bl.a. att planen för återgång till överskottsmålet som regeringen redovisar är för kortfattad och rekommenderar att den tydliggörs. Riksrevisionen anser också att regeringen bör förbättra jämförelsen av prognosen för det strukturella sparandet och komplettera uppföljningen av kommunsektorns balanskrav med separat redovisning av kommuner respektive regioner.

Vidare behöver regeringen enligt myndigheten utveckla redovisningen när det gäller förslag till nivå på utgiftstaket för att tydliggöra regeringens syn på vad som är en rimlig nivå på skatteuttaget på längre sikt. Myndigheten rekommenderar även regeringen att i propositioner med förslag på ändringar i statens budget förtydliga skälen till att sådana förslag lämnas och redovisa förslagens finansiering tydligare.
