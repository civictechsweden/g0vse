# Riksrevisionens rapport om tillsynen över medicintekniska produkter

Regeringen redovisar hur den bedömer och vilka åtgärder den vidtagit utifrån vad Riksrevisionen har iakttagit i rapporten Tillsynen över medicintekniska produkter – prioriteringar, genomförande och uppföljning, RiR 2024:23.

Regeringen välkomnar Riksrevisionens granskning och konstaterar att den utgör ett viktigt bidrag i arbetet för att uppnå en effektiv tillsyn över medicintekniska produkter.

Med anledning av Riksrevisionens rekommendationer har regeringen gett ett uppdrag till Läkemedelsverket och IVO om möjligheten att flytta ansvaret för tillsyn över egentillverkade medicintekniska produkter från IVO till Läkemedelsverket.

Regeringen har även uppdragit åt Läkemedelsverket att se över modellen för årsavgifter för Läkemedelsverkets medicintekniska verksamhet och att sprida information och kunskapsstöd om regelverket om medicintekniska produkter till den medicintekniska branschen, hälso- och sjukvården och socialtjänsten.

I och med denna skrivelse anser regeringen att Riksrevisionens granskningsrapport är slutbehandlad.
