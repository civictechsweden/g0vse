# Sverige i Förenta Nationerna

I skrivelsen lämnar regeringen en redogörelse för Förenta Nationernas verksamhet och olika aspekter på svensk FN-politik efter FN:s 50-årsjubileum 1995 (inför jubileet överlämnades Regeringens skrivelse 1995/96:40 FN inför framtiden). I inledningsavsnittet sammanfattas några huvudlinjer i hur regeringen ser på FN och Sveriges medlemskap i organisationen och vad den vill göra för att stärka FN och möjligheterna för global säkerhet och samarbete. Därefter följer en redovisning av Sveriges agerande och viktiga frågor i FN:s verksamhet, såsom fred och säkerhet, humanitära frågor, ekonomiska och sociala frågor, utvecklingssamarbete och mänskliga rättigheter. Vidare behandlas det pågående reformarbetet och Sveriges medlemskap i säkerhetsrådet. I avslutningen redovisas ett antal frågor som regeringen anser vara av särskild betydelse i det fortsatta svenska FN-arbetet.
