# Vissa frågor inom hälso- och sjukvårdsområdet

I skrivelsen rapporterar regeringen om hur den arbetar med åtgärder inom ett antal vårdområden. Riksdagens tillkännagivande är dock härmed inte slutbehandlat. Regeringen återkommer till riksdagen med ytterligare rapporter om hur den bedriver arbetet med att genomföra fler åtgärder.

Enligt tillkännagivandet ska regeringen vidta följande åtgärder:

1. Regeringens övergripande målsättning bör vara att antalet vårdplatser ska öka. Regeringen ska därför ta fram en nationell plan för hur bristen på vårdplatser ska åtgärdas.
2. Regeringen ska se över frågan om samordning av vårdköerna. Onödig administration bör undvikas, och enkel lättillgänglig information till patienter och deras anhöriga bör prioriteras för att utnyttja ledig kapacitet i vården.
3. Regeringen ska se över frågan om att i hälso- och sjukvårdslagen och patientlagen  införa en rätt för patienten att fritt söka såväl öppen som sluten specialistvård i hela landet.
4. Regeringen ska ge Nationella vårdkompetensrådet i uppdrag att ta fram en plan med förslag på åtgärder för att dimensionera antalet utbildningsplatser till behovet av personal. Behovet av specialistsjuksköterskor, biomedicinska analytiker, röntgensjuksköterskor och specialistläkare i allmänmedicin bör beaktas särskilt. Vidare bör de problem som uppkommer när exempelvis sjuksköterskestuderande ska göra sin verksamhetsförlagda utbildning  åtgärdas. Regeringen bör efter samråd med Sveriges Kommuner och Regioner besluta om planens genomförande.
5. Regeringen ska se över frågan om att införa fler möjligheter för
   vårdens medarbetare att arbeta för olika huvudmän. Regeringen ska även se över frågan om att förbättra möjligheterna för privata vårdgivare att använda ledig operations- och behandlingskapacitet vid sjukhus och andra vårdinrättningar.
6. Regeringen ska se över frågan om arbetsmiljön inom vården. En
   lämplig myndighet bör få i uppdrag att genomföra en tillsyn över
   arbetsmiljön inom vården. Regeringen bör därefter vidta åtgärder.
   Vidare måste skyddet vid arbetsskador stärkas. Arbetsskadeutredningen bör i tilläggsdirektiv få i uppdrag att utreda hur försäkringsskyddet för utsatta yrkesgrupper, särskilt vård- och omsorgspersonal som arbetar utanför vårdinrättningar, kan stärkas genom arbetsskadeförsäkringen för den som i sitt arbete smittas av en sjukdom. I tilläggsdirektiven bör det också ingå att utredningen, med beaktande av ny kunskap om covid-19-pandemin, som t.ex. smittotillfälle och långtidscovid, ska utreda kriterierna i syfte att göra arbetsskadeförsäkringen mer ändamålsenlig.
7. Regeringen ska se över frågan om att stärka företagshälsovården i syfte att förebygga och åtgärda fysisk och psykisk ohälsa. Frågan om huruvida företagshälsovården kan involveras i stora verksamhetsförändringar bör även övervägas.

Regeringen återkommer med ytterligare skrivelser till riksdagen senast den 31 augusti 2022 och den 30 november 2022.
