# Kulturlivets internationalisering

I skrivelsen presenteras ett program för ökat internationellt kulturutbyte. Regeringen redovisar mål för kulturlivets internationalisering i ett långsiktigt perspektiv, hur de statliga insatserna i stort bör utvecklas samt hur uppgifts- och ansvarsfördelningen bland berörda statliga aktörer bör utformas.

Förändringarna i Sverige och vår omvärld under de senaste decennierna påverkar politiken på flera områden. För kulturlivets del kan bland annat framhållas förbättrade förutsättningar för internationella kontakter och en utveckling av nya konstnärliga nätverk.

De så kallade kulturella näringarna har växt i betydelse. Inom områden som Sverigefrämjandet, demokratifrämjandet och utvecklingssamarbetet spelar kulturen en allt viktigare roll. Sveriges medlemskap i Europeiska unionen (EU) har gett nya möjligheter till ökat internationellt samarbete och utbyte för svenska kulturaktörer.

I skrivelsen understryker regeringen betydelsen av att staten stödjer en fortsatt internationalisering inom kulturområdet, i första hand som en integrerad del av den nationella kulturpolitiken. Dessa insatser ska ske utifrån kulturlivets egna förutsättningar och behov och omfatta kulturlivets hela mångfald.

De svenska insatserna ska kännetecknas av hög kvalitet och konstnärlig integritet samt vara långsiktiga och grundade på ömsesidigt utbyte. Sverige ska hävda sig väl på kulturlivets internationella arenor. Internationella kulturmöten i Sverige ska stimuleras. Samverkan mellan kulturella aktörer inom olika politikområden ska stärkas. Sverige ska också vara en stark aktör i internationella organisationer som påverkar kulturlivet.
