# Det kyrkliga kulturarvet

I skrivelsen redovisar regeringen hur den kyrkoantikvariska ersättningen har använts mellan 2002–2017. Skrivelsen behandlar också tillgängligheten till de kyrkliga kulturminnena, kunskaps- och kompetensfrågor, samverkan mellan Svenska kyrkan och myndigheterna inom kulturmiljöområdet samt det kyrkliga kulturarvets roll i samhället.

Regeringen bedömer i skrivelsen bland annat att:

* Den kyrkoantikvariska ersättningen har stor betydelse för bevarandet av det kyrkliga kulturarvet.
* Ersättningen har fördelats och använts i enlighet med gällande principer.
* Kompetensen inom Svenska kyrkan om de kyrkliga kulturminnena har utvecklats positivt.
* Svenska kyrkan har upprätthållit en god tillgänglighet till de kyrkliga kulturminnena.
* En utvecklad användning av kyrkorummen inom Svenska kyrkans ram gynnar fortsatt bevarande och tillgänglighet och bör understödjas av det offentliga kulturarvsarbetet i den mån det är förenligt med kulturmiljölagstiftningen.
* I syfte att göra det kyrkliga kulturarvet till en angelägenhet för fler och bidra till ett hållbart samhälle i hela landet bör den centrala samrådsgruppen och de regionala samrådsgrupperna verka för fler samarbeten mellan Svenska kyrkan och andra samhällsaktörer.
* Staten bör även fortsättningsvis, tillsammans med Svenska kyrkan, ta ansvar för att det kyrkliga kulturarvet bevaras, används och utvecklas.
