# Framtid med Asien. En svensk Asienstrategi inför 2000-talet

Regeringen presenterar i denna skrivelse en svensk Asienstrategi inför 2000-talet. Utgångspunkten är Sveriges intressen och ansvarstaganden som de kommer till uttryck i vårt internationella agerande, önskan att främja vår välfärd genom sysselsättning och tillväxt samt de asiatiska ländernas egna mål och behov. Målsättningen är att skapa varaktiga, fördjupade och ömsesidiga förbindelser. Skrivelsen redovisar regeringens Asienpolitik inom ett antal viktiga områden som demokrati och mänskliga rättigheter, handel och direktinvesteringar, utvecklingssamarbete, miljö, forskning och utbildning, folkrörelser och gränsöverskridande nätverk samt kultur, information och Sverigefrämjande. Olika handlingsmöjligheter presenteras - på multilateral nivå, EU-nivå och bilateral nivå.
