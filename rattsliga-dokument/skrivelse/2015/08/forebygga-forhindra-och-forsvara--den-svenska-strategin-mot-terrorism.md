# Förebygga, förhindra och försvåra – den svenska strategin mot terrorism

![](/contentassets/d4fdc4bc1c314fdfb9aa6c7a3da9bc93/omslag.jpg?width=150&quality=85)

Terrorism hotar internationell fred och säkerhet, nationell säkerhet och våra grundläggande fri- och rättigheter. Varje år begås åtskilliga terroristattentat i världen. De senaste åren har problematiken med utländska terroriststridande accelererat kraftigt och det finns i nuläget inga tecken på att den utvecklingen kommer att avta.

Regeringen har nu tagit fram en ny nationell strategi mot terrorism som ska vara utgångspunkten för Sveriges långsiktiga arbete på detta område, både nationellt och internationellt. Syftet är att skapa en tydlig struktur för det arbete som krävs för att motverka terroristbrottslighet. I strategin betonas vikten av samverkan och en tydlig uppföljning av det arbete som görs.

Målet för all terrorismbekämpning är att undvika att terroristattentat genomförs. Arbetet delas in i tre områden – Förebygga, Förhindra och Försvåra. Ett särskilt fokus ligger på området Förebygga. Åtgärderna på detta område syftar till att motverka radikalisering och rekrytering till extremist- och terroristgrupper och att påverka individers avsikt att begå eller stödja terroristbrottslighet. På så sätt kan man minska basen för rekrytering till terrorism. Området Förhindra handlar om att motverka och minska förmåga och möjlighet att begå terroristattentat medan Försvåra handlar om att skapa och upprätthålla skydd för individer och minska samhällets sårbarhet för terroristattentat. Om ett terroristattentat ändå genomförs måste samhället också kunna hantera konsekvenserna av det.

En viktig utgångspunkt för regeringen är att grundläggande fri- och rättigheter och rättsstatens principer ska säkerställas vid alla insatser för att bekämpa terrorism.

[Uppdrag till Polismyndigheten att vidta åtgärder för att införliva regeringens strategi mot terrorism](/regeringsuppdrag/2015/08/uppdrag-till-polismyndigheten-att-vidta-atgarder-for-att-inforliva-regeringens-strategi-mot-terrorism/)

[Uppdrag till Säkerhetspolisen att vidta åtgärder för att införliva regeringens strategi mot terrorism](/regeringsuppdrag/2015/08/uppdrag-till-sakerhetspolisen-att-vidta-atgarder-for-att-inforliva-regeringens-strategi-mot-terrorism/)

[Pressmeddelande: Sveriges nya strategi mot terrorism](/pressmeddelanden/2015/08/sveriges-nya-strategi-mot-terrorism/)
