# Redovisning av AP-fondernas verksamhet t.o.m. 2015

I skrivelsen lämnar regeringen en redovisning av de allmänna pensionsfondernas (AP\-fondernas) verksamhet t.o.m. 2015\. I redovisningen ingår bl.a. en sammanställning av AP\-fondernas årsredovisningar för 2015 och en utvärdering av AP\-fondernas verksamhet sedan 2001\. Skrivelsen överlämnas årligen till riksdagen senast den 1 juni.

Under 2015 uppgick det samlade resultatet för Första–Fjärde och Sjätte
AP\-fonderna (buffertfonderna) till 65 miljarder kronor efter kostnader.
Det motsvarar en avkastning på 5,5 procent, vilket är i nivå med den
genomsnittliga avkastningen sedan 2001\. Det förvaltade kapitalet i
buffertfonderna uppgick till 1 230 miljarder kronor vid slutet av 2015,
vilket är 45 miljarder kronor mer än vid föregående årsskifte.
Utbetalningarna från buffertfonderna till inkomstpensionssystemet
uppgick netto till 21 miljarder kronor under 2015\.
