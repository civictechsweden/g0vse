# Kultur och delaktighet

I skrivelsen gör regeringen en resultatredovisning av ett av de nationella kulturpolitiska målen, det så kallade jämlikhetsmålet om delaktighet och eget skapande.

Enligt jämlikhetsmålet skall kulturpolitiken verka för att alla får möjlighet till delaktighet i kulturlivet och till kulturupplevelser samt till eget skapande.

Utvecklingen under de senaste decennierna visar att kulturvanorna i Sverige har utvecklats i jämlikhetsmålets riktning. Människor deltar i stor utsträckning i olika kulturaktiviteter och deltagandet har ökat på flera områden. Besök på teatrar, konserter, bibliotek, bio och konstutställningar ökar mest. Läsning av böcker ligger kvar på en hög nivå.

Traditionella sociala mönster för kulturaktiviteterna består, men skillnaderna mellan olika grupper har förändrats och minskat i flera avseenden. De statliga insatserna på kulturområdet har på ett verksamt sätt bidragit till den positiva utvecklingen för kulturaktiviteterna.

För att upprätthålla den höga aktivitetsnivån och för att öka den kulturella jämlikheten ytterligare bör de statliga insatserna fortsätta att förbättras med utgångspunkt i de nationella kulturpolitiska målen.
