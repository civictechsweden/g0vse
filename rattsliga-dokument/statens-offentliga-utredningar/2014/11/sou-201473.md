# Försvarsmakten i samhället – en långsiktigt hållbar militär personalförsörjning och en modern folkförankring av försvaret

De tre huvudfrågor som utredningen har haft i uppdrag att analysera närmare är:



* hur Försvarsmaktens militära personalförsörjningssystem kan utvecklas inom ramen för den försvarspolitiska inriktning som riksdagen har beslutat om,
* hemvärnet med de nationella skyddsstyrkornas uppgifter i fredstid, samt
* hur försvarets folkförankring kan säkerställas.

Bedömningarna och förslagen ska bidra till en bred rekryteringsbas för Försvarsmaktens militära personal där andelen kvinnor ökar jämfört med i dag. Förslagen ska även tydliggöra och möjliggöra en ökad användning av de resurser som finns inom hemvärnet med de nationella skyddsstyrkorna i fredstid. Vidare ska bedömningarna och förslagen bidra till att ytterligare säkerställa folkförankringen av försvaret.
