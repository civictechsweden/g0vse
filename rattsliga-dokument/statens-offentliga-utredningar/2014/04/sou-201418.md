# Straffskalorna för allvarliga våldsbrott

Utredningen föreslår att straffen för vissa allvarliga våldsbrott ska skärpas. De lägsta föreskrivna straffen för respektive brottstyp ska enligt förslagen uppgå till följande nivåer.

* Grovt olaga hot och grovt olaga tvång: fängelse i nio månader i stället för sex månader.
* Grov misshandel och grov utpressning: fängelse i ett år och sex månader i stället för ett år.
* Grovt rån och synnerligen grov misshandel: fängelse i fem år
* Dråp: fängelse i åtta år i stället för sex år.

Inga förändringar föreslås avseende maximistraffen för respektive brottstyp.

Vidare föreslår utredningen att ett nytt brott införs i brottsbalken, dråp under förmildrande omständigheter, med straffet fängelse i högst åtta år. Detta brott är avsett att ersätta det nuvarande brottet barnadråp. Utredningen föreslår också att de olika straffskalorna för brott mot lagen (1982:316\) med förbud mot könsstympning av kvinnor utformas på ett delvis annorlunda sätt. Förslaget innebär att straffet skärps väsentligt och att straffskalorna utformas efter mönster från andra allvarliga våldsbrott.
