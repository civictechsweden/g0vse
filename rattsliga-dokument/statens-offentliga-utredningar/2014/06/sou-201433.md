# Från hyresrätt till äganderätt

Utredningen har haft det övergripande uppdraget att arbeta fram ett system som gör det möjligt att omvandla befintliga hyreslägenheter i flerbostadshus till ägarlägenheter. Inom ramen för uppdraget har utredningen även haft i uppdrag att lyfta fram argument för och emot att det ska införas en omvandlingsmöjlighet och att göra en översyn av de nuvarande reglerna om ägarlägenheter.

Uppdraget kan delas in i tre delar:

* analysera och redogöra för skälen för och emot att det ska införas en omvandlingsmöjlighet
* utforma ett ändamålsenligt omvandlingsförfarande
* följa upp den tidigare ägarlägenhetsreformen

Uppdraget omfattar inte skattefrågor.

Utredningens målsättning har varit att arbeta fram ett ändamålsenligt omvandlingsförfarande som tillgodoser hyresgästernas intresse av att få köpa de omvandlade lägenheterna, samtidigt som det är ett attraktivt alternativ för den fastighetsägare som vill avyttra sin fastighet. En grundläggande del i systemet är också skyddet för de hyresgäster som väljer att bo kvar som hyresgäster efter det att den lägenhet som de hyr har omvandlats till en ägarlägenhet.

Utredningen föreslår att de nya bestämmelserna träder i kraft den 1 januari 2016\.
