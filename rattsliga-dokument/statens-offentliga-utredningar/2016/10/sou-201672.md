# Entreprenörskap i det tjugoförsta århundradet

Regeringen beslutade den 5 februari 2015 att tillsätta en utredning om Utveckling av innovations\- och entreprenörskapsklimatet i Sverige (Dir. 2015:10\) med professor Pontus Braunerhjelm som särskild utredare. I bred bemärkelse kan uppdraget beskrivas som att identifiera hinder och möjligheter, samt lämna förslag på åtgärder, för att förbättra och utveckla innovations\- och entreprenörskapsklimatet i Sverige.

I direktivet specificerades fem tematiska områden som skulle analyseras:

1. Ramvillkorens påverkan på entreprenörskap, innovation och omställningsförmåga
2. Företagsrekonstruktion och förutsättningar för en andra chans
3. Samordning och effektivisering av det innovations\- och företagsfrämjande stödet
4. Rörlighet, ökad samverkan samt ökat nyttiggörande av forskningsresultat
5. Förmågan att möta samhällsutmaningar

I uppdraget ingick dessutom en komparativ redogörelse av beskattning av entreprenörer och ägare, men inga förslag på förändringar vad gällde skatter eller socialavgiftsfrågor skulle lämnats. Vi har gjort två delredovisningar; ett inspel till regeringens forsknings\- och innovationspolitik den 23 oktober 2015 och ett underlag om affärsmodeller i cirkulär ekonomi den 25 januari 2016\. Uppdraget i sin helhet slutredovisas den 16 oktober 2016\.

Uppdraget är följaktligen brett och omfattar i princip samtliga policyområden utom skatter. Direktiven spänner också över förhållandevis detaljerade föreskrifter (t.ex. rekonstruktionsförfarandet) till mer generella frågeställningar (bemöta samhällsutmaningar). De bedömningar och förslag vi lämnar kommer att spegla den skiftande karaktären på frågeställningarna. I en drygt 300\-sidig Del 2 av betänkandet finns våra förslag till lagtext, författningskommentarer m.m. vad gäller rekonstruktionsförfarandet och förbättrade möjligheter till en "andra chans". Dessa sammanfattas också kortfattat i betänkandets kapitel 3\. Förslag och bedömningar gällande övriga frågeställningar återfinns i kapitel 2 samt kapitlen 4–6\. I det avslutande kapitlet 7 presenteras en konsekvensanalys avseende de statsfinansiella, företagsmässiga\- och jämställdhetsmässiga effekterna av våra förslag.
