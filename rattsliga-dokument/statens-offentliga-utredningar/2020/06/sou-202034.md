# Stärkt kvalitet och likvärdighet i fritidshem och pedagogisk omsorg

I detta betänkande redovisar Utredningen om fritidshem och pedagogisk omsorg uppdraget att lämna förslag som syftar till att stärka kvaliteten och likvärdigheten i fritidshem och pedagogisk omsorg.

Utredningen föreslår bland annat att:

* Skolverket ska ges i uppdrag att ta fram riktmärken för gruppstorlekar i fritidshemmet.
* Förtydligande krav om ändamålsenliga lokaler införs.
* Skolverket ska ges i uppdrag att utveckla stödmaterial om systematiskt kvalitetsarbete i fritidshemmet.
* Ett etableringsstopp för pedagogisk omsorg införs.
* En huvudman inom pedagogisk omsorg ska se till att personalen ges möjlighet till kompetensutveckling samt pedagogisk handledning.
* Varje huvudman inom pedagogisk omsorg ska systematiskt och kontinuerligt planera, följa upp, utveckla och utvärdera verksamheten. Kvalitetsarbetet ska dokumenteras.
