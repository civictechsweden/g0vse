# Sveriges internationella adoptionsverksamhetLärdomar och vägen framåtSOU 2025:61

![](/contentassets/10be526020b543d0b8ad20b7b8c3ac52/sou202561-1.jpg?width=150&quality=85)

Utredningen Sveriges internationella adoptionsverksamhet – lärdomar och vägen framåt tillsattes av regeringen i oktober 2021 efter ett enigt tillkännagivande i riksdagen. Bakgrunden var de uppgifter om oegentligheter och brister i den internationella adoptionsverksamheten som hade framkommit både internationellt och i Sverige.

I utredningens uppdrag har följande ingått:

* Utreda och klargöra förekomsten av oegentligheter i den svenska internationella adoptionsverksamheten och hur svenska aktörer agerat i samband med oegentligheter.
* Analysera reglering, organisering och processer samt olika aktörers ansvar och roll.
* Utreda behovet av adoptionsspecifikt stöd och lämna förslag på hjälp- och stödinsatser och hur de bör organiseras.
* Ta ställning till hur barnrättsperspektivet och rättssäkerheten kan stärkas i den framtida internationella adoptionsverksamheten.

De viktigaste förslagen i korthet är:

* En offentlig ursäkt till adopterade personer och deras familjer.
* Ett nationellt resurscentrum för adopterade personer och adoptionsfrågor ska erbjuda adoptionsspecifikt stöd.
* Adopterade personer ska ha rätt till ekonomiskt bidrag för resa till ursprungslandet.
* Verksamheten med att förmedla barn för adoption till Sverige ska avvecklas.
* Adoption över landgränser ska fortsatt vara tillåtet när det finns en personlig relation mellan sökanden och barnet. Staten ska ta ett större ansvar för att säkerställa att en adoption är till barnets bästa och att processen är rättssäker.
