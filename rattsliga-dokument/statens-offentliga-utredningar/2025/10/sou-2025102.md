# Bättre ansvarsfördelningSOU 2025:102

![](/contentassets/bfbbc0e1981d4c4a992bfee18661ae9d/sou2025102_beskuren.jpg?width=150&quality=85)

Slutbetänkande av Utredningen om en stärkt tillsyn av tivolin och en översyn av vissa uppgifter som utförs av Polismyndigheten.

Utredningen har bland annat haft i uppdrag att överväga en förändrad ansvarsfördelning av vissa offentliga uppgifter som i dag ankommer på Polismyndigheten. Syftet med uppdraget är att säkerställa att uppgifterna utförs effek­tivt och ändamålsenligt, men även att öka Polismyndighetens förut­sättningar att fokusera på sitt kärnuppdrag. Utredningen föreslår att en en ansvarsflytt genomförs av följande uppgifter

* tillstånd att använda offentlig plats enligt 3 kap. 1 § ordnings­lagen (1993:1617),
* tillstånd till sprängning inom detaljplanelagt område enligt 3 kap. 6 § första stycket ordningslagen,
* tillstånd till skjutning med eldvapen inom detaljplanelagt om­råde enligt 3 kap. 6 § första stycket ordningslagen,
* tillstånd för den under 18 år att använda luft- eller fjädervapen inom detaljplanelagt område utomhus enligt 3 kap. 6 § andra stycket ordningslagen,
* tillstånd till användning av pyrotekniska varor enligt 3 kap. 7 § ordningslagen,
* tillstånd enligt lokala föreskrifter enligt 3 kap. ordningslagen,
* tillstånd att inneha eller använda pyrotekniska varor på en idrottsanläggning när idrottsarrangemang anordnas där enligt 5 kap. 3 § ordningslagen,
* hantering av begäran om rättelser och bestridanden enligt lagen om felparkeringsavgift (1976:206), oc
* instängsling och andra skyddsåtgärder vid övergivna gruvhål enligt Kungl. Maj:ts ämbetsskrivelse den 13 januari 1956 till samtliga länsstyrelser angående föreskrifter om anordnande i vissa fall av stängsel vid övergivna gruvhål m.m.

Ny huvudman för att hantera tillstånd enligt ordningslagen föreslås bli kommunen. Transportstyrelsen föreslås överta ansvaret för hanteringen av rättelser och bestridanden av parkeringsanmärk­ningar. Länsstyrelserna föreslås överta Polismyndighetens ansvar för instängsling av övergivna gruvhål. Utredningen föreslår dessutom att möjligheten för andra att anlita Polismyndigheten för stämningsmannadelgivning begränsas.
