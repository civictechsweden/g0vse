# Stärkt lagstiftning mot hedersrelaterat våld och förtryck

![](/contentassets/8f7226cc1b77445199f1b22c88434e15/sou202559.jpg?width=150&quality=85)

Syftet med uppdraget har varit att ta fram förslag som återspeglar en skärpt syn på hedersrelaterat våld och förtryck.

Utredningen har i det sammanhanget haft i uppdrag att analysera och ta ställning till

* om straffskalorna för vissa hedersrelaterade brott bör skärpas,
* om kretsen av personer som kan hållas straffrättsligt ansvariga för att ett barn tillåts att gifta sig före 18 års ålder eller tillåts att resa till en annan stat än den där han eller hon bor i syfte att barnet där ska utsättas för ett barnäktenskapsbrott bör utvidgas,
* om försök och stämpling till vilseledande till äktenskapsresa samt tvång att vara kvar i ett äktenskap eller en äktenskapsliknande förbindelse bör kriminaliseras, och
* om förbudet mot erkännande av utländska månggiften bör gälla utan undantag och reglerna om erkännande av utländska fullmaktsäktenskap bör skärpas.

I uppdraget har det även ingått att lämna nödvändiga författningsförslag. För närmare information om direktiven, se bilaga 1 i SOU 2025:59.
