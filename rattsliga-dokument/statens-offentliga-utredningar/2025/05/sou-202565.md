# En mer flexibel hyresmarknad

![](/contentassets/0341e36dec4f4a40a8a4609e9d676946/omslag.jpg?width=150&quality=85)

Slutbetänkande av Utredningen om enklare privatuthyrning och ändring av presumtionshyror.

Utredningens övergripande uppdrag har varit dels att föreslå hur reglerna om privatpersoners uthyrning av bostäder kan ändras för att underlätta sådan uthyrning, dels att föreslå hur de hyresrättsliga reglerna kan ändras för att underlätta uthyrning av bostäder till företag. Det övergripande syftet är att främja ett bättre utnyttjande av det befintliga bostadsbeståndet.

Förslagen innebär bland annat följande:

* En ny och heltäckande privatuthyrningslag som ska gälla vid privatpersoners uthyrning av bostäder föreslås. En fysisk person ska få hyra ut högst två bostadslägenheter samtidigt enligt den nya lagen. Parterna ska som utgångspunkt vara fria att komma överens om inflyttningshyrans storlek. För att skydda hyresgäster med ett akut behov av en bostad föreslås en skyddsregel mot överhyror. Deposition till säkerhet för att ett hyresavtal fullgörs regleras i lag. Bostadsrättshavare som har skäl för att upplåta sin lägenhet i andra hand ska kunna göra det under längre tid än vad som oftast medges idag.
* Uthyrning till företag och delningsboende gynnas genom att modellen för blockhyra utvidgas och förenklas. Avtalsfriheten ökar och förutsättningarna för blockhyra kan beaktas vid prövning av hyran för en lägenhet där blockhyra gäller.
* Den ersättning som får tas ut vid yrkesmässig förmedling av hyresrätter ska höjas och knytas till prisbasbeloppet enligt socialförsäkringsbalken.
* I mål om återbetalning av hyra ska parternas möjligheter att lägga fram nya omständigheter och ny bevisning i hovrätten begränsas. Ett krav på prövningstillstånd i hovrätten ska införas i denna typ av mål.

Lagändringarna föreslås träda i kraft den 1 juli 2026.
