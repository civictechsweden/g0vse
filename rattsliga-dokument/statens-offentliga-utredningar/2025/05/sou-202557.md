# Polisiär beredskap i fred, kris och krig

![](/contentassets/e48f32317e8c48ddab767d1606a96e30/sou202557.jpg?width=150&quality=85)

Betänkande av Utredningen om polisens beredskap.

Både Polismyndigheten och Säkerhetspolisen har viktiga roller i samhället, i beredskapssystemet och i totalförsvaret. Ett motståndskraftigt samhälle förutsätter att myndigheternas beredskap är god. Vi befinner oss nu i det allvarligaste säkerhetspolitiska läget sedan andra världskriget. De senaste årens händelseutveckling i omvärlden och i Sverige har lett till att säkerhetsläget gradvis har försämrats och att det i dag är mycket allvarligt. Hotbilden mot Sverige och svenska intressen har breddats och säkerhetshoten från främmande makt är påtagligt. Inre och yttre säkerhet har kommit att sammanflätats alltmer och s.k. hybrida hot eller angrepp, som kan inträffa utan att det råder höjd beredskap, är en del av hotbilden. Terrorhotnivån är också fortsatt hög. Dessa omvärldsförändringar och ändrade förutsättningar innebär bl.a. att myndigheternas beredskap måste anpassas och befintliga resurser användas så effektivt som möjligt.

Utredningens uppdrag (dir. 2023:143) har inneburit att överväga och föreslå åtgärder som kan stärka Polismyndighetens och Säkerhetspolisens beredskap så att de kan genomföra sina uppgifter över hela hotskalan. Beredskapen ska alltså omfatta att kunna hantera kriser eller andra samhällsstörningar som uppstår i både fredstid och vid höjd beredskap och ytterst i krig. I uppdraget har ingått bland annat att analysera om en polisiär förstärkningsresurs bör inrättas och, oavsett bedömning i sak, föreslå hur en sådan funktion ska utformas och användas samt bedöma om möjligheterna för polisen att kunna begära och få stöd från Försvarsmakten ska utökas och i så fall hur. Utredningen har även haft att ta ställning till vilka uppgifter och vilken folkrättslig ställning som polismän ska ha i krig och om gränsövervakningen i krig bör organiseras på ett annat sätt än enligt nuvarande system. Uppdraget har även inneburit att föreslå hur polisens behov av helikoptertransporter ska kunna säkerställas och att ta ställning till om polisens förmåga att fullgöra skydds- och bevakningsuppdragen kan stärkas.
