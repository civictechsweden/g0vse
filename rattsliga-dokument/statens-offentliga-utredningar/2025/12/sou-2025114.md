# Skärpningar i lagen om särskild kontroll av vissa utlänningar och utlänningslagenSOU 2025:114

![](/contentassets/6450ca305225424f9528226294f8ab38/sou2025114-webb.jpg?width=150&quality=85)

Utredningen har haft i uppdrag att se över lagen (2022:700) om särskild kontroll av vissa utlänningar, förkortad LSU. Syftet har varit att utifrån det försämrade säkerhetsläget säkerställa att skyddet mot utlänningar som utgör kvalificerade hot mot Sveriges säkerhet är effektivt och även i övrigt ändamålsenligt.

Utredningen har, när det gäller de utlänningar som utgör kvalificerade säkerhetshot, bland annat haft i uppdrag att

* ta ställning till om förutsättningarna för att ta en utlänning i förvar
  bör utökas och föreslå längre förvarstider,
* överväga om elektronisk övervakning bör vara möjligt vid uppsikt,
* föreslå utökade möjligheter att använda tvångsmedel,
* analysera de rättsliga förutsättningarna för att besluta om utvisning
  med hänsyn till Sveriges säkerhet och lämna förslag som innebär
  ökade möjligheter att tillämpa LSU även i de fall en utlänning indirekt
  utgör ett kvalificerat hot mot Sveriges säkerhet,
* överväga vissa frågor om substitution av offentligt biträde och
  främlingspass, och
* lämna nödvändiga författningsförslag.

Utredningen har vidare haft i uppdrag att, i syfte att stärka skyddet
mot utlänningar som deltar i eller har samröre med kriminella nätverk,
ta ställning till hur även sådana individer under vissa förutsättningar
ska kunna utvisas.

I den delen har utredningen bland annat haft i uppdrag att

* lämna förslag som innebär att en sådan utlänning under vissa
  förutsättningar ska kunna utvisas även utan att personen har dömts för brott,
* analysera och ta ställning till hur den krets av utlänningar som ska omfattas av förslagen bör avgränsas och definieras,
* föreslå hur sådana utlänningar ska kunna bli föremål för kontroll och
  tvångsåtgärder motsvarande de som regleras i LSU, och
* lämna nödvändiga författningsförslag.

Genom tilläggsdirektiv har utredningens uppdrag utvidgats till att även omfatta frågan om frysning. Uppdraget har i den delen omfattat att analysera och överväga om frysning av tillgångar bör införas som ett komplement till de åtgärder som kan vidtas när det gäller de utlänningar som utgör kvalificerade hot mot Sveriges säkerhet och, om så bedöms vara fallet, föreslå hur en sådan ordning kan utformas och lämna nödvändiga författningsförslag.
