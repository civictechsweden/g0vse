# Ett nytt regelverk för uppsikt och förvar

![](/contentassets/3b1c9bf7a191443a828c3d9ae8e72b32/sou202516-kopiera.jpg?width=150&quality=85)

Slutbetänkande av 2023 års förvarsutredning.

Utredningen har haft i uppdrag att göra en översyn av reglerna om förvar i utlänningslagen (2005:716), UtlL, i syfte att skapa ett modernt och ändamålsenligt regelverk. Delar av uppdraget har redovisats i delbetänkandet Förbättrad ordning och säkerhet vid förvar, SOU 2024:5.

I det här slutbetänkandet redovisas de övriga frågor som utredningen har haft i uppdrag att utreda. Enligt direktiven är bakgrunden till översynen att migrationspolitiken genomgått stora förändringar sedan frågor om utformningen av reglerna om förvar och uppsikt senast utreddes 2011. Det svenska regelverket behöver analyseras med utgångspunkt i rättspraxis från Migrationsöverdomstolen angående förutsättningarna för att hålla asylsökande i förvar enligt utlänningslagen och EU-rätten. En översyn är även motiverad av att Riksdagens ombudsmän (JO) i ett flertal beslut påtalat att det finns ett behov av lagändringar när det gäller vissa förvarsfrågor och av att Migrationsverket har efterfrågat lagändringar på området.
