# En effektivare organisering av mindre myndigheter – analys och förslag

![](/contentassets/3fedac8e2e62415386895e6a2bff1b1a/sou202513_omslag_150px.jpg?width=150&quality=85)

Betänkande av Utredningen om en översyn av mindre myndigheters uppgifter och organisering.

## Utredningens uppdrag

Utredningens uppdrag är att analysera de mindre myndigheternas verksamhet, uppgifter och organisering. Analysen ska bland annat omfatta om de mindre myndigheternas verksamhet och uppgifter är motiverade offentliga åtaganden, och om dessa i så fall bör utföras av staten samt vilka av de mindre myndigheternas uppgifter som är näraliggande eller överlappande med andra myndigheters uppgifter.

Utredningen ska utifrån analysen och vid behov föreslå vilka myndigheter eller delar av myndigheters verksamhet som bör avvecklas, samt till vilken eller vilka myndigheter som eventuellt kvarvarande uppgifter bör överföras. Vid behov ska utredningen även föreslå former för utökad resurssamverkan eller andra åtgärder för att de mindre myndigheternas stödverksamheter ska uppnå en högre kostnadseffektivitet.

I utredningens uppdrag ingår även att analysera hur behovet av analys och utvärdering av statlig och annan offentlig verksamhet och av stora reformer kan tillgodoses genom att de befintliga analys- och utvärderingsmyndigheterna samlas i färre myndigheter. Utredningen ska även analysera om det finns uppgifter vid andra myndigheter som bör flyttas till analys- och utvärderingsmyndigheter och utifrån analyserna lämna förslag på de organisations- och strukturförändringar som bör genomföras.
