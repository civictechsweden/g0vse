# Särskilda provokativa åtgärderSOU 2025:109

![](/contentassets/05b27dccd4c64b31b1ad6dafe9e7bc25/sou2025109_150px.jpg?width=150&quality=85)

Betänkande av Utredningen om stärkt brottsbekämpning genom lagreglering av provokation.

Utredningen om stärkt brottsbekämpning genom lagreglering av provokation föreslår i betänkandet att det införs en lag som reglerar användningen av sådana provokativa åtgärder i en förundersökning som kan leda till att någon begår ett brott – lagen om särskilda provokativa åtgärder. Lagen gör det mer förutsägbart när provokativa åtgärder får användas och hur de ska genomföras och kan därför göra användningen mer rättssäker och effektiv.

För att få använda särskilda provokativa åtgärder måste vissa krav vara uppfyllda, bl.a. att åtgärden är av synnerlig vikt för utredningen och att det är fråga om utredning av brott av visst allvar. I utredningar om allvarliga sexualbrott mot barn får sådana åtgärder användas genom att Polismyndigheten framställer och delar fiktiva barnpornografiska bilder. Särskilda provokativa åtgärder får också användas mot någon som är under 15 år och som är skäligen misstänkt för ett särskilt allvarligt brott.

Det finns ett behov för brottsbekämpande myndigheter att i olika sammanhang kunna använda fordon som inte kan kopplas till myndigheterna. Utredningen föreslår därför att det införs en lag som ger möjlighet att skapa fiktiva uppgifter om fordon, och ägare till fordon, som används i Polismyndighetens, Säkerhetspolisens och Tullverkets verksamhet – lagen om fiktiva fordonsuppgifter.

Ett beslut om fiktiv fordonsuppgift får meddelas endast om till­gången till en sådan uppgift är nödvändig och det är proportionerligt att fatta ett sådant beslut.
