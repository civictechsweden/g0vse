# En förbättrad elevhälsaSOU 2025:113

![Illustration föreställande ett hjärta och en glödlampa, fyllda med symbolisk clip art, med pilar till varandra](/contentassets/51139302b5274a6bb84c2c3a4fefe922/sou2025113.jpg?width=150&quality=85)

Slutbetänkande av Utredningen om en förbättrad elevhälsa.

De samlade förslag som utredningen lämnar i detta betänkande syftar till att tydliggöra och stärka elevhälsans syfte och uppdrag, stärka elevhälsans vårduppdrag och garantera att elever får tillgång till elevhälsans professioner. Vidare lämnar utredningen förslag som syftar till att underlätta samverkan mellan elevhälsan och hälso- och sjuk-vården samt socialtjänsten.

Utredningen föreslår bland annat att:

* Elevhälsans uppdrag breddas från ett tidigare ensidigt fokus på att eleverna ska nå utbildningens mål till att elevhälsan ska skapa förutsättningar för och stödja elevernas lärande, hälsa och utveckling. Ett bredare fokus för elevhälsan, som omfattar elevernas hälsa och utveckling, är viktigt för att fullt ut tillvarata elevhälsans kompetens och skapa förutsättningar för ett tvärprofessionellt arbetssätt. God hälsa och utveckling är också grundläggande förutsättningar för att eleverna ska kunna tillgodogöra sig undervisningen i skolan.
* Antalet hälsobesök och hälsosamtal utökas och regleras så att innehållet i hälsobesöken och hälsosamtalen blir mer likvärdigt. Genom mer regelbundna hälsobesök och hälsosamtal kan elevers fysiska, psykiska och sociala hälsa främjas och ohälsa förebyggas och identifieras. Tidig identifiering möjliggör också tidigare åtgärdande insatser.
* Flera förslag lämnas för att alla elever ska garanteras en likvärdig tillgång till elevhälsan. Förslagen innebär att elevhälsan vid varje skolenhet dimensioneras utifrån verksamhetens behov och att det med en viss regelbundenhet finns tillgång till elevhälsans samtliga professioner vid skolenheten. Dessutom innebär förslagen att eleverna har rätt att inom en viss tid få träffa personal i elevhälsan för att få en bedömning av lättare fysiska och psykiska vårdbehov.
* Samverkan mellan skolan, socialtjänsten och hälso- och sjukvården ska förbättras. Utredningen lämnar därför förslag som medför en skyldighet för skolhuvudmän att ingå samverkansöverenskommelser med regionens hälso- och sjukvård. Dessutom införs en samordnande funktion inom elevhälsan som har i uppgift att samordna insatser för elever som är i behov av stöd från socialtjänsten eller hälso- och sjukvården. Den samordnande funktionen ska se till att elevens behov tillgodoses i skolan.
