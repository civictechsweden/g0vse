# Koordinatbestämda fastighetsgränserSOU 2025:80

![](/contentassets/16f55837f3ec496b8a3e6f25472b1013/sou202580_150px.jpg?width=150&quality=85)

Betänkande av Utredningen om koordinatbestämda fastighetsgränser.

Utredningen har haft i uppdrag att undersöka förutsättningarna för ett system där fastighetsgränser i första hand bestäms med koordinater och föreslå hur ett sådant system kan införas successivt. Syftet med utredningsuppdraget är att förbättra tillgången till korrekt digital information om fastighetsgränser för att stärka rättssäkerheten och öka effektiviteten vid fastighetsbildning, exploatering och andra verksamheter kopplade till fastigheter.

Utredningen föreslår att fastighetsgränser ska bestämmas med koordinater och att koordinaterna därefter ska vara exklusiv bevisning om var gränserna går. På så vis kan tillgången till korrekt och tillförlitlig digital information om fastighetsgränser förbättras och en fortsatt digitalisering av bland annat samhällsbyggnadsprocessen och skogsbruket möjliggöras.

Koordinatbestämning ska ske när fastighetsgränser bildas eller bestäms vid förrättning. Koordinatbestämning ska även kunna ske genom en ny lantmäteriåtgärd som utredningen föreslår ska kallas särskild koordinatbestämning och genom att lantmäterimyndigheten godkänner en överenskommelse mellan berörda fastighetsägare om hur en fastighetsgräns ska koordinatbestämmas.

Det ska införas ett krav som innebär att fastighetsgränser inom grundkarteområdet ska vara koordinatbestämda när ett förslag till detaljplan granskas. Det gäller dock inte gränser som uppenbart saknar betydelse för utformningen eller genomförandet av planen. Ärenden om koordinatbestämning av gränser inom områden där fråga om detaljplan har väckts ska handläggas skyndsamt.

Koordinatbestämda fastighetsgränser ska redovisas i fastighetsregistret och visualiseras på ett särskiljande sätt i registerkartan. Staten ska garantera att uppgifter i fastighetsregistret om koordinatbestämda fastighetsgränser är korrekta. Det ska därför införas en skyldighet för staten att ersätta skada som någon orsakas genom användningen av felaktiga uppgifter om koordinatbestämda fastighetsgränser i fastighetsregistret.

Koordinatbestämda fastighetsgränser ska kunna märkas ut varaktigt på marken.

Förslagen ska träda i kraft den 1 januari 2029.
