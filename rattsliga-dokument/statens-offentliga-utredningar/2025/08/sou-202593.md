# En robust skogspolitik för aktivt skogsbrukDel 1 och 2SOU 2025:93

![](/contentassets/78d9892001f4496981a291c2706a3371/sou202593-del1.jpg?width=150&quality=85)

Slutbetänkande av 2024 års skogspolitiska utredning.

Regeringen beslutade den 7 februari 2024 att ge en särskild utredare uppdraget att genomföra en översyn av den nationella skogspolitiken givet utvecklingen sedan den skogspolitiska reformen 1993, inklusive policyutvecklingen inom EU samt överväga åtgärder för ett långsiktigt hållbart och konkurrenskraftigt skogsbruk som stärker näringsfriheten och investeringsviljan. Beslutet innebar även att utredaren ska lämna förslag på ett effektivare miljömålsarbete i skogen. I uppdraget ingår också att lämna ett delbetänkande där utredaren ska ge förslag för en effektiv, enkel och väl fungerande tillsyn av skogsbruket.

Syftet med hela utredningen är att utveckla en framtida ändamålsenlig skogspolitik som främjar ett långsiktigt hållbart konkurrenskraftigt skogsbruk, ökad skoglig tillväxt och en långsiktigt ökad tillgång till hållbar skoglig biomassa för att fullt ut kunna bidra till klimatomställningen samt jobb och tillväxt i hela landet.

Utredningen har antagit namnet 2024 års skogspolitiska utredning (LI 2024:02). Delbetänkandet Ett tydligt regelverk för aktivt skogsbruk (SOU 2024:91) överlämnades till statsrådet den 19 december 2024. Härmed överlämnas slutbetänkandet En robust skogspolitik för aktivt skogsbruk (SOU 2025:93).
