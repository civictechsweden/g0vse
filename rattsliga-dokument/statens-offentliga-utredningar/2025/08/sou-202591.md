# Nya regler om arv och testamente– bland annat ett testamentsregister i offentlig regi och ett stärkt skydd för efterlevande samborSOU 2025:91

![](/contentassets/c716a109da4e4ffb89478f59b443e271/sou202591-150.jpg?width=150&quality=85)

Betänkande av Utredningen om en arvs- och testamentsrätt i tiden.

Utredningens uppdrag har varit att se över reglerna om arv och testamente i ärvdabalken för att anpassa dessa till den digitala och ekonomiska samhällsutvecklingen och till hur människor bildar familj i dag samt att åstadkomma en modern, tydlig och trygg arvs- och testamentsrätt. Uppdraget har huvudsakligen varit uppdelat på två områden, dels en modernisering av vissa arvsfrågor, dels modernare och tryggare regler för testamenten. I uppdraget har ingått att

* ta ställning till frågan om arvsrätt för kusiner,
* ta ställning till om förlust av rätt att ärva eller ta testamente bör gälla i fler fall,
* ta ställning till om skyddet för efterlevande sambo bör stärkas,
* ta ställning till hur frågor om arvsavståenden bör regleras i lag,
* föreslå hur ett testamentsregister i offentlig regi kan inrättas,
* bedöma om ett testamente bör kunna upprättas digitalt,
* ta ställning till om det ska införas skärpta krav på uppgifter i testamentet om testamentsvittnen,
* ta ställning till hur reglerna för nödtestamenten kan moderniseras, och
* lämna nödvändiga författningsförslag.
