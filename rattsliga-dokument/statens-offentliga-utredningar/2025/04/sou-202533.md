# Skärpta och tydligare krav på vandel för uppehållstillstånd

![](/contentassets/e2992170256b440f9b3e41a380c80e64/omslag-sou.jpg?width=150&quality=85)

Betänkande av Vandelsutredningen.

I enlighet med utredningens uppdrag föreslås i detta betänkande att ett grundläggande krav på vandel ska återinföras i utlänningslagen för prövning av om en utlänning ska få resa in eller vistas i Sverige. Utredningen föreslår att en samlad bedömning av en utlännings vandel ska kunna läggas till grund för att såväl vägra som att återkalla ett uppehållstillstånd som inte vilar på EU-rättslig grund. Det kan röra sig om klara fall av ovilja att betala skulder, missbruk av välfärdssystemet eller annan bristande regelefterlevnad. Det kan också vara fall där utlänningen har ett nära samröre med eller deltar i kriminella nätverk eller våldsbejakande organisationer.

Uppehållstillstånd föreslås också kunna återkallas på grund av att en utlänning dömts till ett strängare straff än böter men allmän domstol inte prövat frågan om utvisning enligt 8 a kap. utlänningslagen. Utredningen föreslår även att vissa uppehållstillstånd som vilar på EU-rättslig grund ska kunna återkallas om utlänningen bedöms utgöra ett hot mot allmän ordning eller säkerhet.

Begreppet allmän ordning eller säkerhet föreslås vidare i förekommande fall ersätta begreppet allmän ordning och säkerhet i utlänningslagen. Utöver det föreslår utredningen ytterligare grunder för att ett uppehållstillstånd ska kunna återkallas, närmare bestämt om förutsättningarna för ett tidsbegränsat uppehållstillstånd inte längre föreligger, när en utlänning med tidsbegränsat uppehållstillstånd saknar avsikt att vistas i Sverige eller när någon annan än utlänningen har lämnat oriktiga uppgifter eller förtigit omständigheter som varit av betydelse för att få tillståndet.

Utredningen föreslår även att utrymmet för att beakta aspekter som talar mot att ett uppehållstillstånd återkallas ska begränsas. Vidare föreslår utredningen att vissa tidsfrister i utlänningslagen som begränsar möjligheten till återkallelse tas bort. Dessutom föreslår utredningen utökade möjligheter att avvisa en utlänning som inte är EES-medborgare eller familjemedlem till en sådan utlänning på grund av bristande vandel. Utredningen föreslår slutligen att en generell uppgiftsskyldighet i förhållande till Migrationsverket för vissa aktörer ska föras in i utlänningslagen i syfte att förbättra förutsättningarna för verket att fatta korrekta beslut om avvisning och uppehållstillstånd. Förslagen föreslås träda i kraft den 1 juli 2026.
