# Skatteincitament för forskning och utveckling

![](/contentassets/685121cb1d764dacb514a5d7c3e2ead3/sou20253_omslag.jpg?width=150&quality=85)

Utredningens uppdrag har varit att se över nedsättningen av arbetsgivar­avgifterna och den allmänna löneavgiften för personer som arbetar med forskning eller utveckling (FoU-avdraget) och skattelättnaden för utländska experter, forskare eller andra nyckelpersoner (expert­skatte­reglerna). En del av uppdraget har varit att utvärdera om FoU-avdraget och – i den omfattning det bedöms lämpligt – expertskattereglerna har fått de effekter som avsågs vid reglernas införande.

I delbetänkandet föreslår utredningen flera ändringar av reglerna om FoU-avdrag i syfte att öka företagens investeringar i forskning och utveckling, bland annat genom att bredda och förtydliga definitionerna av forskning och utveckling. I fråga om expertskattereglerna föreslår utredningen bland annat att den skattefria andelen av ersättningen ska höjas och att kraven för att bevilja skattelättnader till personer med lön under den så kallade ersättningsnivån ska sänkas och förenklas. Syftet med detta är att öka reglernas internationella konkurrenskraft och göra dem mer lättillämpade.
