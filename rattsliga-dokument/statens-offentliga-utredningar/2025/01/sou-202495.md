# Modernt dataskydd vid CSN

![](/contentassets/b61a93df8a3544d4bfc8875813d617d1/sou202495.jpg?width=150&quality=85)

Utredningen har haft i uppdrag att göra en översyn av Centrala studiestödsnämndens (CSN) registerförfattningar; studiestödsdatalagen (2009:287) med tillhörande studiestödsdataförordning (2009:321).

Uppdraget har i huvudsak haft två syften: att skapa ändamålsenliga regler för CSN att behandla personuppgifter och att ge myndigheten bättre dataskyddsrättsliga förutsättningar att förebygga, förhindra och upptäcka felaktiga utbetalningar och bidragsbrott.

För det förstnämnda syftet har det ingått i uppdraget att ta ställning till om det är möjligt med en minskad detaljreglering, förändrad struktur och terminologi i regleringen. Det har också ingått att bedöma hur registerförfattningarna kan utformas för att vara flexibla och anpassade efter såväl den tekniska utvecklingen som EU:s dataskyddsförordning samtidigt som den enskildes personliga integritet värnas.

För det andra syftet har utredningen särskilt haft i uppdrag att bedöma om CSN genom ändrade ändamålsbestämmelser bör ges en vidgad möjlighet att behandla personuppgifter vid informationsutbyte med andra myndigheter och en utökad möjlighet att göra dataanalyser och urval. I detta sammanhang har utredningen även haft i uppdrag att, utifrån de ändringar den föreslår, bedöma om det finns ett behov av ändringar i offentlighets- och sekretesslagen (2009:400), OSL. Andra relevanta frågor att ta ställning till har varit om gällande bestämmelser om sökbegränsningar, elektroniskt utlämnande samt bevarande och gallring är ändamålsenliga.
