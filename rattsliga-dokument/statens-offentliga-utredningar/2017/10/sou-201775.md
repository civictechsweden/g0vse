# Datalagring – brottsbekämpning och integritet

Delbetänkande av Utredningen om datalagring och EU\-rätten.

Regeringen beslutade den 16 februari 2017 att tillkalla en särskild utredare med uppdrag att se över bestämmelserna om skyldighet att lagra uppgifter om elektronisk kommunikation som gäller leverantörer av allmänna kommunikationsnät och allmänt tillgängliga elektroniska kommunikationstjänster samt bestämmelserna om de brottsbekämpande myndigheternas tillgång till sådana uppgifter.

Utredaren fick även i uppdrag att se över rättssäkerhetsgarantierna och mekanismerna som ska skydda den personliga integriteten när hemliga tvångsmedel för särskilt allvarlig brottslighet används, vilket redovisas i ett senare betänkande.

EU\-domstolens uttolkning av EU\-rätten i Tele2\-domen har gjort det nödvändigt att reformera de svenska reglerna kring datalagring, både avseende lagring och åtkomst.

Utredningens uppdrag har varit att göra de svenska reglerna förenliga med EU\-rätten. Uppdraget har inrymt överväganden inom ett mycket komplext område, både juridiskt och tekniskt. Det har dessutom utförts under stor skyndsamhet eftersom det har varit angeläget att snabbt få en reglering på plats som är förenlig med de uttalanden som EU\-domstolen gjort i Tele2\-domen.

Experter från brottsbekämpande myndigheter, tillsynsmyndigheter, Sveriges domstolar, Sveriges Advokatsamfund, Uppsala universitet och Regeringskansliet har deltagit i utredningen.

Förslagen i betänkandet ska träda i kraft den 1 december 2018\.

[Pressmeddelande: Morgan Johansson tog emot betänkandet Datalagring – brottsbekämpning och integritet](/pressmeddelanden/2017/10/morgan-johansson-tog-emot-betankandet-datalagring--brottsbekampning-och-integritet/)
