# Transportstyrelsens databaser på vägtrafikområdet - integritet och effektivitet

Regeringen beslutade den 15 maj 2008 att tillkalla en särskild utredare med uppgift att se över lagen (2001:558\) om vägtrafikregister och förordningen (2001:650\) om vägtrafikregister för att föreslå mer ändamålsensliga regler (dir. 2008:53\). Huvudsyftet var att förenkla, modernisera och effektivisera regelverket. Enligt direktiven skulle utredningen redovisas senast den 1 september 2009\.

Regeringen beslutade den 22 januari 2009 att överlämna tre framställningar till utredningen rörande registrering av uppgifter om trafiksäkerhetsfrämjande utrustning, registrering av uppgifter från taxameterbesiktningar och registrering av uppgifter om parkeringstillstånd för rörelsehindrade i vägtrafikregistret. Tiden för utredningens redovisning förlängdes samma dag genom tilläggsdirektiv (dir. 2009:2\) till den 4 januari 2010\.

Därefter har tiden för utredningens redovisning genom tilläggsdirektiv (dir. 2009:107\) förlängts till den 31 mars 2010\. Genom tilläggsdirektiv den 18 mars 2010 (dir. 2010:23\) beslutade regeringen att utredaren ska, utöver sitt uppdrag i kommittédirektiv 2008:53, närmare analysera de legala förutsättningarna för att i vägtrafikregistret vägra registrera ägare med restförda fordonsrelaterade skulder av betydande belopp. Med sådana skulder avses obetalda skulder avseende fordonsskatt, trängselskatt och felparkeringsavgifter som har överlämnats till Kronofogdemyndigheten för indrivning.

Utredningen ska enligt tilläggsdirektivet redovisas senast den 1 november 2010\.

Utredningens utgångspunkter har varit:

* Samhällets behov av information ska tillgodoses på ett effektivt och rättssäkert sätt.
* Den enskildes personliga integritet ska ha ett starkt skydd.
* En ev. framtida trafikslagsövergripande utveckling av registerförfattningarna ska underlättas.
* Det generella behovet av datorstöd i Transportstyrelsens verksamhet ska tillgodoses.
