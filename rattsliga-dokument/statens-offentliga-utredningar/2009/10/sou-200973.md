# Vägval för filmen

Filmutredningen 2008 har haft i uppdrag att lämna förslag till hur de framtida filmpolitiska insatserna ska finansieras och utformas, efter att det nuvarande filmavtalet har löpt ut den 31 december 2010.

Efter samtal med berörda parter bedömer utredningen förutsättningarna för ett nytt filmavtal som mycket osäkra. Utredningen föreslår därför att biografmomsen höjs från 6 till 25 procent, vilket skapar utrymme för att öka de samlade stödresurserna i svensk filmpolitik så att de motsvarar minst nuvarande nivå.

Utredningen föreslår vissa förändringar av filmstöden, för att främja konstnärligt och ekonomiskt risktagande, kvalitet och mångfald samt ökad tillgänglighet. Bland annat föreslås att förhandsstöden till långfilm och barn- och ungdomsfilm i viss utsträckning öppnas för film med premiär i andra visningsfönster än biografen. Ett nytt produktionsstöd - Ny Film - införs för nyskapande film i olika visningsfönster. En nationell satsning på digital bio görs, samtidigt som kvalitetsfilm och svenska filmklassiker på digital video stimuleras.

Utredningen föreslår vidare ett utvecklat samarbete mellan Filminstitutet och Kungl. biblioteket (KB) i bevarandet och tillgängliggörandet av filmarvet, samt att huvudmannaskapet för filmarkivet i Grängesberg överförs från Filminstitutet till KB. Utredningen bedömer även att Stiftelsen Ingmar Bergman bör få ett årligt statligt stöd för sin arkivverksamhet.
