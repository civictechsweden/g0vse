# Ingen får vara Svarte Petter. Tydligare ansvarsfördelning inom socialtjänsten

Vistelseutredningen överlämnar den 24 april 2009 betänkandet Ingen får vara Svarte Petter. Tydligare ansvarsfördelning inom socialtjänsten (SOU 2009:38). Vistelseutredningens uppdrag har varit att utreda vilken kommun som har ansvaret för socialtjänstens insatser i en rad olika situationer:

* Ska "semesterkommunen" ansvara för hemtjänst åt äldre och andra när de vistas tillfälligt i sommarstugan?
* Vilken kommun ska hjälpa våldsutsatta kvinnor eller hotade vittnen som måste byta bostadsort?
* Vilken kommun har ansvaret för att hjälpa hemlösa som rör sig mellan olika kommuner?
* Vilken kommun ska vara skyldig att hjälpa människor som evakueras till Sverige efter en naturkatastrof utomlands?

I dessa och liknande situationer har det varit vanligt med tvister mellan kommunerna. Tvisterna kan bli ett stort rättssäkerhetsproblem för den enskilda människan och beskrivs ibland som ett "Svarte Petter-spel" mellan kommunerna. Vistelseutredningen vill med betänkandets titel understryka vikten av att den enskildes behov av stöd och hjälp kommer i förgrunden och att ansvarsfrågorna blir lösta utan att tid och kraft behöver läggas på tvister mellan kommunerna.

Vistelseutredningen föreslår en rad ändringar och kompletteringar av socialtjänstlagen i syfte att förtydliga kommunernas ansvar och skapa förutsättningar att snabbt lösa de tvister som ändå uppstår.
