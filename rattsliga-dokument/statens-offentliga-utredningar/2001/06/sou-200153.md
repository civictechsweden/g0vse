# Välfärd och arbete i arbetslöshetens årtionde

Många av 1990-talets välfärdsförändringar i Sverige är knutna till olika aspekter av arbete. Det mest grundläggande förhållandet - om man har ett arbete eller ej - relaterar till den dramatiska utvecklingen av arbetslöshet och sysselsättning under decenniet. Mellan 1990 och 1993 steg arbetslösheten från 1,6 till 8,3 procent. Samtidigt föll också arbetskraftsdeltagandet från rekordhöga 84,5 till 79,1 procent, och genom kombinationen av minskat arbetskraftsdeltagande och högre arbetslöshet bland dem som är i arbetskraften föll sysselsättningen än mer. Detta hade direkta konsekvenser för de många tusen personer som förlorade jobben, men påverkade också många andra.
