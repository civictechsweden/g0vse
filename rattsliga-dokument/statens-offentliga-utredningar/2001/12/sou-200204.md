# Gränsövervakning under höjd beredskap

Motiven för övervakning och kontroll av samfärdseln över Sveriges statsgräns varierar. Sådan verksamhet kan bedrivas i syfte att förebygga eller avvärja angrepp mot riket. Gäller samfärdseln befordran av varor kan syftet med övervakning och kontroll vara att fastställa och uppbära tull eller andra skatter och avgifter. Varukontrollen kan också syfta till att begränsa eller förhindra in- eller utförsel av vissa varor. Sådana begränsningar eller förbud kan motiveras bland annat av hänsyn till allmän ordning eller av hälsoskäl. Ett ytterligare motiv för övervakning och kontroll av samfärdseln över statsgränsen är att förhindra överträdelser av bestämmelserna om inresa till eller utresa från riket. Övervakningen av rikets gränser kan ingå som ett led i den brottsbekämpande verksamheten.
