# Urkunden i tiden - en straffrättslig anpassning

Utredningen har haft i uppdrag att göra en översyn av brottsbalkens bestämmelser om brott som rör urkunder. Syftet har varit att klarlägga vilka förändringar som är nödvändiga med hänsyn till utvecklingen på IT-området.
Utredningen lämnar följande förslag:
- Begreppet urkund behålls som beteckning på de handlingar och märken som kan utgöra förfalskningsobjekt.
- Urkundsdefinitionen i brottsbalken förtydligas så att det framgår vilka krav som ställs på handlingar och märken för att de ska få urkundsstatus.
- Urkundsdefinitionen utvidgas till att omfatta vissa elektroniska handlingar.
- Elektroniska handlingar som inte uppnår urkundsstatus straffbeläggs, i vissa angelägna fall, som brukande av falsk elektronisk handling. Bestämmelsen ska motverka att någon sanningslöst utger t.ex. ett e-postmeddelande för att härröra från angiven utställare i syfte att i en rättslig eller ekonomisk angelägenhet orättmätigt skaffa sig en förmån eller för att undgå en förpliktelse.
- Manipulationer av tekniska uppteckningar eller andra automatiska registreringar av faktiska förhållanden, t.ex. färdskrivare och trafikövervakningskameror, ska inte längre bedömas som urkundsförfalskning utan straffbeläggs som manipulation av teknisk uppteckning.
- Straffbestämmelserna som tar sikte på att motverka att någon lämnar osanna uppgifter i urkunder eller andra handlingar anpassas till de fall där uppgifterna lämnas elektroniskt. Detta innebär att de specialstraffrättsliga bestämmelser som införts under senare år, till följd av osäkerheten kring straffbudens tillämplighet i elektronisk miljö, kan upphävas.
- Upprättande av skenhandlingar, t.ex. fakturor och kvitton, straffbeläggs i vissa fall även om handlingarna i sig inte har urkundsstatus.
