# Straffskalan för mord

Straffnivåutredningen har som huvudsaklig uppgift att föreslå ändringar av lagstiftningen i syfte att åstadkomma en skärpt syn på allvarliga våldsbrott. Därutöver ska utredningen överväga vissa frågor som rör straffmätning för brott generellt. I detta delbetänkande behandlas frågan om straffskalan för mord samt vissa anknytande frågor.
Enligt nuvarande lag döms för mord till fängelse i tio år eller på livstid. Utredningen föreslår att straffet för mord ska vara fängelse i lägst tio och högst 18 år eller på livstid. En motsvarande utvidgning föreslås för de flesta övriga brott för vilka fängelse på livstid är föreskrivet.
