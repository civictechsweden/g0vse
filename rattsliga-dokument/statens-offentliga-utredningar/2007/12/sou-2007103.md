# Bo för att leva - seniorbostäder och trygghetsbostäder

I delbetänkandet Bo för att leva - seniorbostäder och trygghetsbostäder (SOU 2007:103) redovisar Äldreboendedelegationen sina överväganden om hur bostäder och boendemiljöer anpassade till äldres behov kan utvecklas och stimuleras. Den enskilde ska själv kunna välja när han eller hon vill flytta till en seniorbostad eller trygghetsbostad.
Den pågående utvecklingen visar att det finns ett utrymme för och en efterfrågan på bostäder och boendeformer som kan komplettera ordinärt boende av traditionellt slag och dagens särskilda boende - bostäder som erbjuder viss service och möjligheter till gemenskap utöver att de utmärks av god tillgänglighet. Bostäder av detta slag ger äldre personer möjlighet att bibehålla sitt självbestämmande och sin integritet och att utveckla sina sociala nätverk. Den kraft och det engagemang som finns hos många äldre kan också komma till uttryck i stöd för varandra. Gemenskap uppstår genom ömsesidighet och trygghet skapar man tillsammans.
Delegationen förordar inte, i detta skede, något av de alternativ som den övervägt och analyserat. Syftet med betänkandet är att det ska ligga till grund för ytterligare diskussioner på lokal och regional nivå. Delegationen återkommer med ställningstaganden och förslag i sitt slutbetänkande när en närmare analys gjorts även av det särskilda boendet.
