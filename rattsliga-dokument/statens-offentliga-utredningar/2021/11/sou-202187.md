# Granskning av utländska direktinvesteringar

![](/contentassets/ce5bb47ea46f4ea4b61bfb0c2cdb241e/sou-2021-87-fram_150.jpg?width=150&quality=85)

Slutbetänkande av Direktinvesteringsutredningen.

Europaparlamentets och rådets förordning (EU) 2019/452 av den 19 mars 2019 om upprättande av en ram för granskning av utländska direktinvesteringar i unionen (EU\-förordningen) trädde i kraft den 11 april 2019 och tillämpas sedan den 11 oktober 2020\. Ett grundläggande syfte med EU\-förordningen är att skapa en rättslig ram för granskning av utländska direktinvesteringar i unionen med hänsyn till säkerhet eller allmän ordning.

Utredningens uppdrag har bestått av två delar. Den ena har varit att föreslå de anpassningar och kompletterande bestämmelser som är nödvändiga för att EU\-förordningen ska kunna tillämpas i Sverige. Utredningen redovisade den delen i mars 2020 i delbetänkandet Kompletterande bestämmelser till EU:s förordning om utländska direktinvesteringar (SOU 2020:11\). Utredningens förslag har lett till lagstiftning. Lagen (2020:826\) med kompletterande bestämmelser till EU:s förordning om utländska direktinvesteringar och förordningen (2020:827\) med kompletterande bestämmelser till EU:s förordning om utländska direktinve\-steringar trädde i kraft den 1 november 2020\.

I detta slutbetänkande redovisar utredningen den andra delen av uppdraget, nämligen att föreslå hur ett svenskt system för granskning av utländska direktinvesteringar inom skyddsvärda områden kan utformas. I kommittédirektiven anges att syftet är att kontrollera uppköp och strategiska förvärv av bolag med säte i Sverige vars verksamhet eller teknologi har betydelse för säkerhet eller allmän ordning.
