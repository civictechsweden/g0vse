# En ny lag om ordningsvakter m.m.

![](/contentassets/1978141a24d54877b9ed2ccec28c7039/omslag-sou-2021-38.jpg?width=150&quality=85)

Ordnings­vakts­utred­ningen har haft i upp­drag att göra en översyn av regel­verket för ordnings­vakter. Upp­draget har syftat till att moderni­sera och effekti­visera regel­verket och anpassa det till dagens förhål­landen. I upp­draget har ingått att över­väga bl.a. för vilka ända­mål ord­nings­håll­ning bör kunna utföras av ordnings­vakter, på vilket sätt Polis­myndig­heten ska utöva kontroll och ledning över ordnings­vakternas verk­sam­het, om det finns ytter­ligare uppgifter i ordnings­håll­ningen som en ordnings­vakt bör kunna utföra samt hur reglerna för ordnings­vakternas utbild­ning bör utformas.

Utredningen har också haft i upp­drag att se över vissa frågor kring lämp­lig­hets­pröv­ningen av personal hos auktori­serade bevak­nings­företag.

### En ny lag om ordningsvakter

Ordnings­vakternas roll i samhället har föränd­rats under senare år. Behovet av personer med uppgift att bistå Polis­myndig­heten i arbetet med att upp­rätt­hålla allmän ordning har ökat och ord­nings­vakter finns nu på fler platser än tidigare. Kriminal­politiska och brotts­före­byggande frågor står mer i fokus nu än tidigare när det gäller sam­hällets insatser mot brott. Det finns en större förväntan på att brott ska före­byggas. Ökade förvänt­ningar på trygghet i sam­hället gör också att det ställs högre krav på närvaro från både polismän och annan unifor­merad personal.

Allt fler kommuner har under de senaste åren mött utma­ningar när det gäller ordnings­störningar och otrygghet. Förkla­ringarna är bl.a. en föränd­rad demo­grafi och växande utan­för­skaps­områden som har lett till omfat­tande ord­nings­problem. Sam­hälls­föränd­ringarna hari sin tur ett till en ökad efter­frågan från både kom­muner, regioner och privata aktörer på att använda ordnings­vakter för att främja trygghet och före­bygga brott.

Ordningsvakter har en viktig roll i det brotts­före­byg­gande arbetet. De kan på flera sätt, t.ex. genom att ingripa i ett tidigt skede vid ord­nings­stör­ningar eller genom att rap­portera hän­delser och iakt­tagel­ser till polisen, medverka till att brott före­byggs och mot­verkas. Ordnings­vakter kan också, genom sin närvaro på platser där allmän­heten vistas, bidra till att upp­täckts­risken för brott ökar och således utföra brotts­före­byggande insatser.

Samhällets behov av att kunna använda ordnings­vakter för dessa ändamål har inte fullt ut kunnat mötas inom ramen för det gällande regel­verket. Utred­ningen föreslår därför en ny lag och förord­ning i syfte att skapa bättre förut­sättningar för en mer flexibel och ökad använd­ning av ordnings­vakter.

Det är Polis­myndig­heten som har huvud­ansvaret för att upp­rätt­hålla den all­männa ord­ningen och säker­heten. För att åstad­komma en effektiv och rätts­säker ord­nings­hållning är det viktigt att reglerna om ord­nings­vakters arbete och tjänst­görings­områden utfor­mas med beaktande av att ord­nings­vakternas verk­samhet ska ske under led­ning av Polis­myndig­heten.
