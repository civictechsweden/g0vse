# Ett modernare socialförsäkringsskydd för gravida

![Texten Ett modernare socialförsäkringsskydd för gravida på grön bakgrund. Teckning med gravida kvinnor iklädda olika yrkeskläder](/contentassets/e03e00ce17e0452b8fddf71d49713d8f/sou-2023-23-omslagets-framsida-200x150.jpg?width=150&quality=85)

Utredaren har sett över socialförsäkringsskyddet för gravida. Meningen har varit att modernisera socialförsäkringsskyddet för gravida, framför allt reglerna om graviditetspenning, så att de i högre utsträckning än i dag fungerar ändamålsenligt för gravida arbetstagare och egenföretagare. Socialförsäkringsförmåner som främst är aktuella under graviditet är graviditetspenning, sjukpenning och föräldrapenning.

Utredningen föreslår bland annat:

* Att det i sjukpenningregelverket ska förtydligas att en gravid inte ska anses vara frisk om en ickegravid hade ansetts vara sjuk med motsvarande symtom och arbete.
* Att taket vid beräkning av den sjukpenninggrundande inkomsten i graviditetspenningen ska höjas till samma nivå som inom sjukpenningen, 10 prisbasbelopp.
* Att alla besvär som orsakas eller förvärras av graviditeten ska beaktas vid bedömningen av arbetsförmågans nedsättning i ett fysiskt påfrestande arbete
* Att graviditetspenning ska kunna utgå till och med dagen före faktisk förlossning.
* Att en icke-behovsprövad graviditetspenning ska kunna nyttjas de sista sju kalenderdagarna innan beräknad förlossning och fram till och med dagen före den faktiska förlossningen.
* Att regelverket avseende föräldrapenning samt föräldraledighetslagen bör ses över i syfte att förbättra förutsättningarna för ett jämställt uttag av betald och obetald föräldraledighet efter det att barnet har fötts.
* Att Jämställdhetsmyndigheten ges i uppdrag att bland annat undersöka i vilken utsträckning omplaceringar kommer till stånd och hur de som kommer till stånd fungerar.
* Att Arbetsmiljöverket ges i uppdrag att granska arbetsgivares kännedom om risker i arbetsmiljön för gravida och vid behov föreslå åtgärder för att förbättra denna kännedom. Myndigheten ska även i högre grad bistå arbetsgivare i frågor kring riskbedömningar av gravidas arbetsmiljö.
* Att Myndigheten för arbetsmiljökunskap ges i uppdrag att samla aktuell forskning om risker i arbetsmiljön för gravida och sprida denna.Att gravida studerande ska ges rätt till ledighet med fortsatt studiestöd vid risker i studiemiljön. I första hand ska dock situationen lösas genom anpassningar och omplaceringar.
* Att tid med graviditetspenning och icke-behovsprövad graviditetspenning ska räknas som överhoppningsbar tid vid fastställande av ramtid i arbetslöshetsförsäkringen. Vidare ska graviditetspenning och icke-behovsprövad graviditetspenning kunna räknas in i den arbetssökandes normalarbetstid.
* Att flerbarnstillägget för andra barnet inom barnbidraget tas bort och att medlen används till att finansiera förslagen i betänkandet.
* Författningsändringarna föreslås träda i kraft den 1 juli 2025.

För mer information - läs den fullständiga utredningen.
