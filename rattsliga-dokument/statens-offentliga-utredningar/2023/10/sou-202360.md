# Utökade möjligheter att använda preventiva tvångsmedel 2

![](/contentassets/61980885486b4ed7ad4569bad4a054dc/sou-2023-60-omslag.jpg?width=150&quality=85)

Slutbetänkande av Utredningen om preventiva tvångsmedel.

I delbetänkandet föreslogs att möjligheterna att använda tvångsmedel för att förhindra vissa särskilt allvarliga brott med stöd av den så kallade preventivlagen och lagen (2020:62) om hemlig dataavläsning skulle utökas. Förslaget, som huvudsakligen innebar att den brottskatalog som reglerar lagstiftningens tillämpningsområde utökades, har lett till lagstiftning som trädde i kraft den 1 oktober 2023.

Den andra delen av uppdraget omfattar preventiv tvångsmedelsanvändning enligt flera olika regelverk. Utredningen har övervägt flera frågor beträffande den så kallade inhämtningslagen, bland annat om lagens tillämpningsområde ska utökas. Utredningen har också övervägt om det bör införas en möjlighet att använda ytterligare tvångsmedel, däribland husrannsakan och hemlig rumsavlyssning, med stöd av preventivlagen. Uppdraget har därutöver innefattat en förhållandevis begränsad frågeställning gällande en utökning av tvångsmedelskatalogen i lagen (2022:700) om särskild kontroll av vissa utlänningar (LSU).

I samtliga delar av uppdraget har det ingått att väga behovet av en effektiv brottsbekämpning mot den enskildes rätt till skydd för grundläggande fri- och rättigheter, såsom den personliga integriteten. Vi har också haft i uppdrag att säkerställa att förslagen uppfyller högt ställda krav på rättssäkerhet.

Lagändringarna föreslås träda i kraft den 1 januari 2025.
