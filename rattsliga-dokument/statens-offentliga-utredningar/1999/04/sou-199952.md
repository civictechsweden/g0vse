# Inkomstprövning av bostadstillägg till pensionärer

Bostadstillägg till pensionärer (BTP) syftar till att göra det möjligt för pensionärer med låga inkomster att ha en bostad av god kvalitet, utan att boendekostnaden minskar möjligheterna att också i övrigt ha en tillfredsställande standard. BTP är genom inkomstprövningen inriktat på dem om har lägre inkomster än flertalet. Den anpassning av regelsystemet som vi föreslår innebär att BTP:s inriktning på att vara en komplettering till den allmänna pensionens grundnivå behålls och i vissa delar förstärks. Vi anser därför att rätten till BTP framdeles bör begränsas till att omfatta enbart personer som varaktigt har sin försörjning från allmän pension. Det innebär i första hand personer med hel ålderspension från 65 år. Även förtidspensionärer med hel eller ¾ pension kan anses höra till denna kategori.
