# Registerkontroll av personal vid hem för vård eller boende som tar emot barn eller unga

Enligt utredningens förslag skall man vid alla HVB som tar emot barn eller unga under 18 år - såväl de som drivs av kommun eller enskilda som de särskilda ungdomshemmen som drivs av staten - kräva att den som erbjuds anställning, uppdrag, praktiktjänstgöring eller liknande skall visa upp ett utdrag ur polisens belastnings- och misstankeregister. Utdraget skall begränsas till att innehålla eventuella anteckningar om mord, dråp, misshandel, grov misshandel, människorov, sexualbrott av något slag, rån, grovt rån, barnpornografibrott, narkotikabrott och grovt narkotikabrott. Vad gäller misstankeregistret skall brottsmisstanke antecknas endast om den lett till åtal.
Den som inte uppvisar registerutdrag skall inte kunna få anställning, uppdrag eller liknande. Något förbud mot att anställa eller anlita den som har en anteckning i utdraget har inte uppställts. Det framhålls emellertid att stor försiktighet måste iakttas om utdraget innehåller anteckning om något av de brott som omfattas av kontrollen.
Tillsynen över att registerkontroll görs skall omfattas av den allmänna tillsynsskyldighet som åvilar länsstyrelser, socialnämnder och Statens institutionsstyrelse. Enligt förslaget skall ett enskilt bedrivet HVB som underlåter att utföra registerkontroll och efter påpekande upprepar underlåtenheten få sitt tillstånd att bedriva HVB- verksamhet återkallat.
