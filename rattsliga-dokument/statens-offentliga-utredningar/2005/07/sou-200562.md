# Anpassning av radio- och TV-lagen till den digitala tekniken

I delbetänkandet redovisar Radio\- och TV\-lagsutredningen sina överväganden i frågor som rör vissa interaktiva rundradiotjänster, konkurrens i kabel\-TV\-nät, placering av sponsringsmeddelanden, elektroniska företagsskyltar i sportsändningar i TV och program som sänds på uppdrag av andra.

Utredningen tar även upp frågor som rör vissa nya reklamtekniker, såsom interaktiv och virtuell annonsering, och gör en analys av huruvida radio\- och TV\-lagens annonsbestämmelser överensstämmer med den europeiska TV\-konventionen (European Convention on Transfrontier Television).

### Uppdraget

Radio\- och TV\-lagsutredningen har fått i uppdrag att på en rad punkter analysera och överväga behovet av ändringar i radio\- och TV\-lagen (1996:844\) samt föreslå de lagändringar som föranleds av övervägandena.
