# När en räcker - Mastdelning för miljön

Utredningen föreslår i betänkandet När en räcker \- mastdelning för miljön, SOU 2005:97, förändringar i såväl LEK som PBL, för att fler samlokaliseringar ska komma till stånd. Utgångspunkten är att antalet frivilliga avtal ska öka. När operatörerna inte kan enas ska det dock vara möjligt med tvingande åtgärder.

Utredningen föreslår att det ska vara möjligt att besluta om samlokalisering när det är av betydelse för att skydda miljö, folkhälsa eller allmän säkerhet eller för att uppnå mål för fysisk planering. Post\- och telestyrelsen, PTS, ska inte behöva avvakta ett avslag på en bygglovsansökan för en ny mast innan man kan besluta om samlokalisering.

PTS föreslås kunna förplikta mastägaren att anpassa masten för att göra det möjligt att samlokalisera i den. Utredningen föreslår också att kommunerna ska höras i ärenden om samlokalisering, om det inte är uppenbart att detta inte behövs.

Beträffande PBL föreslår utredningen att kommunen ska få ställa krav på att radiomaster ska vara byggda så att de klarar av antennutrustning från andra operatörer. Utredningen föreslår också att ansökningar om bygglov för en mast för elektronisk kommunikation ska innehålla en utredning om möjligheterna att samlokalisera i en befintlig anläggning. Andra operatörer ska få tillfälle att yttra sig över en bygglovsansökan för en radiomast.
