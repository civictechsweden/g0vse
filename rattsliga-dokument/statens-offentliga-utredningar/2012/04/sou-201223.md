# Mindre våld för pengarna

Regeringen tillsatte den 24 mars 2011 en nationell samordnare med uppdrag att lämna förslag till hur brottslighet i samband med idrottsarrangemang kan motverkas.

En generell utgångspunkt för utredningen är att myndigheter och idrottens organisationer är fria och självständiga. Utredaren ska inte ta över det ansvar som berörda aktörer har i dag. I detta delbetänkande lämnas ett 35\-tal förslag, varav vissa kommer att utvecklas ytterligare i slutbetänkandet.

När politiken mot huliganismen skärps finns en risk att våldet förflyttas till lägre divisioner. Det är bland annat ett fenomen som kan iakttas i England. Samma iakttagelser kan göras när man i det normala polisarbetet fokuserar insatser mot ett visst geografiskt område. Brottsligheten får då en tendens att söka sig till andra platser. Även detta är en fråga som idrotten har anledning att uppmärksamma.

Arbetet har vägletts av vissa principiella utgångspunkter. Bland dessa märks att så långt möjligt undvika särlösningar för idrottsarrangemang, att repressiva insatser ska riktas mot individer och inte mot kollektiv, att nyckeln till framgång är uthållighet och klart definierade ansvars\- och befogenhetsområden samt att stöd för den goda supporterkulturen är av avgörande betydelse.
