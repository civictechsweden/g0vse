# Läsarnas marknad, marknadens läsare - en forskningsantologi

I denna forskningsantologi har medieforskningsinstitutet Nordicom tillsammans med forskare från en rad discipliner belyst några av de områden som är viktiga för Litteraturutredningen. I antologin ligger fokus på läsvanor och läskunnighet samt situationen på bokmarknaden. Teknikutvecklingen är ett centralt tema i många av artiklarna.

Syftet med antologin är att de texter som presenteras ska kunna tjäna som underlag för analyser, överväganden och förslag i vårt kommande betänkande. De skribenter som medverkar i antologin ansvarar dock själva för sina texter; de bedömningar som görs återspeglar inte nödvändigtvis utredningens uppfattning.

Litteraturutredningen (Ku 2011:04) har i uppdrag att analysera litteraturens ställning i dag och identifiera utvecklingstendenser som förväntas kunna påverka litteraturområdet framöver. Enligt direktiven (dir. 2010:24) ska utredningen bland annat analysera litteraturens ställning i skolan och läsfrämjande insatser, de litterära upphovsmännens villkor, bokmarknaden, tidskriftsmarknaden och det internationella utbytet på litteraturområdet.
