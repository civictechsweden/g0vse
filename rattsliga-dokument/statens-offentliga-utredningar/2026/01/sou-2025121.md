# Bodelning och betänketid – en effektivare processSOU 2025:121

![](/contentassets/a62dc0edf6a94801b330efbed61c6bf4/sou2025121.png?width=150&quality=85)

Betänkande av Utredningen om stärkt skydd för den som vill separera.

Utredningen har haft i uppdrag att göra en översyn av äktenskapsbalkens regler om betänketid och bodelningsprocessen. Syftet har varit att säkerställa en välfungerande, effektiv och rättssäker ordning för personer som vill separera och att motverka ekonomiskt våld. I uppdraget har ingått att analysera och ta ställning till särskilda frågor om de nuvarande reglerna samt lämna nödvändiga författningsförslag.

I korthet föreslår utredningen bland annat följande:

* Kravet på betänketid när en av makarna motsätter sig skilsmässa ska tas bort, men vara kvar i övriga nuvarande fall.
* Bodelning ska begäras senast tio år efter äktenskapsskillnad.
* Bodelningsförrättare ska ges tillgång till fler verktyg för att förbättra underlaget för bodelningen, driva på förfarandet och balansera styrkeförhållandet mellan makarna (eller samborna).
* Ett skyndsamhetskrav och en tidsgräns om nio månader ska införas för bodelningsförrättningen.
* Möjligheterna ska förbättras för en ekonomiskt svagare make att få ersättningsgaranti beviljad, vilket innebär att staten under vissa förutsättningar garanterar att betala ersättning till bodelningsförrättare.
* En make ska under bodelningsförrättningen kunna få ett förskott av bodelningslott från den andra maken.
* Vissa beslut av bodelningsförrättare ska gå att verkställa.
* Det ska införas tydligare kompetenskrav för bodelningsförrättare.
