# Åtgärder för en mer hållbar konsumtionSOU 2025:124

![](/contentassets/5d70318f32074f74bf332dd4e4cf80c0/sou2025124.png?width=150&quality=85)

Betänkande av Utredningen om mer konsumentmakt i den gröna omställningen.

Utredningen föreslår att det i marknadsföringslagen införs regler för att motverka vilseledande marknadsföring om bl.a. produkters miljömässiga egenskaper. Det föreslås också att säljaren av en vara innan ett avtal ingås ska ge konsumenten tydligare information om bl.a. sitt ansvar för fel i varan och om garantier från tillverkaren.

I konsumentköplagen föreslås regler som innebär att om en vara är felaktig och säljaren reparerar varan så förlängs den tid inom vilken säljaren ansvarar för fel på varan (reklamationstiden) från tre till fyra år.

I konsumenttjänstlagen föreslås regler om att näringsidkare som utför reparationer av varor ska kunna ge konsumenter ett europeiskt formulär för reparations­informa­tion. Formuläret ska vara gratis och fungera som ett anbud som är bindande under minst 30 dagar. Syftet är att villkoren ska bli tydliga och att konsumenter på ett enkelt sätt ska få möjlighet att jämföra anbud från flera olika reparatörer.

Vidare föreslås att en ny lag införs om reparation av konsumenters varor. Lagen gäller vissa specifika varuslag som omfattas av EU-rättsakter om reparerbarhet; bl.a. vitvaror, dammsugare, smarttelefoner, sutfplattor och bildskärmar. Enligt lagen ska tillverkaren vara skyldig att reparera varan på begäran av en konsument. Tillverkaren har rätt att ta ut ett skäligt pris. Lagen innehåller även bl.a. förbud mot avtalsvillkor och teknik som hindrar reparation av varor.

Det föreslås att Naturvårdsverket ska utses till nationell kontaktpunkt för en ny europeisk onlineplattform för reparation av varor.

Lagändringarna föreslås träda i kraft den 1 januari 2027.
