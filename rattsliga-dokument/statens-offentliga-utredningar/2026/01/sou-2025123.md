# Skärpta villkor för friskolesektorn – ytterligare förslagSOU 2025:123

![](/contentassets/028b1900f9bb43b3a956230991092a85/sou2025123.jpg?width=150&quality=85)

Slutbetänkande av Utredningen om vinst i skolan.

I slutbetänkandet ska utredningen:

* föreslå att kommuner obligatoriskt ska yttra sig över en ansökan om att få etablera en skola och vad ett sådant yttrande ska innehålla (tilläggsdirektiv 2023:109).
* analysera tillämpningen av regleringen om prövning av ansökningar från enskilda att godkännas som huvudman när det gäller den bedömning av negativa följder som ska göras inom ramen för prövningen (tilläggsdirektiv 2023:109).
* föreslå hur en reglering som ger tillsynsmyndigheterna ökade möjligheter att hindra olämpliga fysiska och juridiska personer från att genom ägande eller på annat sätt utöva ett inflytande över en enskild huvudman kan utformas (tilläggsdirektiv 2024:85).
* föreslå krav på ny ansökan om godkännande när en huvudman helt eller till väsentlig del byter ägare, ändrar eller flyttar sin redan godkända verksamhet (tilläggsdirektiv 2024:85).

Utredningens uppdrag gäller enligt direktiven förskola, förskoleklass, grundskola, anpassad grundskola, gymnasieskola och anpassad gymnasieskola.

För utredningens slutbetänkande är det liksom i delbetänkandet självklart att arbetet styrs av regeringens direktiv och tilläggsdirektiv. Utredningens förslag har utformats så att de är förenliga med regeringsformen, europeiska konventionen om skydd för de mänskliga rättigheterna och EU-rätten.

Förslagen som utredningen lämnar i detta betänkande ska ses som en fortsättning på de förslag som lämnats i utredningens delbetänkande Skärpta villkor för friskolesektorn (SOU 2025:37).
