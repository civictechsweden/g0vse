# Stärkt krisberedskap i det centrala betalningssystemet

Regeringen beslutade den 22 juni 2011 att tillkalla en särskild utredare för att med utgångspunkt i en tidigare rapport i Regeringskansliet (Fi 2010/1619), ansvarsprincipen och förordningen (2006:942) om krisberedskap och höjd beredskap genomföra utredningen.

Syftet var att utarbeta förslag som kan ligga till grund för beslut av regering och riksdag avseende beredskap för och hantering av allvarliga avbrott och störningar i det centrala betalningssystemet. Inriktningen skulle enligt direktivet vara att utarbeta förslag till grundläggande säkerhetsnivåer för det centrala betalningssystemet.

En ansvarig myndighet skulle föreslås som, utan att överta annans ansvar, får ett nationellt samordningsansvar för såväl förebyggande krisberedskapsåtgärder som åtgärder vid en akut kris i det centrala betalningssystemet. I uppdraget ingick att utarbeta nödvändiga författningsförslag.

Den 1 december 2011 lämnade utredningen sitt betänkande "Stärkt krisberedskap i det centrala betalningssystemet", SOU 2011:78.
