# Utformning av och alternativ för en ny kollektivavtalad arbetslöshetsförsäkring

![](/contentassets/457d934a629a4bd3b933f95848526133/sou-2024-86-omslagets-framsida-150-px.jpg?width=150&quality=85)

Utgångspunkten för utredningen är det förslag om en kollektivavtalad arbetslöshetsförsäkring som Svenskt Näringsliv, Förhandlings- och samverkansrådet PTK, Industrifacket Metall och Svenska Kommunalarbetareförbundet tillsammans lämnade till regeringen. I förslaget framgår att skälen för en kollektivavtalad arbetslöshetsförsäkring bl.a. är att stärka partsmodellen och värna förutsägbarheten inom arbetslöshetsförsäkringen.

I ett särskilt protokoll från juni 2022 har de förslagsställande parterna tydliggjort sina förväntningar på en kollektivavtalad arbetslöshetsförsäkring. Dels ska den ge ett påtagligt bättre skydd till den försäkrade än vad den statliga arbetslöshetsförsäkringen ger, dels ska den innebära en kostnadsreducering för arbetsgivarna.

I utredningens delbetänkande (SOU 2023:41) beskrevs förutsättningarna för en ny kollektivavtalad arbetslöshetsförsäkring. I slutbetänkandet redovisar utredningen möjlig utformning av och alternativ för, liksom konsekvenser med ett sådant system.
