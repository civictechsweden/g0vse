# Sverige i Afghanistan 2001–2021

![Bokomslag med en kartbild över Afghanistan. ](/contentassets/452d6ed376a6428a858722022326d7b8/sou202492.jpg?width=150&quality=85)

Betänkande av den parlamentariska kommittén för utvärdering av Sveriges engagemang
i Afghanistan under åren 2001–2021.

## Lärdomar i korthet

Sverige har haft ett långt och brett engagemang i Afghanistan, inledningsvis genom civilsamhällesorganisationer som Svenska Afghanistankommittén (SAK) och humanitärt bistånd genom FN-systemet. Insatserna i Afghanistan har under tjugoårsperioden varit föremål för stort politiskt och samhälleligt intresse, såväl internationellt som i Sverige. Sveriges engagemang i Afghanistan har utgjort en av de mest långvariga och omfattande internationella insatser som Sverige bidragit till. Engagemanget har behandlats löpande i riksdagens utrikes- respektive försvarsutskott samt i sammansatta utskott. Tusentals svenskar har arbetat i landet, många gånger i farliga och utmanande situationer. Sex svenskar har stupat eller dödats när de tjänstgjort i Afghanistan i svensk eller internationell tjänst, liksom två lokalanställda afghanska tolkar.

Sverige har tillsammans med många andra länder bidragit till att stödja Afghanistan och dess institutioner samt till att förbättra enskilda människors levnadsförhållanden. I Afghanistan har Sverige agerat bilateralt, som medlemsland i EU och FN, som truppbidragare och som partnerland till Nato. I dessa olika roller har Sverige haft ett varierande handlingsutrymme.

Kommitténs uppdrag sträcker sig från 2001 till 2021; från året då terrorattackerna mot USA den 11 september 2001 skakade världen till några månader efter Kabuls fall den 15 augusti 2021 och talibanernas maktövertagande i Afghanistan.

Dagens situation i Afghanistan uppvisar få hoppfulla tecken. För kvinnorna och flickorna i landet är situationen särskilt svår. Afghanistan är inte heller längre föremål för lika omfattande internationellt intresse. Andra internationella kriser och konflikter har kommit i förgrunden. Kommittén har i sitt gemensamma arbete lyssnat, läst, diskuterat och dragit lärdomar vilka redovisas i betänkandet.
