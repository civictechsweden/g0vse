# Säkerhetsprövningar

![](/contentassets/408b246dbcb74d3db320efe503f59fd4/sou202488-kopiera.jpg?width=150&quality=85)

Betänkande av Utredningen om en förbättrad process för säkerhetsprövningar.

Utredningen föreslår bland annat följande.

### Vad en grundutredning normalt ska omfatta lagregleras

Utredningen föreslår att det införs nya regler i säkerhetsskyddslagen om grundutredningen, som är en utredning om personliga förhållanden av betydelse för säkerhetsprövningen. En bestämmelse föreslås som anger att en grundutredning bör omfatta följande personliga förhållanden: a) brottslighet, b) samröre med kriminella, kriminella nätverk, terroristorganisationer, extremistiska rörelser eller extremister, c) ekonomiska förhållanden, d) anknytning till utlandet, e) missbruk, f) hälsotillstånd, g) samarbetsvilja, felaktig eller bristande information, och h) andra i säkerhetshänseende relevanta omständigheter. Genom en sådan lagändring blir det tydligare för både verksamhetsutövare och den som ska prövas vad grundutredningen normalt ska omfatta.

### Samlad bedömning och skriftliga säkerhetsprövningsbeslut

Det föreslås också en bestämmelse som tydliggör att det vid säkerhetsprövningen ska göras en samlad bedömning, en helhetsbedömning, av allt det som kommit fram inför ett beslut i säkerhetsprövningsfrågan. Eventuella brister i underlagt får då vägas in i helhetsbedömningen.

Det föreslås också att säkerhetsprövningsbeslut ska vara skriftliga och att ett säkerhetsprövningsbeslut till den prövades nackdel ska motiveras, dock med möjlighet till undantag om det behövs för att t.ex. skydda Sveriges säkerhet. Motiveringskravet bör leda till ökad rättssäkerhet för de prövade.

### En överklagandemöjlighet införs för arbetstagare

Vidare förslås att arbetstagare ska få en möjlighet att överklaga ett säkerhetsprövningsbeslut och att det ska inrättas en särskild nämnd som ska göra överprövningen. Hur prövningen ska gå till har utredningen inte haft möjlighet att fullt ut utreda och fortsatt utredning behövs därför för att kunna införa en överklagandemöjlighet. Enligt utredningen bör det även utredas vidare om andra grupper också bör ges en överklagandemöjlighet, t.ex. arbetssökande, uppdragstagare, värnpliktiga och polisstudenter.

### En möjlighet att stänga av statligt anställda från arbetet införs

Slutligen föreslås att det införs nya regler i lagen om offentlig anställning om möjlighet att stänga av en statligt anställd från arbetet i två fall. Avstängning ska kunna ske dels när arbetstagaren inte godkänts vid en säkerhetsprövning, dels under skälig utredningstid, om det framkommit omständigheter som kan antas leda till att arbetstagaren vid en omprövning inte längre kommer att godkännas. Det föreslås också att myndigheten genast ska underrätta den lokala fackliga organisationen om avstängningsbeslutet, om arbetstagaren är fackligt ansluten, och att den fackliga organisationen då har en överläggningsrätt.
