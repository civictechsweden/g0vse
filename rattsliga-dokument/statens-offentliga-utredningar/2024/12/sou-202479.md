# Handlingsoffentlighet och handlingar som inhämtas genom straffprocessuella tvångsmedel

![](/contentassets/bb86402ba46f4f37becbf8ee646691dc/sou202479-kopiera.jpg?width=150&quality=85)

Utredningen har haft i uppdrag att analysera och ta ställning till om det bör införas ett undantag från allmänna handlingars offentlighet i tryckfrihetsförordningen för handlingar som tagits i beslag eller inhämtats genom andra straffprocessuella tvångsmedel och som kan ge tillgång till information i stor utsträckning samt kopior av sådana handlingar.

Bakgrunden till utredningsuppdraget är bland annat ett rättsfall från Högsta förvaltningsdomstolen (HFD 2018 ref. 17) som slår fast att lagrade upptagningar i en beslagtagen hårddisk blir allmänna handlingar i och med att beslaget verkställs. Enligt rättsfallet fortsätter en kopia som beslagsmyndigheten gjort av innehållet i hårddisken att vara allmän handling trots att hårddisken har förverkats enligt ett domstolsbeslut och förstörts.

Utredningen föreslår att det i 2 kap. 14 § tryckfrihetsförordningen införs ett undantag som innebär att en upptagning i en beslagtagen elektronisk informationsbärare (t.ex. en hårddisk i en dator eller en mobiltelefon) inte blir allmän handling, om den inte tillförs dokumentationen i en förundersökning eller i en annan slags utredning. Detsamma ska gälla för upptagningar i en elektronisk informationsbärare som inte tagits i beslag men som har kopierats vid en husrannsakan. För upptagning som tillförs utredningens dokumentation, förblir rättsläget som idag, dvs. en sådan upptagning blir allmän handling.

Genom förslaget stärks enskildas integritetsskydd och handlingsoffentligheten ges en mer rimlig omfattning än vad som följer av det nuvarande rättsläget.

Grundlagsändringen föreslås träda i kraft den 1 januari 2027.
