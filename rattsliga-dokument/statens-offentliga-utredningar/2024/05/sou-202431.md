# En ändamålsenlig vapenlagstiftning

![](/contentassets/1bb613b35419404c8fd183aad1a58f9f/sou-202431-omslagets-framsida.jpg?width=150&quality=85)

I maj 2022 beslutade regeringen att uppdra åt en särskild utredare att lämna förslag till de författningsändringar som krävs i svensk rätt för att genomföra 2017 års ändringsdirektiv till EU:s vapendirektiv på miniminivå. I uppdraget ingick även att se över vapenlagstiftningen och ta ställning till vilka ändringar som bör göras i regelverket utifrån de tillkännagivanden från riksdagen som finns på vapenområdet.

Den del av uppdraget som avser genomförande av EU:s vapendirektiv redovisades i delbetänkandet EU:s vapendirektiv – genomförande av 2017 års ändringsdirektiv på miniminivå (SOU 2022:62\). Övriga delar skulle redovisas genom ett slutbetänkande senast den 10 november 2023\.

Genom tilläggsdirektiv utvidgades utredningens uppdrag och utredningstiden förlängdes samtidigt till den 10 maj 2024\. Enligt tilläggsdirektiven skulle utredningen även bl.a.

* föreslå en uppdelning av vapenlagens straffbestämmelser för att tydligare skilja på överträdelser som typiskt sett begås av legala vapeninnehavare och den organiserade brottslighetens användning av illegala vapen,
* föreslå en utökning av vapengarderoben för jakt,
* överväga om kravet på synnerliga skäl för innehav av helautomatiska vapen och enhandsvapen kan förtydligas eller ersättas med särskilda skäl,
* överväga om processen vid vapenbyte kan förenklas,
* ta ställning till om systemet med tidsbegränsade tillstånd för helautomatiska vapen och enhandsvapen för flerskott bör avskaffas,
* ta ställning till om det förenklade förfarande för tillfällig införsel av skjutvapen som avses i artikel 17\.2 i Europaparlamentets och rådets direktiv (EU) 2021/555 om kontroll av förvärv och innehav av vapen (kodifiering) bör genomföras,
* föreslå en ordning som innebär att en vapenägare som överlåter sitt vapen utan tillhörande ljuddämpare ska ha rätt att behålla ljuddämparen under en viss tid, och
* ta ställning till om de krav som gäller för att skjutvapen ska få innehas för samlingsändamål bör förtydligas.

Utredningen har haft en expertgrupp knuten till sig med representanter från Naturvårdsverket, Tullverket, Inspektionen för strategiska produkter, Åklagarmyndigheten, Hovrätten över Skåne och Blekinge, Förvaltningsrätten i Linköping, Polismyndigheten och Justitiedepartementet. Därtill har en parlamentariskt sammansatt referensgrupp bestående av riksdagsledamöter från samtliga riksdagspartier biträtt utredningen.

Utredningen behandlar frågor som omfattas av Tidöavtalet (punkt 41 a om vapenlagstiftningen).
