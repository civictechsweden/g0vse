# Genomförande av lönetransparensdirektivet

![](/contentassets/23c9dac352834019998a08b31c8c1b94/sou-2024-40-omslagets-framsida-crop.jpg?width=150&quality=85)

Utredningen om genomförande av lönetransparensdirektivet har överlämnat sitt betänkande Genomförande av lönetransparensdirektivet till regeringen.

Lönetransparensdirektivet antogs i maj 2023 och ska vara genomfört senast den 7 juni 2026\. Direktivet syftar till att stärka tillämpningen av principen om lika lön för kvinnor och män för lika eller likvärdigt arbete (likalöneprincipen), bl.a. genom att öka insynen i lönesättningen, fastställa minimikrav för regelverket kring förbudet mot lönediskriminering och skärpa efterlevnadsmekanismerna.

Utredningen ska, med utgångspunkt i den svenska arbetsmarknadsmodellen, arbetsmarknadens parters autonomi och diskrimineringslagens (2008:567\) systematik, ta ställning till vad som krävs för att lönetransparensdirektivet ska genomföras i Sverige. Utredningens förslag ska så långt det är möjligt upprätthålla det svenska regelsystemet och inte innefatta andra åtgärder eller andra författningsförslag än de som är nödvändiga för att genomföra direktivet.
