# Ansvar och oberoende - public service i oroliga tider

![](/contentassets/e5718396c8b74e59b18bc52420332a14/sou-2024-34-omslagets-framsida_kopia_thumbnail.jpg?width=150&quality=85)

I betänkandet redovisar 2023 års parlamentariska public service\-kommitté sina förslag till hur public service\-uppdraget ska regleras från och med 2026 och vad som ska ingå i uppdraget under tillståndsperioden 2026–2033\. Förslagen syftar till att skapa goda förutsättningar för public service\-verksamheten och upprätthålla och värna dess oberoende.

Förslagen från kommittén omfattar bland annat:

* en lag om public service och teknikneutrala villkor för innehållet i public service,
* att granskningen av innehållet i public service ska kunna omfatta även innehållet i publiceringar på internet,
* vad som ingår i public service\-uppdraget när uppdraget blir teknikneutralt,
* hur innehållsuppdraget ska utformas,
* samverkan med och hänsyn till kvalitativa nyhetsmedier,
* uppföljningen av public service\-uppdraget,
* hur utbudet ska sändas och tillhandahållas, och
* nivån på medelstilldelningen till Sveriges Radio, Sveriges Television och Sveriges Utbildningsradio.

I betänkandet behandlas även andra frågor om public service\-uppdraget under perioden 2026–2033\. Det är frågor som rör samverkan för att stärka en livskraftig produktionsmarknad i hela landet, krav på tillgänglighet för personer med funktionsnedsättning, sponsring, sidoverksamheter, förhandsprövning av nya tjänster, ökat samarbete mellan public service\-företagen och säkerhets\- och beredskapsfrågor.
