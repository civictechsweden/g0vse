# Digital myndighetspost

![Framsidan på SOUn Digital myndighetspost. Omslaget är vitt med en illustration föreställande ett analogt brev målat som svenska flaggan.](/contentassets/a358f464e0f04c818f466b0191124525/sou-2024-47-omslagets-framsida_150x220.jpg?width=150&quality=85)

Regeringen beslutade den 1 oktober 2020 att tillkalla en särskild utredare med uppgift att utreda möjliga finansieringsmodeller för den samhällsomfattande posttjänsten. Utredaren skulle också överväga vilken omfattning som den samhällsomfattande posttjänsten borde ha och vilka konkreta tjänster som borde ingå i den (dir. 2020:101\). Till utredare förordnades samma dag f.d. rådsdirektören Britt Bohlin.

Regeringen beslutade i tilläggsdirektiv den 26 januari 2023 (dir. 2023:7\) att utvidga uppdraget och att utredaren bland annat ska utreda förutsättningarna för att införa en skyldighet för privatpersoner, enskilda näringsidkare och juridiska personer att ansluta sig till en digital brevlåda för att kunna ta emot säkra elektroniska försändelser från myndigheter, hur ett undantag för privatpersoner som inte har förutsättningar att använda en digital brevlåda kan utformas, om det finns behov av ett motsvarande undantag för vissa näringsidkare och juridiska personer samt förutsättningarna för att införa en skyldighet för statliga myndigheter, kommuner och regioner att skicka säkra elektroniska försändelser till digitala brevlådor.

Utredningen har haft i uppdrag att utreda om det ska bli krav på anslutning
till och användning av den myndighetsgemensamma infrastrukturen
för digital post, Mina meddelanden.

I uppdraget har ingått att:

* utreda förutsättningarna för att införa en skyldighet för privatpersoner,
enskilda näringsidkare och juridiska personer att ansluta
sig till en digital brevlåda för att kunna ta emot säkra elektroniska
försändelser från myndigheter,
* utreda hur ett undantag för privatpersoner som inte har förutsättningar
att använda en digital brevlåda kan utformas,
* utreda om det finns behov av ett motsvarande undantag för vissa
enskilda näringsidkare och juridiska personer samt hur det i sådant
fall bör utformas,
* utreda förutsättningarna för att införa en skyldighet för statliga
myndigheter, kommuner och regioner att skicka säkra elektroniska
försändelser till digitala brevlådor,
* analysera hur skyldigheten att ansluta sig till en digital brevlåda
förhåller sig till skyddet mot undersökning av brev och annan förtrolig
försändelse och skyddet för den personliga integriteten i
övrigt enligt regeringsformen och offentlighets\- och sekretesslagen,
och även analysera om en sådan skyldighet är förenlig med
EU:s dataskyddförordning, samt
* lämna nödvändiga författningsförslag.
