# En mer rättssäker och effektiv domstolsprocess

![](/contentassets/e8ef9cf049a5480c86eb8c531bc94b18/sou-2024-51-omslagets-framsida--.jpg?width=150&quality=85)

Slutbetänkande av Utredningen om Anonyma vittnen.

Utredningen har haft i uppdrag att föreslå åtgärder som bidrar till att vända utvecklingen med ett ökande gängvåld, bryta tystnadskulturen och stärka och effektivisera rättsprocessen.

I ett delbetänkande den 30 oktober 2023 lämnades ett förslag på en reglering som möjliggör för vittnen att i vissa situationer höras anonymt. I detta slutbetänkande har utredningen tagit ställning till om det är möjligt och lämpligt att stärka sekretessen i domstol för uppgifter i förundersökningsprotokoll och lämna de förslag till författningsändringar och andra åtgärder som bedöms nödvändiga. Vidare har utredningen haft i uppdrag att undersöka hur reglerna om tidiga förhör har fungerat i praktiken och analysera om reformen har gett önskad effekt samt bedöma om möjligheterna att åberopa vittnesattester och tidiga förhör inför en brottsbekämpande myndighet som bevis i domstol bör utökas ytterligare. Utredningen har i denna del haft i uppdrag att, oavsett ställningstagande, lämna ett förslag på hur en sådan reglering kan utformas.

Inom uppdraget har det vidare legat att undersöka hur reglerna om strafflindring vid medverkan i utredningen av någon annans brott har fungerat i praktiken och analysera om reformen har gett önskat resultat i fråga om effektivitet och rättssäkerhet samt ta ställning till om åklagarens förslag till strafflindring bör bli bindande för domstolen. Utredningen har även i denna del haft i uppdrag att, oavsett ställningstagande, lämna ett förslag på hur en sådan reglering kan utformas. Slutligen har utredningen haft i uppdrag att  ta ställning till om det finns behov av ändringar i reglerna om tilltrosbevisning och lämna de förslag till författningsändringar och andra åtgärder som bedöms nödvändiga.
