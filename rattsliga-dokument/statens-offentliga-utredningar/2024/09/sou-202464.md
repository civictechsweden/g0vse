# Motståndskraft i samhällsviktiga tjänster

![](/contentassets/4df0dffc35e4488d8366ef25da09527a/sou-2024-64-omslagets-framsida_150_220.jpg?width=150&quality=85)

Slutbetänkande av Utredningen om genomförande av NIS2\- och CER\-direktiven.

## Utredningens uppdrag

Utredningen redovisar i detta slutbetänkande förslag om införlivning av CER\-direktivet i svensk rätt samt förslag till ändring i offentlighets\- och sekretessbestämmelserna, ändring i säkerhetsskyddslagen samt i lagen om cybersäkerhet. Utredningen redovisade i delbetänkandet Nya regler om cybersäkerhet, SOU 2024:18 förslag om införlivning av NIS2\-direktivet.

Utredningens uppdrag har varit att föreslå de anpassningar av svensk rätt som är nödvändiga för att CER\-direktivet ska kunna genomföras. Det har innefattat att föreslå hur identifiering och krav på verksamhetsutövare som omfattas av direktivet ska regleras samt rollfördelningen mellan svenska myndigheter med avseende på de olika uppgifter och ansvarsområden som föreskrivs i CER\-direktivet.

I utredningens uppdrag har även ingått att ta ställning till om bestämmelserna i offentlighets\- och sekretesslagen (2009:400\) innebär ett tillräckligt skydd för sådana uppgifter som kan komma att behandlas enligt NIS2\- och CER\-direktiven, föreslå de ändringar som behövs för en mer sammanhållen systematik mellan säkerhetsskyddslagen, lagen om cybersäkerhet och lagen om motståndskraft hos kritiska verksamhetsutövare, särskilt vad gäller tillsynsmyndigheternas befogenheter och sanktionsavgifternas storlek.

Utredningen ska vidare beakta de frågor som är gemensamma för NIS2\- och CER\-direktiven i den mån dessa är hänförliga till genomförandet av CER\-direktivet.
