# Grundpension

Den särskilde utredaren Göran Lundahl har till regeringen överlämnat delbetänkandet Grundpension. Utredningen har haft i uppdrag att analysera och lämna förslag på hur garantipension till ålderspension och omställningspension bör konstrueras och regleras.

## Förändrade förutsättningar till följd av EU\-dom

Utredningen tillsattes efter att en dom från EU\-domstolen i december 2017 förändrade förutsättningarna för den svenska garantipensionen. Domen innebar en förändring av hur garantipensionen ska beräknas för den som har varit bosatt i fler medlemsstater i EU.

## Ny förmån kallad grundpension

Huvuddragen i utredningens förslag är att garantipensionen ska ersättas av en ny förmån kallad grundpension. Grundpensionen ska tjänas in av den försäkrade och beräknas utifrån den tid som personen har arbetat eller varit bosatt i Sverige. Den nya förmånens belopp ska motsvara garantipensionens nuvarande nivå och avtrappas mot den inkomstgrundade allmänna pensionen.

## Garantiersättning utifrån EU\-domens ändrade förutsättningar

Utredningen har genom tilläggsdirektiv fått ytterligare uppdrag. Den kommer bland annat att föreslå en utformning av sjuk\- och aktivitetsersättning i form av garantiersättning som långsiktigt fungerar utifrån de ändrade förutsättningarna som EU\-domen medför, och som samspelar med garantipensionen.
