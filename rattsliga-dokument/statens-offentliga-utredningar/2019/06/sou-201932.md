# Straffrättsligt skydd för barn som bevittnar brott mellan närstående samt mot uppmaning och annan psykisk påverkan att begå självmord

Utredningen föreslår att det införs en ny straffbestämmelse om barnfridsbrott i fjärde kapitlet brottsbalken. Den nya bestämmelsen innebär ett särskilt straffansvar för den som begår en brottslig gärning mot en närstående person och gärningen bevittnas av ett barn, om gärningen är ägnad att skada tryggheten eller tilliten hos barnet i förhållande till någon av dessa personer.

Utredningen föreslår också att det införs en ny straffbestämmelse om uppmaning till självmord i fjärde kapitlet brottsbalken. Den nya bestämmelsen innebär ett särskilt straffansvar för den som hetsar, uppmanar eller på annat sätt utövar psykisk påverkan mot någon att begå självmord, och det till följd av särskilda omständigheter har funnits en inte obetydlig risk för att agerandet skulle leda till sådan handling.

För utredningens övriga förslag hänvisas till betänkandet i sin helhet.

[Pressmeddelande: Utredning föreslår kriminalisering av att låta barn bevittna brott och uppmaning till självmord](/pressmeddelanden/2019/06/utredning-foreslar-kriminalisering-av-att-lata-barn-bevittna-brott-och-uppmaning-till-sjalvmord/ "Utredning föreslår kriminalisering av att låta barn bevittna brott och uppmaning till självmord")
