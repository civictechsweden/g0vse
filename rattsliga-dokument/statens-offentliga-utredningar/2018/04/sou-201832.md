# Ju förr desto bättre – vägar till en förebyggande socialtjänst

Regeringen har gett en utredning i uppdrag att se över socialtjänstlagen och vissa av socialtjänstens uppgifter. I delbetänkandet Ju förr desto bättre – vägar till en förebyggande socialtjänst fördjupar utredningen kunskaperna om och möjligheterna med att arbeta förebyggande. Målet är att väcka intresse för frågorna bland beslutsfattare, professioner och brukarföreträdare.

I delbetänkandet redogör utredningen Framtidens socialtjänst för de bedömningar som ligger till grund för sitt arbete:

* Det kommer att behövas en kombination av olika åtgärder och styrmedel för att ett förebyggande perspektiv i socialtjänsten ska bli verklighet.
* Socialtjänstens förebyggande arbete syftar till att förebygga sociala problem och social utestängning.
* Socialtjänstens förebyggande arbete bedrivs på samhälls\-, grupp och individnivå.
* Kommunen bör ta ett övergripande och aktivt ansvar för att samordna det förebyggande arbetet i kommunen och för socialtjänstens medverkan i samhällsplaneringen.
* Former och arbetssätt för socialtjänstens medverkan i samhällsplaneringen behöver utvecklas och etableras.
* Det finns behov av metodutveckling och metodstöd till kommunerna, bland annat för att integrera ett förebyggande perspektiv i verksamheten, ta fram lokala kunskapsunderlag till samhällsplanering samt för samhällsekonomiska analyser.
* Det förebyggande arbetets innehåll, omfattning och utveckling över tid behöver synliggöras.
* Metodstöd behövs för att utveckla socialtjänsten till en lärande organisation.
* Regionala samverkans\- och stödstrukturer för kunskapsutveckling inom socialtjänsten behöver vara stabila och långsiktigt hållbara.
* Behovet av samordnad kunskapsutveckling, kunskapsspridning samt utveckling och förvaltning av evidensbaserade förebyggande metoder är stort.
