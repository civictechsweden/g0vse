# Juridik som stöd för förvaltningens digitalisering

Digitaliseringsrättsutredningen har i dag överlämnat sitt betänkande till regeringen.

Utredningen har haft i uppdrag att kartlägga och analysera i vilken utsträckning det förekommer lagstiftning som i onödan försvårar digital utveckling och samverkan inom den offentliga förvaltningen. Utredningen ska lämna förslag till de författningsändringar som bedöms ha störst potential att stödja den fortsatta digitaliseringen av den offentliga förvaltningen.

Utredningen föreslår bland annat:

* en ny bestämmelse som syftar till att säkerställa insyn i förvaltningens verksamhet när algoritmer eller datorprogram används vid vissa automatiserade förfaranden,
* nya regler om digital tillgänglighet till förvaltningen och om digital kommunikation från förvaltningen till enskilda, som samtidigt beaktar bland annat enskildas självbestämmande och vikten av säkra förfaranden, och
* ny lagstiftning om straffsanktionerad tystnadsplikt vid utkontraktering av it\-drift eller andra it\-baserade funktioner till privata leverantörer och en reglering av sekretessöverväganden inför sådan utkontraktering.
