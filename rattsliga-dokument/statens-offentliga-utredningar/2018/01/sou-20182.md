# Stärkt straffrättsligt skydd för blåljusverksamhet och andra samhällsnyttiga funktioner

Utredningens uppdrag har varit att överväga och föreslå de ändringar som behövs för att åstadkomma ett modernt straffrättsligt skydd för blåljuspersonal och andra samhällsnyttiga funktioner, det vill säga yrkesutövare som bland annat har till uppgift att hjälpa andra.

I detta delbetänkande föreslår utredningen att följande ändringar ska göras i brottsbalken:

* Ett nytt brott med benämningen blåljussabotage förs in i 13 kap. brottsbalken. Brottet straffbelägger att angripa eller annars störa polis, räddningstjänst eller ambulanssjukvård på ett sätt som riskerar att allvarligt förhindra eller försena genomförandet av ett uppdrag.
* Straffet för grovt våld eller hot mot tjänsteman enligt 17 kap. 1 § brottsbalken höjs till fängelse i lägst ett år och högst sex år.
* En ny straffskärpningsgrund förs in i 29 kap. 2 § brottsbalken. Den innebär att domstolen ska se särskilt allvarligt på fall där den tilltalade med våld eller hot har angripit någon i eller med anledning av dennes yrkesutövning.

Härutöver föreslår utredningen att vissa ändringar ska göras i lagen (1975:688\) om skydd för viss tjänsteutövning i syfte att förtydliga och förenkla tillämpningen av lagstiftningen. Det föreslås också vissa språkliga moderniseringar av bestämmelserna i 17 kap. brottsbalken.

[Pressmeddelande: Förslag om strängare straff för angrepp mot blåljuspersonal](/pressmeddelanden/2018/01/forslag-om-strangare-straff-for-angrepp-mot-blaljuspersonal/ "Förslag om strängare straff för angrepp mot blåljuspersonal")
