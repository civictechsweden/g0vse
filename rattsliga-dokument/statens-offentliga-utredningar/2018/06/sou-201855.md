# Styrning och vårdkonsumtion ur ett jämlikhetsperspektiv – Kartläggning av socioekonomiska skillnader i vårdutnyttjande och utgångspunkter för bättre styrning

Delbetänkandets fokus ligger på vårdkonsumtion, socioekonomi och styrning i vården.

## Utredningens analys och överväganden

Utredningen konstaterar att olika grupper konsumerar vård på olika sätt. Grupper med svagare socioekonomi underkonsumerar i större utsträckning vård. Av ekonomiska skäl avstår de från bland annat vård och läkemedel. Samtidigt besöker gruppen vården mer och har – upp till en viss ålder – högre kostnader för vård.

* Olika befolkningsgrupper har olika inställning till väntetider och tillgänglighet. Äldre och personer med lägre utbildning tycker att väntetiderna är rimliga.
* Konsumtion av vård styrs av andra faktorer än vården i sig. Men vården, och dess organisation och styrning, kan styra delar av konsumtionen genom bemötande, tillgänglighet, kostnader och remittering.
* För vårdens tillgänglighet och förutsättningar att erbjuda vård menar utredningen att det är särskilt viktigt att se på skilda förutsättningar mellan stad och land.

## Många faktorer påverkar måluppfyllelsen

Utredningen bedömer att måluppfyllelsen i form av en mer jämlik och behovsbaserad vård inte främjas av hälso\- och sjukvårdens nuvarande struktur.

## Statens roll i styrningen oklar

Statens roll är ofta oklar i styrningen av vården. Man styr direkt mot professionerna vilket är problematiskt ur ett tillitsperspektiv.

## Landstingens styrning är olika

Landstingen agerar bara undantagsvis gemensamt och tar ett gemensamt och nationellt ansvar för hälso\- och sjukvården.

## Utredningens fortsatta arbete

Utredningen avser bland annat fortsätta att analysera:

* en mer funktionell prioritering av den statliga styrningen
* skillnaderna i landstingens styrning, vilka incitament och effekter på prioriteringar som uppstår samt om styrningen bör ensas
* hur kunskapen om styrningen av den specialiserade vården kan öka
* hur tilliten i styrningen kan öka mellan staten och huvudmännen
* med en tydligare rollfördelning
* en färdväg mot en mer tillitsbaserad styrning

I delbetänkandet presenterar utredningen en första preliminär analys. Denna kommer användas som underlag för fortsatta diskussioner och kommer därmed att breddas och fördjupas i det fortsatta arbetet med slutbetänkandet.
