# God och nära vård – En primärvårdsreform

Regeringen har uppdragit åt en utredning att stödja landsting, myndigheter
och organisationer i arbetet med att utveckla en modern, jämlik, tillgänglig och effektiv hälso- och sjukvård i primärvården. Utredningen har utgått från förslag från betänkandet Effektiv vård (SOU 2016:2)

I delbetänkandet "God och nära vård – En primärvårdsreform" lämnar utredningen en rad förslag, bland annat:

## Målbild och färdplan fördjupas

Färdplanen och målbilden för hälso- och sjukvårdssystemets omstrukturering fördjupas. Patientens delaktighet betonas.  Utredningen föreslår nationella samråd om hur färdplanen ska genomföras

## Möjligheterna till uppföljning ökar

Landsting/regioner ska till en nationell databas rapportera in uppgifter från utförare inom primärvården. I dag saknas systematisk nationell uppföljning av primärvården på aggregerad nivå

## Likvärdig primärvård i hela Sverige

Utredningen föreslår att primärvårdens uppdrag moderniseras i hälso- och sjukvårdslagen. Där ska framgå att primärvården svarar för medicinsk bedömning och behandling, förebyggande arbete, omvårdnad och rehabilitering som inte kräver andra medicinska eller särskilda tekniska resurser eller annan kompetens.

Utredningens förslag ska tydliggöra primärvårdens uppdrag och skapa förutsättningar för en stark och likvärdig primärvård i hela Sverige. Utredningen föreslår att primärvårdens grunduppdrag regleras i förordning. Primärvården ska tillhandahålla de kompetenser och hälso- och sjukvårdstjänster som behövs för att svara för sitt grunduppdrag.

## Val av fast läkare – avgörande för primärvårdens förtroende

Utredningen föreslår att patientens möjlighet att få tillgång till och välja en fast läkarkontakt i primärvården förtydligas. Detta är avgörande för befolkningens fortsatta förtroende för primärvården.

En fast kontakt i primärvården ska vara:

* specialist i allmänmedicin,
* specialist i geriatrik eller barn- och ungdomsmedicin eller ha annan likvärdig kompetens eller vara
* läkare under specialiseringstjänstgöring i allmänmedicin.

För fast läkarkontakt föreslår utredningen att Socialstyrelsen meddelar de föreskrifter om patientansvar som behövs för att garantera en god och säker vård.

För att stimulera tillgången till allmänläkare i primärvården föreslår utredningen att staten under åren 2019–2027 finansierar 1250 specialiseringstjänster i allmänmedicin.

## Administrationen ska bli effektivare

Utredningen bedömer att det kan finnas anledning att se över förutsättningarna för en mer professionsneutral reglering på förordningsnivå.

Utredningen bedömer att verksamhetschefer inom vården bör se till att det finns tydliga riktlinjer om intygshantering.

Utredningen föreslår att en journalanteckning signeras av den som är ansvarig för uppgiften, om det inte är obehövligt eller finns något synnerligt hinder.

## Träder i kraft i juni 2020

Utredningen föreslår att samtliga föreslagna lagändringar ska träda i kraft den 1 juli 2020.
