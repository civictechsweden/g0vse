# Yrkeskunnande - en likvärdig sökväg till lärarutbildningen mot yrkesämnen

Utredningens förslag syftar till att öka rekryteringen till yrkeslärarutbildningen. Därför föreslås tre likvärdiga ingångar för tillträde till yrkeslärarutbildningen: \- godkända resultat från en högskoleutbildning omfattande minst 90 högskolepoäng i relevant ämnesområde, och \- kvalificerad och relevant yrkeserfarenhet, eller \- godkända resultat från annan eftergymnasial utbildning omfattande minst 60 veckors heltidsstudier i relevant ämnesområde, och \- kvalificerad och relevant yrkeserfarenhet, alternativt \- intyg utfärdat av Skolverket på bekräftade kunskaper och kompetenser som motsvarar kvalifikationskrav inom sökt ämne/inriktning eller yrkesutgång. Utredningen har haft i uppdrag att lämna förslag på tre huvuddelar: 1\. hur ett system för bedömning och dokumentation av yrkeskompetens och yrkeserfarenhet kan utformas och genomföras för sökande till utbildning till en examen för lärare i yrkesämnen på gymnasial nivå, 2\. hur krav på behörighet för tillträde till utbildningen som lärare i yrkesämnen på gymnasial nivå kan omfatta relevant yrkesutbildning och yrkeserfarenhet, 3\. på vilket sätt branscher och näringslivsorganisationer kan involveras i arbetet.
