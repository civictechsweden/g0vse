# Svenska Spels nätpoker - en utvärdering

Nätpokerutredningen har haft i uppdrag att utvärdera AB Svenska Spels tillstånd att anordna och förmedla pokerspel över Internet. De erfarenheter som gjorts i utredningsarbetet talar för att Svenska Spel i alla delar har följt villkoren i tillståndet.
Utredningen ser få behov av ändringar av de villkor som i dag gäller för verksamheten. I syfte att öka graden av ansvarsfullt spelande föreslår utredningen dock att regeringen i villkoren för Svenska Spels nätpokertillstånd skriver in att nätpokerspelarna via bolagets pokerplattform ska ges återkopplingsinformation om de egna samlade vinsterna eller förlusterna i kronor räknat.
Vidare föreslår utredningen att regeringen ger Svenska Spel tillstånd att samarbeta med statskontrollerade, nationella spelbolag i andra länder för att kunna ordna konkurrenskraftiga turneringar - under förutsättning att dessa bolag har likvärdiga spelansvarsprogram.
