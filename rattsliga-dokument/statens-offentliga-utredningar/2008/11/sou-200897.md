# Styr samverkan - för bättre service till medborgarna

Den 14 november överlämnade utredaren Lars Högdahl (Fi 2007:06\) sitt delbetänkande SOU 2008:97 Styr samverkan \- för bättre service till medborgarna till statssekreterare Dan Ericsson i Finansdepartementet. Utredarens uppdrag är att ta fram lösningar för att göra offentlig service bättre tillgänglig för medborgarna. I betänkandet föreslås att statliga och kommunala förvaltningsmyndigheter ska samverka kring utbudet av samhällsservice. Kommunala och statliga myndigheters servicekontor samlokaliseras och samverkan eftersträvas så att man kan ha längre öppettider. Som komplement till bemannade servicekontor ska det finnas servicepunkter, till exempel i bibliotek och lanthandel. Där ska finnas kunddatorer för personlig kontakt på distans med myndigheter. Länsstyrelsen åläggs ansvar för att samordna kommunernas och statens serviceutveckling och ge regeringen underlag för styrning av serviceutvecklingen.
