# Fastighetsmäklaren och konsumenten

Regeringen beslutade i december 2005 att tillkalla en särskild utredare med uppdrag att se över fastighetsmäklarlagen (1995:400\) och överväga vilka ändringar och kompletteringar i lagen som bör göras (dir. 2005:140\).

Fastighetsmäklarutredningen har nu lämnat sitt slutbetänkande.

Utredningen har strävat efter att lämna förslag som ger konsumenterna ett gott skydd, anpassat till nuvarande förhållanden, vid affärer som avser det egna boendet, och ger fastighetsmäklare goda förutsättningar att bedriva sin verksamhet.

I betänkandet lämnas bland annat följande förslag:
Ny lag enbart för konsumentförhållanden
Den nuvarande fastighetsmäklarlagen ersätts av en ny fastighetsmäklarlag som enbart gäller yrkesmässig fastighetsförmedling som riktas mot eller utförs åt konsumenter. Genom att den nya lagen renodlas till att avse konsumentförhållanden kan konsumentskyddet ges en ännu centralare roll än i dagens lagstiftning.

Mäklarens opartiskhet
Förbudet för en mäklare att själv träda in som köpare av en fastighet som han eller hon har eller har haft i uppdrag att förmedla blir absolut. En mäklare får inte heller förmedla en fastighet till eller från någon närstående fysisk eller juridisk person. Mäklaren måste också avböja eller avträda från ett uppdrag om han eller hon av någon anledning har eller får ett väsentligt personligt eller ekonomiskt intresse i den överlåtelse som uppdraget avser. Mäklaren får inte heller enligt den nya fastighetsmäklarlagen vara ombud för säljaren eller köparen.
