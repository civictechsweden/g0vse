# Enklare redovisning

I betänkandet föreslår utredningen om enklare redovisning en rad förenklingar och andra lättnader i redovisningsreglerna. Arbetet har främst varit inriktat på mindre företag men en del förslag omfattar samtliga företag.
Utredningen föreslår bl.a. att:
- gränsvärdet för mindre företag höjs till den nivå som följer av EG:s redovisningsdirektiv,
- reglerna om "vanliga" årsbokslut slopas och alla företag som inte behöver upprätta en årsredovisning får upprätta vad som idag benämns ett förenklat årsbokslut,
- vissa upplysningskrav slopas,
- mindre företag behöver inte upprätta förvaltningsberättelse,
- mindre företag ges möjlighet att upprätta förkortad balansräkning,
- kravet på att koncernredovisningen ska innehålla uppgifter om löner m.m. till ledande befattningshavare begränsas till personer som ingår i moderföretagets eller koncernens ledning,
- kontantmetoden för den löpande bokföringen utsträcks till att gälla även bl.a. aktiebolag,
- reglerna om gemensam verifikation förtydligas så att det klart framgår att sådan verifikation får användas av alla företag som använder sig av någon form av kassaregister, samt att
- arkiveringstiden begränsas till sju år.
Utredningen förslår att ändringarna träder ikraft den 1 juli 2009 och att samtliga lättnader i upplysningsskyldigheten får genomslag omedelbart, dvs. även på räkenskapsår som pågår vid den tidpunkten. Höjningen av gränsvärdet för mindre företag liksom slopandet av det vanliga årsbokslutet föreslås gälla fr.o.m. den 1 juli 2010.
