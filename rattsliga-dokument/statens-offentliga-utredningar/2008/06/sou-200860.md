# Personnummer och samordningsnummer

För att tillgodose behovet av fler personnummer föreslår Folkbokföringsutredningen i detta delbetänkande att dagens personnummer ändras. Förslaget innebär att personnumret fortfarande ska innehålla uppgift om födelseår och födelsemånad, medan de två siffror i personnumret som i dag anger vilken dag en person är född i stället ska bestå av ett av Skatteverket bestämt tvåsiffrigt tal mellan 01 och 31\. I och med detta blir alla månadens personnummer bättre utnyttjade. Uppgift om födelsetid finns registrerad i folkbokföringen och alla som behöver tillgång till uppgift om vilken dag en person är född kan få denna från Skatteverket eller SPAR. De personer som redan har ett personnummer föreslås få behålla det. Det nya personnumret föreslås införas den 1 januari 2010\.

Utredningen har även sett över samordningsnumren som kan ges till vissa personer som inte ska folkbokföras. Utredningen föreslår att samordningsnumren ska finnas kvar för personer som vistas endast en begränsad tid i landet och att de ska kunna ges till fler personer än i dag. Vissa personer som vistas i landet under flera år och som endast på grund av särskilda undantagsbestämmelser inte ska folkbokföras föreslås kunna få ett personnummer i stället för ett samordningsnummer.
