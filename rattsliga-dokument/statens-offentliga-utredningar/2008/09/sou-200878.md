# Eftersök av trafikskadat vilt. En kostnad för trafikförsäkringen?

Utredningen har som en fråga vid sidan av sitt huvudsakliga uppdrag haft att överväga möjligheten att trafikförsäkringen ska omfatta kostnaden för eftersök av trafikskadat vilt.

Utredningen gör den bedömningen att ersättning för eftersök inte bör betalas ur trafikförsäkringen. Skälen för detta är främst av systematisk natur. Skada på vilt är inte skadeståndsgrundande då någon skadelidande inte finns. Ersättning för eftersök har en helt annan karaktär än sådan individuell ersättning för personskada och sakskada som kan utges från trafikförsäkringen.

Om en annan lösning än den nuvarande, dvs. att kostnader för eftersök ersätts ur viltvårdsfonden, ska väljas ligger det enligt utredningen närmast till hands att söka en annan offentlig finansiering, t.ex. över statsbudgeten.

Utredningen lämnar emellertid synpunkter på hur en lagreglering innebärande att trafikförsäkringen ändå kommer att omfatta kostnader för eftersök skulle kunna se ut.
