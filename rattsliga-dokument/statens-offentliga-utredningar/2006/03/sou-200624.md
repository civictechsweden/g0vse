# Avgift för matservice inom äldre- och handikappomsorgen

Matavgiftsutredningens uppdrag har varit att föreslå hur avgifter för den färdiglagade maten som tillhandahålls personer som har hemtjänst eller är bosatta i särskilt boende ska kunna hanteras på ett enklare och mer enhetligt sätt.
Förutom livsmedelskostnader ingår i dag även produktion (inköp, tillagning och förpackning) av den färdiglagade maten i avgiften som kommunerna tar ut av den enskilde. För dessa produktionsinsatser föreslår utredningen att begreppet matservice införs. Utredningen föreslår att kommunerna blir skyldiga att sänka avgiften för matservice när kostnaden tillsammans med avgift för hemtjänst m.m. blir så hög att den inkräktar på omsorgstagarens förbehållsbelopp, det belopp man ska få behålla för normala levnadskostnader.
