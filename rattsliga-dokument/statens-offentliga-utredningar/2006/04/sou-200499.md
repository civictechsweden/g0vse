# Kärnavfall - demokrati och vetenskap

Rapport från ett seminarium om beslutsfattande inför anläggande av ett slutförvar för använt kärnbränsle, Gimo 7-8 april 2003.
De förstudier, platsundersökningar och samråd inför anläggandet av ett slutförvar för använt kärnbränsle som Svensk Kärnbränslehantering AB (SKB) bär ansvar för, har inneburit och kommer fortsättningsvis att kräva ett stort engagemang och ansvarstagande även för de berörda kommunerna.
Det yttre händelseförloppet under SKB:s förstudier i kommunerna finns skildrat i rapporten (SOU 2002:46) Plats för slutförvaring av kärnavfall - Förstudier i åtta kommuner. Den rapporten utgavs av regeringens särskilde rådgivare inom kärnavfallsområdet,vars verksamhet upphörde vid utgången av juni 2002.
KASAM, Statens råd för kärnavfallsfrågor, har önskat ge tillfälle till att fördjupa denna beskrivning av kommunernas förstudiearbete samt att komplettera den med en analys av olika demokratifrågor som har aktualiserats i kommunerna under arbetet med kärnavfallsfrågan. Därför anordnade KASAM i april 2003 ett seminarium för att belysa dessa frågor. Seminariet gavs rubriken KÄRNAVFALL - Demokrati och vetenskap - Om beslutsfattande inför anläggande av ett slutförvar för använt kärnbränsle.
Den fråga som ställdes i inbjudan löd: "Hur hanterar man på kommunal nivå frågor som ligger i skärningspunkten mellan principer för demokratiskt beslutsfattande och principer som tillämpas inom vetenskapen för att fastställa vad som är korrekt eller vetenskapligt grundat?" Till seminariet inbjöds kommuner, organisationer och myndigheter med ingående erfarenheter från förstudiearbetet.
