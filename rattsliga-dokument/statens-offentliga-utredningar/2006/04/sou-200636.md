# För studenterna... - om studentkårer, nationer och särskilda studentföreningar

Studentkårsutredningens uppgift har varit att se över förordningen (1983:18\) om studerandekårer, nationer och studentföreningar vid universitet och högskolor.

Sedan nuvarande bestämmelser utformades för ca 25 år sedan har mycket förändrats i högskolevärlden. Antalet studenter i grundutbildningen fördubblades under 1990\-talet, distansutbildningen ökade kraftigt, den geografiska utbyggnaden av högskolan och nya studiemiljöer har etablerats. Dessutom har högskolan präglats av starkt ökande internationalisering. I ljuset av denna utveckling ter sig förordningen från 1983 ålderdomlig.

Våra utgångspunkter
Våra förslag tar sin utgångspunkt i det faktum att det sedan mycket länge funnits \- och alltjämt finns \- tydliga bindningar och starka ömsesidiga intressen mellan högskolorna och de obligatoriska studentsammanslutningarna.
Studentkårerna skall självständigt bevaka och kritiskt granska utbildningen och därmed bidra till en hög utbildningskvalitet. De är föreskrivna i lag och förordning och de kan inte upplösas genom medlemsbeslut. De är förvaltningsrepresentationer för alla studenter och de är inte självstyrande föreningar.
Utifrån dessa utgångspunkter lägger vi fram ett förslag till reformerat obligatorium. Våra förslag stärker enskilda studenters inflytande och rättssäkerhet och stärker samtidigt legitimiteten hos studentkårer, nationer och de särskilda studentföreningarna. Detta lägger en stabil grund för en högkvalitativ högre utbildning.

Våra förslag
Studentkårer:
\- Studentkårernas syfte och ändamål skall vara att bevaka och bidra till att utveckla studenternas utbildning och deras arbets\- och allmänna studiemiljö samt värna studenternas rättigheter.
Den obligatoriska kåravgiften får finansiera endast denna verksamhet. Verksamhet som faller utanför får finansieras på frivillig basis.
\- Varje enskild student ges rätt att överklaga ett beslut fattat av studentkåren. Beslutet skall upphävas om det tillkommit i strid mot studentkårens stadga eller om det strider mot studentkårens syfte och ändamål.
Överklagandet skall göras till Överklagandenämnden för högskolan inom tre veckor från det att beslutet givits till känna.
\- Högskoleverket får i uppdrag att granska studentkårernas verksamhet.
Syftet är att bidra till studentkårernas kvalitetsutveckling samt att tillse att studentkårerna följer den nya förordningen om studentkårer, nationer och särskilda studentföreningar vid universitet och högskolor.
\- Studentkårerna fastställer en kåravgift per högskolepoäng. Studenten betalar x antal kronor per poäng till den studentkår eller de studentkårer som är verksamma på de lärosäten där studenten är registrerad.

Nationer och särskilda studentföreningar:
\- Nationerna och de särskilda studentföreningarnas ändamål är att för de studenter som tillhör sammanslutningen erbjuda sociala och kulturella aktiviteter samt att verka för att studenterna skaffar sig erfarenheter och färdigheter som ett komplement till studierna.
I detta syfte äger nationerna och de särskilda studentföreningarna rätt att upplåta bostäder och lokaler åt studenter som tillhör sammanslutningen.
\- Varje enskild student ges rätt att överklaga ett beslut fattat av nationer eller särskilda studentföreningar. Beslutet skall upphävas om det tillkommit i strid mot stadga eller strider mot nationers eller särskilda studentföreningars syfte och ändamål.
Överklagandet skall göras till lärosätets styrelse inom tre veckor från det att beslutet givits till känna.
\- Den student som väljer att inte ta del av en nations eller särskild studentförenings aktiviteter skall ha rätt att betala en reducerad avgift.
