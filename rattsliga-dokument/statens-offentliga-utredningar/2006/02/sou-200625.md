# Arbetslivsresurs - Ett statligt ägt bolag efter sammanslagning av Samhall Resurs AB (publ)

Utredingens uppdrag har varit att genomföra nödvändiga förberedelser inför skapandet av ett statligt aktiebolag inom området arbetslivsinriktad rehabilitering genom samgående mellan Arbetslivstjänster (ALT), som var en resultatenhet inom Arbetsmarknadsstyrelsen(AMS), och Samhall Resurs AB (Bolaget), som var ett dotterbolag till Samhall AB.

Regeringen beslutade den 15 december 2005 att ett aktiebolag ägt direkt av staten tillskapades genom en sammanslagning av ALT och Bolaget. Detta skedde genom att Samhall AB till staten delade ut Bolaget den 31 december 2005 genom så kallad efterutdelning. Per den 1 januari 2006 förvärvade Bolaget inkråmet i den resultatenhet inom AMS som utgjordes av ALT mot revers. Vidare beslutade regeringen bland annat att AMS senast den 30 januari 2006 till staten skulle inleverera den revers som avsåg Bolagets förvärv av ALT och att därefter efterge reversen till Bolaget. Detta skedde under januari 2006\. Bolagets nya firma är Arbetslivsresurs AR AB (publ). Affärsidé har utarbetats och lyder: Arbetslivsresurs är arbetslivets partner för lönsam utveckling inom områdena arbetslivsinriktad rehabilitering, omställning och förebyggande av ohälsa. Organisationskommittén har hela tiden drivit arbetet parallellt för att säkerställa alla formella underlag för beslut och transaktionernas genomförande samt för att skapa ett väl fungerande företag.
Arbetet har förutom på tidigare utredning också baserats på olika expertutlåtanden.
