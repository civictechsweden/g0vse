# Deluppföljning av den kommunalekonomiska utjämningen

Utredningen föreslår att kommuner med höga lönekostnader ska kompenseras eftersom den kommunalekonomiska utjämningen ska beakta alla väsentliga strukturella kostnadsskillnader. Resultatet av utredningens förslag är att 38 kommuner, samtliga i storstadsregionerna, får netto ett lönekostnadstillägg med mellan 15 och 1 022 kronor per invånare.

Förändringar föreslås också i den nuvarande utjämningen för kostnadsskillnader vid kommunernas investeringar i byggnader och anläggningar.

Byggkostnadsutjämningen föreslås fortsättningsvis bli baserad på regionala skillnader i löner för byggnadsarbetare och klimat. Resultatet av utredningens förslag är bland annat att 22 av 26 kommuner i Stockholms län får ett kraftigt reducerat tillägg med sammantaget 432 miljoner kronor.

En ny permanent uppföljningsorganisation föreslås med uppgift att löpande ge underlag till regeringen om den kommunalekonomiska utjämningen som kan ligga till grund för beslut av regeringen eller riksdagen om uppdateringar eller andra förändringar i systemet. Uppdraget att löpande följa upp utjämningssystemet föreslås läggas på Statskontoret.
