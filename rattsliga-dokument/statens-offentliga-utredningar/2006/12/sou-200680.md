# Patent och innovationer för tillväxt och välfärd

Patentskyddet är av mycket stor betydelse för företagande och tillväxt. Professor Ove Granstrand vid Chalmers i Göteborg har haft regeringens uppdrag att se över de ekonomiska aspekterna av patentering för företags tillväxt i Sverige, Norden och Europa. Utredningen har inhämtat synpunkter från både näringsliv och andra aktörer.

Utredningen har omfattat en analys av hur svenska företag hanterar patentering som konkurrensmedel i jämförelse med företag i andra länder i Europa och den övriga världen, samt hur den fördelar sig på företag av olika storlek. Här har även den senaste utvecklingen inom EU\-området vägts in. Studien innefattar också en nordisk jämförelse och identifierar problem och möjligheter på den nordiska patentmarknaden.

Utredaren har haft i uppdrag att lämna förslag som kan skapa förståelse och insikt hos främst de små kunskapsintensiva företagen om de ekonomiska vinsterna \- och kostnaderna \- med patentering och om hur kunskapsintensiva företag kan stimuleras till att i ökad utsträckning patentera sina innovationer.

Utredningen skall också belysa sambandet mellan patentering och ekonomisk tillväxt och innehålla en analys av nedgången av patenteringsfrekvensen i Sverige och de viktigaste orsakerna till denna.
