# Studerande och trygghetssystemen

För att förbättra för alla studerande har utredningen fört fram behovet av att
· informationen och vägledningen om de studiesociala trygghetssystemen till studerande förbättras och samlas,
· reglerna blir färre och enklare så att tillämpningen blir mer enhetlig,
· definitionen av studerande förtydligas och statistiken förbättras,
· studerande kan kvalificera sig och få tillgång till de försäkringssystem som bygger på inkomstbortfallsprincipen t.ex. genom att bidragsdelen i studiemedlet beskattas,
· studiemedlen värdesäkras i takt med den samhällsekonomiska utvecklingen,
· undervisningen görs mer flexibel t.ex. med treterminssystem så att studietiden kan varieras mer utifrån individens behov,
· studier på deltid kan kombineras med sjukskrivning på deltid,
· skyddsbestämmelserna om sjukpenninggrundande inkomst anpassas till ett flexibelt användande av studiemedlen, samt att
· vissa åldersgränser för studerande anpassas till livslångt lärande.
För att förbättra för studerande med barn har utredningen även fört fram behovet av att
· förändra samspelet mellan studiemedelssystemet och bostadsbidraget på så sätt att studiebidraget inte skall ingå i den inkomst som utgör underlag för bostadsbidrag,
· vårdbidraget undantas vid beräkning av studiemedel,
· studiebidraget inte beaktas vid beräkning av återbetalningen av underhållsstödet,
· alla studerande med barn ges möjlighet att utnyttja tilläggslån i studiemedelssystemet,
· nivåerna i föräldraförsäkringen förbättras för studerande, samt att
· förutsättningarna förbättras för studerande att tillfälligt vårda sjukt barn.
