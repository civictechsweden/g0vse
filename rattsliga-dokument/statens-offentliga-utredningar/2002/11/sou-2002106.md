# Visstidsutbildning vid statliga resurscenter

Syftet med visstidsutbildning är att ge ett specialpedagogiskt stöd så att eleven på längre sikt ska kunna återvända till sin hemskola och få en fullgod utbildning i närheten av hemmet.
Visstidsutbildning ska ges vid två tidigare statliga specialskolor, Ekeskolan i Örebro och Hällsboskolan i Sigtuna. Dessa är idag resurscenter inom Specialpedagogiska institutet, statlig myndighet för specialpedagogiskt stöd till landets kommuner. Resurscentren tar emot elever från hela landet. Skolornas namn är inarbetade sedan länge och bör användas även i fortsättningen för skolenheterna. Ekeskolan ger utbildning till elever med synskada och ytterligare funktionshinder och Hällsboskolan har elever med grav språkstörning.
Visstidsutbildning regleras i skollagens tionde kapitel, men närmare författningsreglering saknas kring ansökan, beslut med mera. Utredaren föreslår en ny förordning om visstidsutbildning. Elevens vårdnadshavare ska kunna göra ansökan och Specialpedagogiska institutets styrelse beslutar om eleven ska tas emot. Vårdnadshavaren ska kunna överklaga ett beslut till Skolväsendets överklagandenämnd. En visstidsutbildning ska vara under minst en termin. Om fortsatt behov finns efter den beslutade tiden kan en förnyad ansökan göras. En elev kan fortsätta i visstidsutbildning under hela den obligatoriska skolgången.
