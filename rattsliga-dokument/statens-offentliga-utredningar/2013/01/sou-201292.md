# Arbetshjälpmedel och försäkringsskydd för arbete på lika villkor

Arbete på lika villkor är utgångspunkten i FunkA\-utredningens översyn av de arbetsmarknadspolitiska åtgärderna för personer med funktionsnedsättning.

## Utredningens uppdrag

Enligt direktivet ska utredningen analysera och föreslå hur regelverket för försäkringsskydd och andra anställningsförmåner bör utformas för personer i anställning med lönestöd. Vidare ska utredningen bedöma lämpligheten av en samordning av Arbetsförmedlingens och Försäkringskassans regelverk om stöd till arbetshjälpmedel, samt ta ställning till om en myndighet bör ha ett samlat ansvar. I utredningens uppdrag ingår därutöver även att undersöka hur arbetsgivare och organisationer kan främja utvecklingen av arbetsplatser med goda och stödjande arbetsmiljöfaktorer samt ge strategisk spridning åt goda exempel.

## Utredningens förslag

### Arbetsmarknadsförsäkringar

Utredningens utgångspunkt är att regelverket vad gäller försäkringsskyddet vid anställning med lönestöd ska utformas så att fler personer med funktionsnedsättning kan beredas plats på arbetsmarknaden. Samtidigt ska de personer som anvisas till en anställning med lönestöd kunna garanteras ett så bra skydd som möjligt på ett administrativt hanterbart sätt.

* Förtydligat regelverk om försäkringsskydd vid arbete med lönestöd.
* Statligt ansvar för försäkringsskyddet om arbetsgivaren saknar kollektivavtalsenliga försäkringar.
* Arbetsskade\- och livförsäkring på samma sätt som för deltagare i andra arbetsmarknadspolitiska program.
* Kammarkollegiet ska göra avsättningar till kompletterande ålderspension för dem som saknar kollektivavtalade förmåner.
* Arbetsförmedlingen bör stärka kontroll\- och informationsrutinerna.

### Arbetshjälpmedel

Arbetshjälpmedel är ett viktigt stöd för möjligheterna till arbete på lika villkor. Utgångspunkten för utredningens förslag är att den enskildes arbetsförmåga ska tas tillvara på bästa sätt. Även viljan att stanna kvar i arbetslivet bör bejakas. I det perspektivet är arbetshjälpmedel en viktig insats för att upprätthålla den enskildes arbetsförmåga. Ansökan om arbetshjälpmedel ska även kunna ske på ett enkelt och smidigt sätt hos en myndighet som har kompetens att bedöma och prova ut de arbetshjälpmedel som behövs för att den enskilde utan onödiga dröjsmål ska kunna utföra sitt arbete.

* Myndighetsansvaret för bidrag till arbetshjälpmedel förs över till Arbetsförmedlingen.
* Bestämmelserna om arbetshjälpmedel samlas i en särskild förordning.
* Stödets storlek ska behållas.
* Arbetsgivaransvaret tydliggörs.
* En strategi för utveckling och ökad kunskap om arbetshjälpmedel.
