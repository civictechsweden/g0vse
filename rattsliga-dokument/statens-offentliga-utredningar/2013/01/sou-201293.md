# En modernare rättegång II - en uppföljning

Före detta lagmannen K\-G Ekeberg har som särskild utredare haft i uppdrag att utvärdera reformen En modernare rättegång (EMR\-reformen) som trädde i kraft den 1 november 2008\. Reformen innebar en genomgripande modernisering av rättegången i allmän domstol. För tingsrätterna innebar reformen bland annat ett större utnyttjande av digital teknik. Prövningstillstånd infördes i hovrätten för alla tvistemål och ärenden.

EMR\-utredningen har funnit att reformen har fallit mycket väl ut och har varit positiv för såväl enskilda som för rättsväsendet. Den nya tekniken i domstolarna har varit en väsentlig del i reformen och har fungerat mycket bra. Handläggningen i domstolarna kan i större utsträckning anpassas till behoven i de enskilda fallen.

Reformen kan utvecklas ytterligare. I betänkandet föreslås därför vissa nyheter och förändringar. Här är några av förslagen. För en utförligare presentation hänvisas till sammanfattningen.

* Brottsoffer och vittnen som infunnit sig till en inställd förhandling ska normalt kunna lämna sina uppgifter vid det tillfället och slippa komma tillbaka till tingsrätten vid ett senare tillfälle.
* Om en rättegång måste tas om ska tingsrätterna i större utsträckning kunna återanvända förhör som vid en tidigare huvudförhandling dokumenterats med ljud och bild.
* I exempelvis det uppmärksammade så kallade Södertälje\-målet skulle med utredningens lösning brottsoffer och vittnen i princip inte behöva komma till den nya huvudförhandlingen för nya förhör.
* Hänvisning till tingsrättens ljud\- och bildupptagningar bör i ökad utsträckning kunna ske i hovrätten än vad som hittills skett i praktiken.
* Nya bestämmelser införs för tingsrättens sammansättning vid huvudförhandling i tvistemål. Som hittills ska en ensam domare kunna döma i tvistemål om 1\) parterna samtycker till det och rätten anser det tillräckligt, 2\) målet är av enkel beskaffenhet, eller 3\) huvudförhandlingen hålls i förenklad form. Om det inte räcker med en domare ska två domare delta. Bara om målet är mycket omfattande eller komplicerat ska tre domare delta.
