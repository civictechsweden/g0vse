# Förändrad hantering av importmoms

Importmomsutredningen överlämnade den 15 januari 2013 betänkandet ” Förändrad hantering av importmoms” till regeringen. Utredningens uppdrag har varit att lämna förslag på hur hanteringen av mervärdesskatt vid import kan förändras i syfte att uppnå bl.a. förenklingar för företag.

Utredningen föreslår bland annat att om en importör är registrerad till mervärdesskatt i Sverige, ska Skatteverket vara beskattningsmyndighet för mervärdesskatt vid import. En importör som är registrerad till mervärdesskatt i Sverige kommer då att redovisa och betala skatten till Skatteverket i stället för till Tullverket. Om importören har full avdragsrätt för mervärdesskatten innebär detta att importören inte längre behöver göra någon inbetalning av skatten, eftersom den utgående och ingående skatten redovisas i samma redovisningsperiod och tar ut varandra. De importörer som inte är registrerade till mervärdesskatt kommer även i fortsättningen att redovisa och betala mervärdesskatten till Tullverket.

Utredningen föreslår också att ett informationsutbyte mellan Skatteverket och Tullverket byggs upp.
