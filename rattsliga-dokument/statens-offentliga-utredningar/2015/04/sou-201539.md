# Myndighetsdatalag

I detta slutbetänkande redovisar vi vårt övergripande uppdrag att se över den så kallade registerlagstiftningen, ett rättsområde som omfattar ett stort antal sektors\- eller myndighetsspecifika lagar och förordningar som kompletterar personuppgiftslagen (1998:204\) och innehåller bestämmelser om statliga och kommunala myndigheters behandling av personuppgifter. Denna översyn ska ske genom att utreda förutsättningarna för att skapa en generell, enhetlig och \- helt eller i vart fall delvis \- samlad reglering för myndigheternas behandling av personuppgifter (dir. 2014:31\). Den brottsbekämpande verksamheten ingår dock inte i vårt uppdrag.

Vårt uppdrag är i huvudsak ett lagtekniskt reformarbete med inriktning på att göra nu gällande rätt beträffande dataskydd tydligare på myndighetsområdet. Några betydande förändringar vad gäller om och hur myndigheter får behandla personuppgifter eller omprövningar av tidigare avvägningar mellan till exempel effektivitetssträvanden och skyddet för enskildas personliga integritet ingår alltså inte i uppdraget.

Det finns ett angeläget behov av förändringar i den reglering som rör personuppgiftsbehandling inom den offentliga sektorn. En samlad reglering i en lag om myndigheters behandling av personuppgifter gör det möjligt att åstadkomma ett tydligt regelverk som är lättare att tillämpa och bättre anpassat till övrig reglering av betydelse för myndigheters informationshantering. En sammanhållen lag ger också bättre förutsättningar för allmänhetens insyn och för enskilda registrerades möjligheter att göra gällande sina rättigheter enligt det dataskyddsrättsliga regelverket. Till bilden hör vidare att en samlad reglering är mer ändamålsenlig för att möta den förändring som förväntas ske på det unionsrättsliga området genom en EU\-förordning om allmänt uppgiftsskydd som ska ersätta det så kallade dataskyddsdirektivet.

Utredningen föreslår därför en ny lag – myndighetsdatalagen – som företer likheter med förekommande registerförfattningar men som innehåller bestämmelser som kan gälla generellt för alla statliga och kommunala myndigheters personuppgiftsbehandling frånsett den brottsbekämpande sektorn.

[Pressmeddelande: Förslag till sammanhållen lagstiftning för myndigheternas hantering av personuppgifter](/pressmeddelanden/2015/04/forslag-till-sammanhallen-lagstiftning-for-myndigheternas-hantering-av-personuppgifter/)
