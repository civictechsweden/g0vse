# Förnya taktiken i takt med tekniken

![](/contentassets/780ef254c04d4b54bbfcab7ecd604425/sou_2022-68-omslag-framsida.jpg?width=150&quality=85)

Regeringen beslutade 2018 att tillsätta en kommitté för samordnad och accelererad policyutveckling kopplad till den fjärde industriella revolutionens teknologier. Kommittén för teknologisk innovation och etik (Komet) lämnar nu sitt slutbetänkande och kommitténs uppdrag är därmed slutfört.

Komet har verkat under åren 2019–2022 och arbetat brett med frågor om policyutveckling för att skapa goda förutsättningar för innovation och konkurrenskraft samtidigt som utveckling och spridning av ny teknik sker tryggt, säkert och med ett långsiktigt samhällsperspektiv. Ett ytterligare syfte med arbetet har varit att ge stöd till regeringen att hantera en accelererande teknikutveckling och sektorsöverskridande frågeställningar. Enligt direktivet skulle särskilt vikt läggas på frågor där rådande policyer eller avsaknad av sådana hindrar eller hämmar innovation.

I slutbetänkandet presenterar Komet bland annat följande fyra förslag för en ansvarsfull, innovativ och samverkande förvaltning.

* En samverkansaccelerator för effektivare samarbete kring tvärsektoriella frågor
* Stegvis utveckling av kommittéväsendet
* Ett utvecklingsprogram inom Regeringskansliet för att öka förmågan till innovation, samverkan och helhetssyn
* Säkerställa ökad kunskap om ansvarsfull utveckling och införande av ny teknik

Förslagen är inriktade på hur kunskap om och erfarenheter av nya arbetssätt för ökad samverkan och kompetensdelning i samband med policyutveckling, kan byggas upp, testas och stegvis spridas inom hela förvaltningen. Förslagen innebär, enligt Komet, att ett sådant arbete accelereras och förstärks inom kommittéväsendet samt ett antal utpekade myndigheter inklusive Regeringskansliet.
