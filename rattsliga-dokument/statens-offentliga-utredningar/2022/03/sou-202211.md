# Handlingsplan för en långsiktig utveckling av tolktjänsten för döva, hörselskadade och personer med dövblindhet

![Texten Handlingsplan för en långsiktig utveckling av tolktjänsten för döva, hörselskadade och personer med dövblindhet på blå bakgrund](/contentassets/481432f019c94d509e428e50f5109abe/sou-2022_11.jpg?width=150&quality=85)

2020 års tolktjänstutredning har fördjupat analyserat förslagen i betänkandet En samlad tolktjänst – samordning och utveckling av tolktjänst för barndomsdöva, vuxendöva, hörselskadade och personer med dövblindhet (SOU 2011:83\) samt i departementspromemorian Tolktjänst för vardagstolkning (Ds 2016:7\). Utredningen har utifrån analysen tagit fram en handlingsplan för tolktjänstens långsiktiga utveckling.

Utredningen föreslår bland annat att

* en ny lag om tolktjänst för döva, hörselskadade och personer med dövblindhet ersätter den nuvarande regleringen i hälso\- och sjukvårdslagen om tolktjänst för vardagstolkning.
* statsbidraget till regionerna för tolktjänst för vardagstolkning från 2024 räknas upp från 74 350 000 kronor till 115 420 000 kronor.
* det allmännas stöd till tolk i arbetslivet samlas hos Arbetsförmedlingen inom ramen för en särskild insats om bidrag till tolk för döva, hörselskadade och personer med dövblindhet
* förutsättningarna för att samla resurserna för tolkstöd i utbildning för vuxna ses över i särskild ordning
* den nationella funktionen för samordning av tolktjänstfrågor – i samråd med Post\- och telestyrelsen, Sveriges Kommuner och Regioner, intresserade regioner samt Inera – gör en förstudie om hur utvecklingen av en regiongemensam distanstolkningsfunktion kan organiseras, regleras och finansieras
* Verket för innovationssystem (Vinnova) under en fem år leder och samordnar befintliga och tillkommande aktörer inom området språkteknologi
* framtidens behov av teckenspråks\- och dövblindtolkar samt skrivtolkar följs upp av lämplig myndighet inom en femårsperiod. Uppföljningen gäller även behoven av döva teckenspråkstolkar och teckenspråkstolklärare
* den nationella funktionen för samordning av tolktjänstfrågor tillsammans med berörda utbildningsanordnare och arbetsgivare samt företrädare för tolkprofessionen och berörda intresseorganisationer, utvecklar och sammanställer en plan för kontinuerlig och systematisk fortbildning och kompetensutveckling av tolkar samt föreslår hur sådan fortbildning och kompetensutveckling kan finansieras
* en översyn görs för att säkerställa att administrativa förfaranden och regleringar för teckenspråks\-, dövblind\- och skrivtolkar respektive tolkar i talade språk så långt som möjligt är enhetliga
* Arbetsförmedlingen kartlägger och analyserar skillnader i tillgång och träffsäkerhet i olika arbetsmarknadspolitiska stödåtgärder riktade till kvinnor och män som är döva, hörselskadade eller har dövblindhet som är inskrivna vid Arbetsförmedlingen och har nedsatt arbetsförmåga
* en lämplig myndighet utreder om och i så fall hur kompetensen och stödet till våldsutsatta döva och hörselskadade kvinnor och kvinnor med dövblindhet kan stärkas och organiseras nationellt
* den nationella funktionen för samordning av tolktjänstfrågor i samarbete med Specialpedagogiska skolmyndigheten gör en fördjupad analys av barns och ungas behov och erfarenheter av tolk i förenings\- och kulturliv, lek samt i fritidsaktiviteter
* en nationell funktion för samordning av tolktjänstfrågor för döva, hörselskadade och personer med dövblindhet inrättas. Funktionens arbete ska ske i samråd med regioner och berörda intresseorganisationer samt andra berörda aktörer.
