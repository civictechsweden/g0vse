# Tryggare i vårdyrket – en översyn av vissa frågor inom utbildning till sjuksköterska och barnmorska

![](/contentassets/91f6819a110747f3a7e20614d6521a87/sou202235.jpg?width=150&quality=85)

Utredningen om utbildning till sjuksköterska och barnmorska redovisar i detta betänkande uppdraget att se över kraven för sjuksköterskeexamen och barnmorskeexamen i syfte att dels säkerställa att de minimikrav på utbildningarnas omfattning i antal timmar som finns i EU-rätten ska anges i författning, dels säkerställa att målen för de båda yrkesexamina svarar upp mot kompetensbehoven inom framtidens hälso- och sjukvård.

Utredningen föreslår bland annat att:

* Yrkeskvalifikationsdirektivets krav på att utbildning till bland annat sjuksköterska och barnmorska ska omfatta ett visst antal timmar ska regleras i en ny bilaga till högskoleförordningen. Utredningen bedömer att utbildningarna inte behöver förlängas.
* Lärosäten som anordnar sjuksköterskeutbildning ska få i uppdrag att utforma modeller för handledning, inklusive krav på handledarnas kompetens, som kan underlätta för fler vårdgivare och verksamheter inom hälso- och sjukvården att medverka i verksamhetsförlagd utbildning. Lärosätena ska även få i uppdrag att planera och utveckla VFU-kurser inom utbildning som är förlagd i fler verksamheter än i dag. Kurserna ska kunna genomföras med start senast höstterminen 2025.
* Examensmålen för sjuksköterskeexamen och barnmorskeexamen förtydligas i vissa avseenden för att bättre spegla de kunskaper och förmågor som förändringar inom hälso- och sjukvården kräver.
* Universitetskanslersämbetet ska få i uppdrag att se över dagens påbyggnadsutbildning till barnmorska. Socialstyrelsen föreslås få i uppdrag att utreda behovet av ett bredare barnmorskeyrke inom hälso- och sjukvården.
