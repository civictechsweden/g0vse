# Fördraget om upprättande av en konstitution för Europa

Regeringskonferensen om ett nytt konstitutionellt fördrag för Europa inleddes i Rom den 4 oktober 2003\. Konferensens uppgift var att ta ställning till det förslag till nytt konstitutionellt fördrag som framlagts av konventet om EU:s framtid (framtidskonventet) samt ändringsförslag från medlemsstaterna. Regeringskonferensen avslutades i Bryssel den 18 juni 2004, då stats\- och regeringscheferna vid Europeiska rådets möte enades om utformningen av det nya fördraget. Det konstitutionella fördraget undertecknades i Rom den 29 oktober 2004 och träder ikraft den 1 november 2006, förutsatt att samtliga medlemsländer då har ratificerat fördraget. I promemorian redovisas de huvudsakliga förändringarna i förhållande till nu gällande fördrag. För att Sverige skall kunna ratificera det konstitutionella fördraget måste ändringar göras i lagen (1994:1500\) med anledning av Sveriges anslutning till Europeiska unionen (anslutningslagen). Lagförslaget föreslås träda i kraft den dag regeringen bestämmer.

Promemorian består av fyra delar. Del 2\-4 utgörs av bilagor och innehåller fördraget, protokoll och bilagor samt slutakten.
