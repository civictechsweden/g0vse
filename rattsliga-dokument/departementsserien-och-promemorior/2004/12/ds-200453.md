# Ett barntillägg till studerande

En arbetsgrupp inom Regeringskansliet har under hösten haft i uppgift att presentera förslag till utformning av ett barntillägg. Arbetsgruppens förslag presenteras i rapporten Ett barntillägg till studerande (Ds 2004:53\). I syfte att hjälpa barn i ekonomiskt utsatta familjer och för att underlätta för föräldrar att studera föreslår arbetsgruppen att ett tilläggsbidrag införs i studiemedelssystemet och i rekryteringsbidraget till vuxenstuderande. Bidraget skall vara generellt och lämnas till alla som uppbär studiemedel och har vårdnaden om barn upp till 16 år. Om båda vårdnadshavarna studerar får de dela på tilläggsbidraget. Tilläggsbidraget skall, enligt förslaget, lämnas som ett differentierat stöd beroende på antal barn. Storleken av bidraget bestäms i förhållande till studiernas omfattning. Det innebär att tilläggsbidrag för fyra veckors heltidsstudier beräknas utbetalas med 516 kronor för det första barnet, 344 kronor för det andra barnet och 172 kronor per barn från och med det tredje barnet. Totalt får då en förälder med ett barn 516 kronor, med två barn 860 kronor och med tre barn 1 032 kronor. Beräkningarna avser 2006 och fyra veckors heltidsstudier. Omräknat till ett månadsbelopp innebär det att en studerande som t.ex. har två barn kan få nästan 1 000 kronor extra varje studiemånad. Men arbetsgruppen har också redovisat alternativa modeller till det differentierade bidraget.
