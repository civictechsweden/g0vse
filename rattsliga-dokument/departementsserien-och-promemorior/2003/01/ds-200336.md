# Inför europeiska konventet om EU:s framtid

Vid Europeiska rådets möte i Laeken i december 2001 beslöts att sammankalla ett konvent om EU:s framtid med representanter för medlemsstaternas och kandidatländernas regeringschefer, de nationella parlamenten, Europaparlamentet och kommissionen. Konventet har nu avslutat sitt arbete och lagt fram ett förslag till samlat konstitutionellt fördrag. Regeringskansliet har sammanställt konventets förslag i denna departementspromemoria. Det bör observeras att promemorian behandlar de huvudsakliga förändringarna i förhållande till nu gällande fördrag. Varje punkt i förslaget redovisas alltså inte. Den svenska språkversionen av konventets förslag kan innehålla enstaka formuleringar som inte överensstämmer med svenskt språkbruk. I en skrivelse till riksdagen kommer regeringen att ange sina utgångspunkter inför den regeringskonferens som kommer att inledas vid ett toppmöte i Rom den 4 oktober 2003\. Denna departementspromemoria, och dess remissbehandling, är ett första steg i arbetet med regeringens skrivelse.
