# Ändrad tillsyn över kreditvärderingsinstitut

Den 2 juni 2010 lade Europeiska kommissionen fram ett förslag till förordning om ändring av förordning (EG) nr 1060/2009 om kreditvärderingsinstitut. Förslaget har förhandlats i rådet och med Europaparlamentet. Ett antagande förväntas ske under våren.

Förslaget innebär i huvudsak att tillsynen över kreditvärderingsinstituten flyttas över från nationella behöriga myndigheter till en europeisk tillsynsmyndighet, Europeiska värdepappers\- och marknadsmyndigheten, Esma. De behöriga myndigheternas befogenheter och uppgifter som rör tillsynen över kreditvärderingsinstitut ska enligt förslaget upphöra den 1 juli 2011\.

I promemorian föreslås omfattande ändringar av lagen (2010:1010\) om kreditvärderingsinstitut för att anpassa lagen till de föreslagna ändringarna av Europaparlamentets och rådets förordning (EG) nr 1060/2009 om kreditvärderingsinstitut. Ändringarna föreslås träda i kraft den 1 augusti 2011\.
