# Översyn av myndighetsstrukturen för Sverige-, handels- och investeringsfrämjande

Statsrådet Ewa Björling tillsatte den 9 mars 2011 en översyn av myndighetsstrukturen för Sverige\-, handels\- och investeringsfrämjandet med uppdrag att:

\- lämna förslag till en mer preciserad och ändamålsenlig uppgifts\- och ansvarsfördelning mellan de handels\- och investeringsfrämjande samt Sverigefrämjande verksamheterna på Sveriges exportråd (Exportrådet), Myndigheten för utländska investeringar i Sverige (Invest Sweden) och Svenska institutet,

\- göra en kartläggning och analys med syfte att utröna förutsättningarna att samordna export\- och investeringsfrämjandet på ett mer ändamålsenligt och effektivt sätt, och

\- redovisa de statliga åtagandena och dessas förenlighet med gällande EU\-regler om statligt stöd.

Utredare har varit kanslirådet i Utrikesdepartementet Torsten Ericsson. En referensgrupp har bistått i arbetet.

Utredning föreslår att Exportrådet och Invest Sweden slås samman i en gemensam organisation. Utredaren anser att det skulle öka effektiviteten eftersom investeringsfrämjande skulle kunna bedrivas i fler länder än idag. Samtidigt kan seminarier, delegationsresor, företagsbesök och andra aktiviteter kombineras och handla om både export och investeringar. Det är en anpassning till hur besluten fattas i företagen – där exportsatsningar och nya investeringar ofta är olika alternativ för att nå samma mål. Genom att slå ihop organisationernas huvudkontor och utlandskontor kan besparingar också göras. Flera andra länder har genomfört motsvarande fusioner, t.ex. Storbritannien, Tyskland och Schweiz.

Sammanslagningen skulle skapa en större och starkare organisation för främjandet av "AB Sverige". Utredaren påpekar att denna måste samverka med andra såsom UD, ambassaderna, andra departement och myndigheter samt de svenska regionerna.
