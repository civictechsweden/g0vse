# Policyramverk för det svenska utvecklingssamarbetet

Regeringen har skickat ut skrivelsen om ett policyramverk för det svenska utvecklingssamarbetet på remiss.

I policyramverket för det svenska utvecklingssamarbetet visar regeringen hur biståndet ska bidra till att genomföra de globala målen som världen enats om.

Syftet med ramverket är att säkerställa ett ekonomiskt, socialt och miljömässigt hållbart och jämställt svenskt utvecklingssamarbete som ligger i framkant. Svenskt bistånd ska förhålla sig till de nya globala utvecklingsmålen, åtagandena inom utvecklingsfinansiering som beslutades i Addis Abeba, klimatkonferensen i Paris och det har en given koppling till regeringens samstämmighetspolitik för global utveckling (PGU).

- Vi vässar biståndet för att ligga i framkant internationellt. De globala målen skapar nya möjligheter att utrota den extrema fattigdomen och säkra en hållbar utveckling, säger biståndsminister Isabella Lövin.

Skrivelsen beskriver viktiga omvärldsförhållanden och förändringar och presenterar utifrån denna bild regeringens biståndspolitiska inriktning. Den bärande principen är att ekonomiska, sociala och miljömässiga förhållanden och processer utgör såväl förutsättningar som stöd och möjligheter i förhållande till varandra. Situationen i omvärlden kräver samtidigt ökad samverkan mellan det långsiktiga utvecklingssamarbetet och det humanitära biståndet så att konsekvenserna av humanitära kriser reduceras och att hållbara samhällen kan byggas.

Skrivelsen blir vägledande för allt svenskt bistånd – bilateralt, regionalt, tematiskt, i multilaterala organisationer såväl som via Europeiska unionens utvecklingssamarbete.

Även den som inte finns med i listan över remissinstanser har möjlighet att lämna synpunkter. Om ni har några frågor kontakta: [ud.policyramverket@gov.se](mailto:ud.policyramverket@gov.se "ud.policyramverket@gov.se")

Remissrundan avslutas den 1 juli 2016.
