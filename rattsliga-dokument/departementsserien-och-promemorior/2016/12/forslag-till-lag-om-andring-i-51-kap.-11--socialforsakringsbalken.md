# Förslag till lag om ändring i 51 kap. 11 § socialförsäkringsbalken

I promemorian lämnas förslag till ändring i 51 kap. 11 § andra stycket socialförsäkringsbalken (SFB).

Om det finns särskilda skäl kan ersättning till en försäkrad efter ansökan lämnas med ett högre belopp än det schablonbelopp per timme som assistansersättning lämnas med enligt huvudregeln.

Ersättningen får inte överstiga schablonbeloppet med mer än 12 procent.

Ersättning med ett högre timbelopp föreslås kunna variera under den tidsperiod för vilken det högre beloppet har beviljats, dock som längst under beviljandeperioden för assistansersättningen.

Totalt för perioden får timbeloppet inte överstiga schablonbeloppet med mer än 12 procent beräknat utifrån det antal beviljade assistanstimmar för vilka assistans har lämnats.
