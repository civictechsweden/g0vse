# Redovisningsskyldighetens inträde samt vissa andra förfarandefrågor på punktskatteområdet

I promemorian föreslås vissa justeringar i ett tidigare remitterat förslag
från Skatteverket avseende redovisningsskyldighetens inträde för
punktskatter. Förslagen innebär i förhållande till det tidigare remitterade
förslaget att det införs särskilda bestämmelser för redovisning av skatt
avseende bränslen som omfattas av det s.k. uppskovsförfarandet i
samband med månadsskiften och en senare redovisningstidpunkt för
energiskatt på elektrisk kraft i vissa fall.

I promemorian föreslås även vissa bestämmelser om undertecknande
av ansökningar, förelägganden och dokumentationsskyldighet i samband med återbetalning och kompensation av punktskatt, nya bestämmelser om beskattning av varor som försvinner under en uppskovsflyttning och borttagande av möjligheten att ha ett skatteupplag i bostad. Vissa ändringar och förtydliganden görs vidare vad avser bestämmelserna om flyttningar av varor till små vinproducenter. I promemorian föreslås slutligen att vissa uppgifter om registrerade avsändare i beskattningsdatabasen ska få lämnas ut.

Förslaget föranleder ändringar i lagen om tobaksskatt,
lagen om alkoholskatt, lagen om skatt på energi, lagen om punktskattekontroll av transporter m.m. av alkoholvaror, tobaksvaror och energiprodukter, lagen om behandling av uppgifter i Skatteverkets beskattningsverksamhet och skatteförfarandelagen.

Ändringarna föreslås träda i kraft den 1 januari 2018.
