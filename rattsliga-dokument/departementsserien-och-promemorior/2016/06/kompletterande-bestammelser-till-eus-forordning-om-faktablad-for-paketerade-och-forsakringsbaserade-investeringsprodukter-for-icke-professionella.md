# Kompletterande bestämmelser till EU:s förordning om faktablad för paketerade och försäkringsbaserade investeringsprodukter för icke-professionella investerare (Priip-produkter)

I promemorian föreslås en ny lag med kompletterande bestämmelser till EU\-förordningen som syftar till att införa de kompletterande bestämmelser i svensk rätt som krävs med anledning av förordningen. I lagförslaget anges att Finansinspektionen är behörig myndighet i Sverige enligt EU\-förordningen. I den nya lagen finns dessutom bestämmelser om Finansinspektionens tillsynsbefogenheter och möjligheter att ingripa vid överträdelser av förordningen samt om skadeståndsskyldighet för Priip\-produktutvecklare. Vidare föreslås en ändring i offentlighets\- och sekretesslagen för att sekretsskydda uppgift om en enskilds ekonomiska eller personliga förhållanden i en anmälan eller utsaga om en misstänkt överträdelse av en bestämmelse som en statlig myndighet utövar tillsyn över enligt den nya lagen med kompletterande bestämmelser till EU\-förordningen, om uppgiften kan avslöja den anmäldes identitet och det inte står klart att uppgiften kan röjas utan att denne lider skada eller men.

Den nya lagen och ändringen i offentlighets\- och sekretesslagen föreslås träda i kraft den 1 februari 2017\. För fysiska och juridiska personer som omfattas av artikel 32 i EU\-förordningen ska lagen i stället träda i kraft den 1 januari 2020\.
