# Nya regler för europeiska småmål – lättare att pröva tvister inom EU

Det europeiska småmålsförfarandet är ett förenklat förfarande som kan tillämpas i gränsöverskridande tvister som rör mindre värden. EU har beslutat att förfarandet ska ändras så att det blir snabbare, enklare och billigare för konsumenter och företag att få sina tvister prövade.

Ändringen innebär att fler gränsöverskridande tvister kan handläggas som europeiska småmål, eftersom gränsen för vilka tvister som omfattas av förfarandet höjs från 2 000 euro till 5 000 euro. Ändringen möjliggör också att elektronisk delgivning kan användas i större utsträckning än i dag. Dessutom kommer högre krav att ställas på domstolarna att utnyttja modern kommunikationsteknik vid muntlig förhandling och bevisupptagning.

Förfarandet är direkt tillämpligt i Sverige, men kräver kompletterande svenska bestämmelser. I promemorian lämnas förslag till sådana bestämmelser.

Förslagen föreslås träda i kraft den 14 juli 2017\.

[Pressmeddelande: Det ska bli lättare att pröva småmål inom EU](/pressmeddelanden/2016/04/det-ska-bli-lattare-att-prova-smamal-inom-eu/)
