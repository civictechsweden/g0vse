# Ändring i reglerna om uttag i näringsverksamhet

I promemorian lämnas ett förslag om ändring av 22 kap. 3 § inkomstskattelagen. Ändringen innebär att det av bestämmelsen klart ska framgå att uttagsbeskattning ska ske av en överlåtelse till underpris från ett handelsbolag som den skattskyldige indirekt är delägare i.

Syftet med förslaget är att förhindra att tillgångar kan lämna handelsbolagssektorn utan skattekonsekvenser. En sådan utveckling riskerar att utmynna i ett mycket stort skattebortfall.

Regeringen har den 11 december 2014 i en skrivelse till riksdagen aviserat förslaget (skr. 2014/15:35\) och förklarat att det enligt regeringens mening föreligger särskilda skäl för att med stöd av undantagsbestämmelsen i 2 kap. 10 § andra stycket regeringsformen tillämpa den föreslagna bestämmelsen från och med dagen efter överlämnandet av skrivelsen, det vill säga från och med den 12 december 2014\.

Ändringen föreslås träda i kraft den 1 juli 2015\.
