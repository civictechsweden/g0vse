# Vissa skattefrågor inför budgetpropositionen för 2015

I 2014 års vårproposition presenteras ett antal reformer inom framför allt utbildningsväsendet. För att finansiera dessa reformer avser regeringen att i budgetpropositionen för 2015 föreslå ett antal skattehöjningar. En promemoria med dessa förslag har därför tagits fram inom Regeringskansliet.

De senaste åren har i anslutning till den ekonomiska vårpropositionen en särskild promemoria remitterats med ett antal skatteförslag. Remitteringen har gjorts för att det ska vara möjligt att i kommande budgetproposition göra en samlad bedömning av olika skatteförslag med budgeteffekter. Det handlar bl.a. om att skapa ett tidsmässigt utrymme för en lagrådsgranskning av förslagen, i de fall en sådan granskning anses nödvändig.

Följande förslag behandlas i denna promemoria:

* Begränsning av avdragsrätten för privat pensionssparande
* Höjd skatt på tobak
* Höjd skatt på alkohol
* Höjd fordonsskatt för lätta fordon
* Slopande av gruppregistrering till mervärdesskatt

Därutöver behandlas i promemorian ett regelförenklingsförslag om höjd beloppsgräns för förenklad faktura. Promemorian presenteras samtidigt som 2014 års ekonomiska vårproposition överlämnas till riksdagen.
