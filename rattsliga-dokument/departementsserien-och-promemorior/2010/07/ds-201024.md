# Hyra av lös sak

I promemorian läggs fram ett förslag till lag om hyra av lös sak - en avtalstyp som inte är närmare reglerad i svensk rätt och för övrigt inte heller i våra nordiska grannländer. Lagen avser bara uthyrning till konsumenter. Den är tvingande till konsumentens förmån vid hyresavtal på högst ett år. I stora drag bygger den på vad som i dag får anses vara gällande dispositiv rätt, där analogier med konsumentköplagen (KkL) och JB:s regler om hyra spelar en viktig roll. Också vanliga standardvillkor har beaktats. I huvudsak föreslås följande.

Om inte annat avtalas anses uthyrningen ske tills vidare, varvid uthyraren är skyldig att iaktta två veckors uppsägningstid. Vid dröjsmål att avlämna saken enligt avtalet har konsumenten rätt att innehålla hyresbetalningen, kräva fullgörande av avtalet eller vid väsentligt kontraktsbrott häva detta, få hyran nedsatt och kräva skadestånd enligt regler om presumtionsansvar (ansvar förutsätter alltså att uthyraren inte kan visa frihet från vållande).

Fel på saken föreligger väsentligen när den inte stämmer med avtalet eller annars inte är ägnad att användas för avsett ändamål. Rättsligt fel föreligger om tredje man har äganderätt eller annan rätt till saken som påverkar konsumentens användning av den. Vid fel har konsumenten rätt att hålla inne hyra, kräva avhjälpande (inbegripet avlämnande av en avtalsenlig sak i stället för den felaktiga) om det kan ske utan oskälig kostnad för uthyraren, fordra nedsättning av hyran, häva avtalet vid väsentligt kontraktsbrott samt kräva skadestånd - också här enligt en regel om presumtionsansvar. Skadeståndet omfattar även skada på egendom tillhörande konsumenten eller dennes hushållsmedlem. Uthyraren kan undgå hävning genom att efter reklamation erbjuda sig att utan uppskov avhjälpa felet.

Enligt en dispositiv regel ska uthyraren avhjälpa mindre skador på saken som under hyrestiden uppkommer utan konsumentens vållande - han har alltså en s.k. bevaringsplikt.

Konsumenten har rätt att avbeställa uthyrningen mot betalning av en begränsad ersättning, bestämd efter en skälighetsbedömning. Vid väsentligt dröjsmål att betala hyran efter tillsägelse har uthyraren rätt att häva avtalet och kräva skadestånd enligt samma principer. Konsumenten har en vårdplikt; åsidosätts den har uthyraren rätt att häva avtalet och kräva skadestånd - vid skada på saken enligt en regel om presumtionsansvar. Samma ansvar har han vid underlåtenhet att återställa saken efter hyrestidens utgång.

Några sakrättsliga regler föreslås inte i promemorian.
