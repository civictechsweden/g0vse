# Läkemedel och försäkringsskydd vid personskador

Alla läkemedel som säljs i Sverige omfattas av produktansvarslagen (1992:18\). De allra flesta läkemedlen omfattas dessutom av den frivilliga läkemedelsförsäkringen som LFF Service AB administrerar. Trots det finns vissa läkemedel som inte omfattas av försäkringen. Detta innebär att läkemedel säljs under olika förutsättningar och med olika skydd för patienterna. En patient som använder ett läkemedel har vanligen inte någon kännedom om vilket skydd mot läkemedelsskador som han eller hon har. För den enskilde patienten är det av betydelse om han eller hon, om en läkemedelsskada inträffar, är hänvisad till att stämma ett läkemedelsbolag i domstol eller om han eller hon alternativt har möjlighet att anmäla skadan till ett försäkringsbolag som prövar ersättningsanspråket. Dessutom erbjuder en försäkring läkemedelsbolagen ett ekonomiskt skydd mot förluster på grund av oväntade och plötsliga händelser. Detta innebär att patienternas möjligheter att få ersättning ökar.

Det är Tandvårds\- och läkemedelsförmånsverket (TLV) som bedömer om ett läkemedel ska omfattas av läkemedelsförmånerna och därmed subventioneras av det offentliga. Kriterierna för att ett receptbelagt läkemedel ska omfattas av läkemedelsförmånerna och pris fastställas för läkemedlet framgår av 15 § lagen (2002:160\) om läkemedelsförmåner m.m. Det framstår inte som rimligt att det offentliga subventionerar läkemedel utan att beakta försäkringsskyddet och att läkemedel därmed inte konkurrerar på samma villkor i detta avseende. Mot bakgrund av det sagda bör TLV, då frågan om subvention prövas, beakta även detta förhållande.

Det föreslås därför att en förutsättning för att ett läkemedel ska omfattas av läkemedelsförmånerna ska vara att läkemedlet omfattas av en försäkring som ger ett godtagbart skydd vid personskador som kan uppkomma som följd av en användning av läkemedlet. Det föreslås att regeringen meddelar närmare föreskrifter om kravet på försäkringsskydd. Om det finns särskilda skäl, får Tandvårds\- och läkemedelsförmånsverket i ett enskilt fall besluta om undantag från kravet på försäkringsskydd.
