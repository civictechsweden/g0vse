# Promemoria om vissa id-kortsfrågor

Sedan den 1 juni 2009 utfärdar Skatteverket id-kort för personer som är folkbokförda i Sverige. I promemorian föreslås ändringar i förordningen om identitetskort för folkbokförda i Sverige samt i förordningen om behandling av personuppgifter i verksamhet enligt utlännings- och medborgarskapslagstiftningen. Ändringarna görs för att möjliggöra för personer som har fått uppehållstillstånd i Sverige att använda uppgifter som härrör från uppehållstillståndet för att styrka sin identitet vid ansökan om id-kort. Härigenom bedöms det bli lättare för personer som har fått uppehållstillstånd att få id-kort.

De föreslagna ändringarna bedöms således kunna ge en bättre tillgång till id-kort än vad som gäller idag, med bibehållen säkerhet. Skatteverkets handläggning bedöms vidare bli enklare och mer effektiv. Migrationsverket ska vara skyldigt att lämna uppgifter om uppehållstillståndet till Skatteverket. Skatteverket ska få möjlighet till direktåtkomst till uppgifterna. Vid avvägningen av formen för och omfattningen av informationsutbytet har hänsyn tagits till integritetsskyddsaspekter.

Förordningsändringarna bedöms kunna träda i kraft den 1 oktober 2010.
