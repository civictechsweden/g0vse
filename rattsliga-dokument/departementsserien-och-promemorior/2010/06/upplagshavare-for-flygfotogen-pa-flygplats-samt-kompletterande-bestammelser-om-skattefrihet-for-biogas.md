# Upplagshavare för flygfotogen på flygplats samt kompletterande bestämmelser om skattefrihet för biogas

Avsaknaden av godkända upplagshavare på mindre flygplatser innebär att föreskriven skattefrihet för flygfotogen i vissa fall inte får fullt genomslag och att de mindre flygplatserna tappar i konkurrenskraft. I promemorian föreslås mot denna bakgrund att den som avser att i yrkes\-mässig verksamhet på flygplats lagra flygfotogen som flyttats enligt uppskovsförfarandet, för försäljning till annan förbrukning i luftfartyg än för privat ändamål, får godkännas som upplagshavare utan att något krav på viss minsta lagerkapacitet föreskrivs.

Ett förtydligade av bestämmelserna om återbetalning av skatt vid förbrukning av bränsle för skattefritt ändamål föreslås också. Motsvarande förtydligade föreslås även beträffande alkoholvaror.

Vidare föreslås att skattskyldighet för biogas inte ska inträda när gasen vid hantering av en godkänd aktör övergår från vätskeform till gasform eller omvänt. Det under förutsättning att biogasen, när den övergår i vätskeform, befinner sig i ett skatteupplag och, när den övergår i gasform, hanteras av en godkänd lagerhållare. Detta för att bibehålla skattefrihet för biogas oavsett gasens fysiska form, så länge biogasen hanteras av en aktör som är godkänd att hantera obeskattad biogas.

Förslagen föranleder ändringar i lagen (1994:1776\) om skatt på energi och i lagen (1994:1564\) om alkoholskatt, vilka föreslås träda i kraft den 1 januari 2011\.
