# Genomförande av direktiv om överföring av krigsmateriel inom EU, m.m.

I betänkandet föreslås vissa ändringar i lagen (1992:1300\) om krigsmateriel, förordningen (1992:1303\) om krigsmateriel och förordningen (2007:1219\) med instruktion för Inspektionen för strategiska produkter. Förslagen föranleds av Europaparlamentets och rådets direktiv 2009/43/EG av den 6 maj 2009 om förenkling av villkoren för överföring av försvarsrelaterade produkter inom gemenskapen samt av rådets gemensamma ståndpunkt 2008/944/Gusp av den 8 december 2008 om fastställande av gemensamma regler för kontrollen av export av militär teknik och krigsmateriel. Direktivet trädde i kraft den 30 juni 2009\. De bestämmelser som genomför direktivet ska vara antagna och offentliggjorda senast den 30 juni 2011 och dessa bestämmelser ska börja tillämpas fr.o.m. den 30 juni 2012\. Ståndpunkten trädde i kraft den 8 december 2008\.
