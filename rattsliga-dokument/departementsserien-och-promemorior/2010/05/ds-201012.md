# Moderniserade regler för avvecklingssystem och finansiella säkerheter

Promemorian innehåller förslag till lagändringar som syftar till att genomföra Europaparlamentets och rådets direktiv 2009/44/EG av den 6 maj 2009 om ändring av direktiv 98/26/EG om slutgiltig avveckling i system för överföring av betalningar och värdepapper och direktiv 2002/47/EG om ställande av finansiell säkerhet, vad gäller sammanlänkade system och kreditfordringar (i fortsättningen kallat ändringsdirektivet).

Det s.k. finalitydirektivet (98/26/EG) och det s.k. säkerhetsdirektivet (2002/47/EG) är sedan tidigare införlivade med svensk rätt. De huvudsakliga ändringar som nu introducerats är, vad gäller finalitydirektivet, förekomsten av en systemoperatör (administratör) och samverkande system och, vad gäller säkerhetsdirektivet, tillkomsten av "kreditfordringar"(dvs. vissa penningfordringar) som säkerhetsobjekt.

Den övergripande bedömningen i promemorian är att ändringsdirektivet inte kräver några omfattande ändringar av svensk rätt. Den nya regleringen anses dock medföra att det är nödvändigt att ändra vissa bestämmelser i lagen (1999:1309\) om system för avveckling av förpliktelser på finansmarknaden, lagen (1991:980\) om handel med finansiella instrument, konkurslagen (1987:672\) och lagen (1996:764\) om företagsrekonstruktion.

Lagändringarna föreslås träda i kraft den 30 juni 2011\.
