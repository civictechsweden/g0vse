# Ny lag om europeiska företagsråd

Denna promemoria innehåller förslag till genomförande av Europaparlamentets och rådets direktiv 2009/38/EG om inrättande av ett europeiskt företagsråd eller ett förfarande i gemenskapsföretag och grupper av gemenskapsföretag för information till och samråd med arbetstagare.

Lagen (1996:359) om europeiska företagsråd föreslås ersättas av en ny lag om europeiska företagsråd. Jämfört med den nuvarande lagen innehåller den föreslagna lagen ett antal nya bestämmelser.

Förslag i den nya lagen:

* bestämmelser som tydliggör begreppen gränsöverskridande fråga, information och samråd
* vissa nya bestämmelser beträffande förhandlingarna om inrättande av ett europeiskt företagsråd eller något annat informations- och samrådsförfarande
* att gemenskapsföretaget eller det kontrollerande företaget i företagsgruppen får ett ansvar för att arbetstagarrepresentanterna ges den utbildning som behövs för att de ska kunna hantera sina uppgifter under förhandlingar om ett avtal och därefter i det europeiska företagsrådet
* regler som ska tillämpas vid en väsentlig omstrukturering i företaget eller företagsgruppen
* vissa ändringar i de bestämmelser som ska tillämpas i gemenskapsföretaget eller företagsgruppen om inte ett europeiskt företagsråd eller något annat informations- och samrådsförfarande inrättas genom avtal

Förslaget innebär att gemenskapsföretag och företagsgrupper
med vissa avtal i huvudsak kommer att vara undantagna
från den nya lagen.

Den nya lagen föreslås träda ikraft den 6 juni 2011.
