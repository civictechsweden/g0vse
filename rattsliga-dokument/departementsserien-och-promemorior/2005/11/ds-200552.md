# Löneskatter för enmansföretag

I budgetpropositionen för 2006 föreslog regeringen en sänkt arbetsgivaravgift för enmansföretagare som anställer. I promemorian preciseras hur reglerna för skattesänkningen bör utformas.
Den enda löneskatt som ska betalas på ersättningen till en nyanställd är ålderspensionsavgiften, som är på 10,21 procent. Övriga arbetsgivaravgifter, allmän löneavgift och särskild löneskatt på förvärvsinkomst, behöver alltså inte betalas. Sänkningen av löneskatterna ska fungera som ett incitament för enmansföretag att anställa en person och ska gälla för anställningar som påbörjas den 1 januari 2006 eller senare.
Promemorian skickades den 18 november 2005 ut på remiss. Remisstiden pågår till och med den 13 januari 2006.
