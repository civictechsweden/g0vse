# Kungörande i PoIT

Utredaren föreslår att Post\- och Inrikes tidningar (PoIT) från och med den 1 januari 2007 ska publiceras elektroniskt på Bolagsverkets webbplats. De kungörelser som tas in PoIT ska via webbplatsen vara allmänt tillgängliga utan kostnad under en tid av två eller i vissa fall sex år. Tidningen ska uppdateras en gång dagligen måndag till fredag.

Annonsörernas skyldighet att betala en annonsavgift till Bolagsverket anges i lag. Avgiftens storlek ska liksom i dag fastställas av regeringen.

Till grund för förslaget ligger en överenskommelse som innebär att Svenska Akademien till Bolagsverket upplåter rätten att ge ut PoIT. Upplåtelseavgiften bestäms till tolv miljoner kronor per år. Avtalet förutsätter regeringens godkännande och kan frånträdas tidigast vid utgången av år 2017\.

Den föreslagna lösningen leder inte till några utgiftsökningar för staten och får praktiska fördelar i form av
\- förbättrad åtkomst till kungörelserna
\- väsentliga kostnadsbesparingar för Bolagsverket och näringslivet
\- långsiktigt säkrad finansiering av Svenska Akademiens Ordbok
\- stärkt ekonomiskt oberoende för Svenska Akademien.

Utredaren uppmärksammar också att Bolagsverket kan få svårigheter att inom de närmaste åren minska belastningen på sin från Patent\- och Registreringsverket övertagna räntekontokredit i Riksgäldskontoret.
