# Sveriges rapport om påvisbara framsteg - I enlighet med Kyotoprotokollet

Denna rapport utgör Sveriges redovisning av landets påvisbara framsteg i uppfyllandet av åtagandena enligt Kyotoprotokollet.

En viktig hörnsten i den svenska klimatstrategin är en ambitiös nationell klimatpolitik och redan 1988 antogs det första klimatpolitiska målet för Sverige. Sverige har ambitionen att vara ledande i den omställning som behövs för att nå de omfattande utsläppsminskningar som krävs på längre sikt. Eftersom Sverige sedan lång tid tillbaka har arbetat med klimatpolitiska styrmedel för att minska landets klimatpåverkan kan landet idag redovisa tydliga resultat av den förda politiken. Samtidigt anser Sverige att det internationella samarbetet är avgörande för att nå tillräckligt låga växthusgashalter och deltar därför aktivt i detta.

Sverige kan redan visa att det är möjligt att bryta sambandet mellan ekonomisk tillväxt och utsläpp av växthusgaser och landet kan dessutom uppvisa ett av de lägsta utsläppen bland industriländerna räknat per capita. Under den senaste femårsperioden har utsläppen legat under 1990 års nivå med i genomsnitt drygt 4 procent.
