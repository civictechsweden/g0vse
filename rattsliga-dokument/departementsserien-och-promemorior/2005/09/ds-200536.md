# Genomförande av EG-direktivet om uppehållstillstånd för studier

I denna promemoria behandlas genomförandet i svensk rätt av rådets direktiv 2004/114/EG av den 13 december 2004 om villkoren för tredjelandsmedborgares inresa och vistelse för studier, elevutbyte, oavlönad yrkesutbildning eller volontärarbete (EUT L 375, 23\.12\.2004, s.12\-18, Celex 32004L0114, i fortsättningen benämnt direktivet).

I promemorian föreslås att en ny grund för återkallelse av tidsbegränsade uppehållstillstånd för studier förs in i utlänningslagen. Dessutom görs bedömningen att vissa ändringar bör göras i utlänningsförordningen som innebär en anpassning till nuvarande praxis avseende tillståndsgivning för studier på högskolenivå, en kodifiering av praxis avseende tillståndsgivningen för vissa övriga i direktivet berörda kategorier samt ett nytt krav på att dessa studerande i vissa fall skall ha en heltäckande sjukförsäkring.
