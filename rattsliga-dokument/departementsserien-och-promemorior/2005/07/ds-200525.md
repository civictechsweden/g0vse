# Förhandsavgöranden från EG-domstolen

I promemorian behandlas frågan om hur skyldigheten att begära förhandsavgörande från Europeiska gemenskapernas domstol (EG-domstolen) bör hanteras i svensk processrätt. Det sker mot bakgrund av att Europeiska gemenskapernas kommission (kommissionen) har inlett ett överträdelseärende och ifrågasatt om Sverige uppfyller sina skyldigheter enligt artikel 234 tredje stycket i EG-fördraget.
I promemorian görs bedömningen att nationella bestämmelser om att de högsta domstolsinstanserna är skyldiga att begära förhandsavgörande inte behövs. Svenska domstolar är redan bundna av de fördrags- och konventionsbestämmelser som medför en sådan skyldighet. Denna skyldighet, såsom den har definierats i EG-domstolens praxis, ska tillämpas oavsett hur nationella processregler är utformade.
Däremot finns det ett behov av att reglera vissa frågor om de högsta domstolsinstansernas handläggning av frågan om inhämtande av förhandsavgörande från EG-domstolen. Utgångspunkten för förslagen är framförallt att parterna har ett intresse av att kunna ta del av rättens ställningstagande till frågan om inhämtande av förhandsavgörande, om parterna har anfört att målet eller ärendet gäller en gemenskapsrättslig frågeställning. I sådana fall bör rättens bedömning i frågan om den är skyldig att begära förhandsavgörande komma till uttryck, oavsett hur bedömningen utfaller. Det föreslås därför att rätten i vissa fall ska fatta ett uttryckligt beslut i frågan om huruvida den är skyldig att begära förhandsavgörande från EG-domstolen. Ett sådant beslut ska ange de skäl som det grundas på.
