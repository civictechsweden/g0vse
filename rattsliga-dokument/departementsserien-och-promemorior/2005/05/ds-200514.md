# Olovlig befattning med narkotikaprekursorer. EU:s rambeslut om olaglig narkotikahandel

I promemorian övervägs behovet av lagändringar för att genomföra EU:s rambeslut om minimibestämmelser för brottsrekvisit och påföljder för olaglig narkotikahandel.

Rambeslutet innehåller bestämmelser om vilka handlingar som ska vara straffbelagda som brott i samband med handel med narkotika och narkotikaprekursorer, dvs. ämnen som kan användas vid framställning av narkotika. Dessutom finns bestämmelser om bl.a. påföljder för brotten, ansvar och påföljder för juridiska personer och behörighet.

För att Sverige fullt ut ska uppfylla åtagandena enligt rambeslutet krävs ett utvidgat straffansvar. Det föreslås att ett nytt brott med tre gradindelningar \- olovlig befattning med narkotikaprekursorer av normalgraden, ringa brott och grovt brott \- införs i narkotikastrafflagen. Det föreslås även att försök till det nya brottet i princip ska vara straffbart. Också anstiftan och medhjälp ska som huvudregel vara straffbart. Vidare föreslås vissa ändringar i narkotikastrafflagens regler om förverkande.

I promemorian görs bedömningen att gällande svensk rätt uppfyller rambeslutets bestämmelser i övrigt. Sverige bör utnyttja en möjlighet att inte tillämpa en viss behörighetsregel och lämna underrättelse om detta.

Ändringarna föreslås träda i kraft den 1 april 2006\.
