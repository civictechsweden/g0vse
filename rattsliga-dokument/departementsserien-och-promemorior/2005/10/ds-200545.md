# Europakooperativ

I augusti 2006 träder EG:s förordning om europeiska kooperativa föreningar i kraft. Ett europakooperativ ska vara en europeisk associationsform för gränsöverskridande samverkan i form av vad som närmast kan liknas vid en ekonomisk förening. Förordningen om europakooperativ innehåller bestämmelser om bl.a. hur ett europakooperativ ska bildas och hur det ska vara organiserat. På flera punkter överlåter förordningen den närmare regleringen till medlemsstaterna.

I promemorian lämnas förslag till en lag om europakooperativ. Bl.a. föreslås att:
\- Bolagsverket ska föra ett särskilt register över europakooperativ med säte i Sverige och att sådana europakooperativ ska ha en verkställande direktör med uppgift att svara för europakooperativets löpande förvaltning,
\- Skatteverket och Finansinspektionen under vissa förhållanden ska ha rätt att motsätta sig att ett europakooperativ flyttar sitt säte från Sverige till en annan medlemsstat eller att en svensk ekonomisk förening deltar i bildandet av ett europakooperativ genom fusion.
\- om ett europakooperativ flyttar sitt säte från Sverige, ska ett särskilt bokslut upprättas för den tid för vilken årsredovisning inte tidigare har upprättats.

Dessutom föreslås bestämmelser för europakooperativ som tillämpar en s.k. dualistisk organisationsstruktur.

Promemorian innehåller också förslag som innebär att lagen om europabolag ändras så att Skatteverket och Finansinspektionen ges rätt att, under motsvarande förhållanden som föreslås beträffande europakooperativ, motsätta sig att ett europabolag flyttar sitt säte från Sverige eller att ett aktiebolag deltar i bildandet av ett europabolag genom fusion. Det föreslås även bestämmelser om krav på särskilt bokslut i samband med flyttning av ett europabolags säte.

Lagförslagen föreslås träda i kraft den 18 augusti 2006, vilket är samma dag som EG\-förordningen om europakooperativ träder i kraft.
