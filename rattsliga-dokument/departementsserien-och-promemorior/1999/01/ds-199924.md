# Att förebygga väpnade konflikter ett svenskt handlingsprogram

Väpnade konflikter förorsakar stort mänskligt lidande världen över. Det massiva våldet i Rwanda 1994 och Kosovo 1999 är tragiska exempel. Människor dödas, skadas och fördrivs. De trauman som våldet skapar hos dem som överlever fördjupar hat och klyftor mellan människor och grupper. Konsekvenserna av andra världskriget präglar fortfarande miljontals människor. Krig i Mellersta östern, Afrika, Asien och Latinamerika har satt liknande spår.

Väpnade konflikter och krig måste förhindras och förebyggas.
De enorma mänskliga och finansiella resurser som används för att förstöra och bryta ner måste i stället brukas för att bygga upp och utveckla. Därför är det nödvändigt att göra sitt yttersta för att väpnade konflikter och krig aldrig ska bryta ut.
