# Från sidovagn till huvudfåra

Socialdepartementet startade hösten 1997 utvecklingsprogrammet Genderprogram för social välfärd. Avsikten är att myndigheter, kommittéer och departementets egna enheter ska bedriva sin verksamhet så att skillnader mellan kvinnor och män kan bli synliga.

Genderprogrammet är Socialdepartementets bidrag till att nå regeringens mål om ett jämställt samhälle där kvinnor och män har lika rättigheter, skyldigheter och möjligheter både i hemmet och i samhället i stort. Genderprogrammet har ett tydligt medborgarperspektiv. Vi ska höja kvalitet och effektivitet i verksamheterna så att alla medborgare får god vård och service oavsett kön. För att tala i managementtermer: vi ska öka kundnyttan med hjälp av ett könsperspektiv.
