# Förlängd skatte- och avgiftsfrihet för förmån av fri parkering och gåva till anställda

Under våren 2020 infördes en tillfällig skattefrihet för förmån av fri parkering i anslutning till arbetsplatsen. Det infördes också en tillfällig skattefrihet för gåvor upp till ett värde på 1 000 kronor per anställd som en arbetsgivare kan ge till sina anställda. Den tillfälliga skattefriheten för förmånerna reglerades i en lag som upphörde att gälla vid utgången av 2020.

I promemorian föreslås att förmån av fri parkering i anslutning till arbetsplatsen under ytterligare en tid ska vara skatte- och avgiftsfri. Även den tillfälliga skatte- och avgiftsfriheten för gåvor som en arbetsgivare kan ge till sina anställda föreslås förlängas. Av lagtekniska skäl föreslås att detta ska ske genom införandet av en ny, tillfällig lag. Den nya lagen föreslås träda i kraft den 1 maj 2021. Den ska dock gälla förmån som lämnas från och med den 1 januari 2021.

Lagen upphör att gälla den 31 december 2021. Den fortsatta skatte- och avgiftsfriheten för förmån av fri parkering och gåva föreslås således gälla förmån som lämnas under perioden 1 januari–31 december 2021. För skattefriheten för gåva gäller vidare att sådan förmån inte ska tas upp till beskattning, under förutsättning att gåvornas värde sammantaget inte överstiger 1 000 kronor per anställd under denna period och att de inte lämnas i pengar.

Remissvaren ska ha kommit in till Finansdepartementet senast den 12 mars 2021.
