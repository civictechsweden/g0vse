# Ytterligare förlängning av det förstärkta stödet vid korttidsarbete

Den tillfälliga lagen om stöd vid korttidsarbete i vissa fall gäller till utgången av juni 2021. Vid en eventuell fortsatt allvarlig spridning av sjukdomen covid-19 och fortsatta smittskyddsåtgärder under sommaren 2021 är det angeläget att det finns en beredskap för en fortsatt möjlighet till stöd vid korttidsarbete. En sådan beredskap förutsätter att det finns ett remitterat förslag med en sådan möjlighet. I promemorian föreslås därför att den möjlighet till stöd vid korttidsarbete som finns med stöd av den tillfälliga lagen förlängs med ytterligare tre månader till och med den 30 september 2021. För stödmånader som infaller under perioden 1 juli–30 september 2021 ska jämförelsemånaden vara april 2021.

Förslaget föreslås träda i kraft den 29 juni 2021.

Remissvaren ska ha kommit in till Finansdepartementet senast den 24 maj 2021.
