# Gränsöverskridande distribution av fonder

Promemorian innehåller förslag till lagändringar med anledning av
ändringar som har gjorts i de EU\-direktiv som reglerar fondbolag och förvaltare av alternativa investeringsfonder (AIF\-förvaltare) och att det har införts en EU\-förordning om gränsöverskridande distribution av fonder.

Förslagen innebär i huvudsak följande.

* Det införs bestämmelser om att fondbolag och AIF\-förvaltare som
marknadsför alternativa investeringsfonder till icke\-professionella
investerare ska tillhandahålla funktioner för att bl.a. behandla order om att teckna och lösa in andelar och göra utbetalningar till andelsägarna i en värdepappersfond eller en sådan alternativ investeringsfond som marknadsförs i ett annat land inom Europeiska ekonomiska samarbetsområdet
(EES).
* Det görs ändringar i bestämmelser om den information som fondbolag och AIF\-förvaltare ska lämna när de bedriver gränsöverskridande verksamhet inom EES.
* Det införs bestämmelser om skyldigheter för fondbolag och AIF\-förvaltare som gäller när de upphör att marknadsföra en värdepappersfond eller en alternativ investeringsfond i ett annat land inom EES. De ska bl.a. lämna ett allmänt erbjudande om inlösen utan avgift av andelar i fonden som innehas av investerare i det landet.
* När det gäller AIF\-förvaltare införs bestämmelser om s.k. sonderande marknadsföring. Det innebär att det införs en reglering av möjligheten för AIF\-förvaltare att pröva intresset hos potentiella professionella investerare med hemvist eller säte inom EES för en alternativ investeringsfond som ännu inte är etablerad eller som är etablerad men ännu inte får marknadsföras i det land där de potentiella investerarna har sin hemvist eller sitt säte.
* Fondbolag och AIF\-förvaltare ska betala en årlig avgift för finansiering av Finansinspektionens verksamhet enligt den nya EU\-förordningen.

Lagändringarna föreslås träda i kraft den 1 mars 2022 respektive den dag som regeringen bestämmer.
