# PM Lättade deltagarbegränsningar för sammankomster och tillställningar, sektionering och särskilda bestämmelser för demonstrationer och mässor

Regeringskansliet föreslår att deltagartaken för allmänna sammankomster och offentliga tillställningar i begränsningsförordningen höjs. Man föreslår också att det genom att dela in lokaler, områden och utrymmen i sektioner ska vara möjligt med fler deltagare än vad deltagartaken annars medger för en och samma sammankomst eller tillställning, det vill säga att deltagartaken gäller för varje sektion.

## Demonstrationer utomhus

För demonstrationer utomhus föreslår Regeringskansliet ett särskilt deltagartak som möjliggör fler deltagare än vad som annars skulle vara möjligt.

## Motionslopp och idrottstävlingar

För motionslopp och liknande idrottstävlingar föreslår Regeringskansliet att deltagarbegränsningen endast ska avse start\- och målområden och inte som i dag även tävlingsområdet. Bestämmelsen utökas också till att omfatta även andra idrottstävlingar vid vilka allmänheten kan delta som utövare och som huvudsakligen genomförs i skog, på väg eller i eller på vatten.

## Mässor

Det föreslås också nya bestämmelser om smittskyddsåtgärder vid mässor som innebär att dessa inte kommer att omfattas av deltagartaken.

De nya bestämmelserna föreslås träda i kraft den 1 juli 2021, i det som benämns nivå 2 i regeringens plan för avveckling av restriktioner.

## Allmänna sammankomster

I promemorian föreslår Regeringskansliet också vad som bör gälla för allmänna sammankomster och offentliga tillställningar samt på platser för privata sammankomster i det som benämns nivå 1 i regeringens plan. I denna del föreslår Regeringskansliet att de fasta deltagartaken tas bort för samtliga allmänna sammankomster och offentliga tillställningar liksom för platser för privata sammankomster.
