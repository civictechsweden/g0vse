# Regeringens åtgärdsplan för införande av smittskyddsåtgärder

Regeringen fortsätter att följa utvecklingen av smittspridningen av covid-19 för att
skyndsamt kunna vidta ytterligare smittskyddsåtgärder. Det övergripande
målet för regeringens hantering av pandemin är att begränsa
smittspridningen för att skydda människors liv och hälsa och säkra
sjukvårdens kapacitet samtidigt som grundläggande fri- och rättigheter inte
ska inskränkas mer än nödvändigt.

Mot bakgrund av den ökade smittspridningen, den varierade vaccinationstäckningen, nya virusvarianter och läget i omvärlden finns det anledning för regeringen att se över vilka träffsäkra åtgärder på samhällsnivå som kan komma att behöva vidtas framöver för att begränsa smittspridningen och minska belastningen på hälso- och sjukvården.

Regeringen har därför tagit fram en plan för hur och under vilka omständigheter kommande smittskyddsåtgärder kan komma att vidtas, och i vilken ordning dessa prioriteras. Regeringen är angelägen om att eventuella smittskyddsåtgärder genomförs ansvarsfullt och inte går utöver vad som är absolut nödvändigt, rätt åtgärd ska sättas in vid rätt tidpunkt. Regeringen vill genom denna plan skapa ökad transparens och tydlighet innan eventuella åtgärder vidtas.
