# Aktivitetskravet i plan- och bygglagen

![](/contentassets/96356a9d5645496b90ccf483bb309de8/ds-36-2021-framsida.jpg?width=150&quality=85)

I promemorian föreslås en ändring i plan- och bygglagen för att förtydliga genomförandet av MKB-direktivet, det vill säga Europaparlamentets och rådets direktiv 2011/92/EU av den 13 december 2011 om bedömning av inverkan på miljön av vissa offentliga och privata projekt. Bakgrunden till förslaget är en dom från EU-domstolen och att Europeiska kommissionen i en formell underrättelse har framfört synpunkter på hur Sverige genomför MKB-direktivet.

Förslaget innebär en begränsning av det så kallade aktivitetskravet i plan- och bygglagen. Detta krav innebär att en kommuns beslut om att anta, ändra eller upphäva en detaljplan som huvudregel endast får överklagas av den som före utgången av den så kallade granskningstiden – som är en del av den process som föregår kommunens beslut att anta, ändra eller upphäva en detaljplan – skriftligen har framfört synpunkter som inte har blivit tillgodosedda.

Förslaget innebär att aktivitetskravet inte längre ska gälla för den som vill överklaga en kommuns beslut att anta, ändra eller upphäva en detaljplan som avser ett så kallat MKB-projekt, det vill säga ett sådant byggprojekt som omfattas av kraven i MKB-direktivet.

Lagändringen föreslås träda i kraft den 1 juli 2022.
