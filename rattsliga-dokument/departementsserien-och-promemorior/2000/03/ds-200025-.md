# Kvalitetssäkring och examenstillstånd i högskolan

Denna promemoria har utarbetats inom Utbildningsdepartementet och utgör en uppföljning av regeringens proposition Studentinflytande och kvalitetsutveckling i högskolan (prop. 1999/2000:28). I propositionen redovisade regeringen sin syn på hur systemet för att garantera och utveckla kvaliteten i högskolans verksamhet bör utvecklas och förstärkas ytterligare för att kunna motsvara de krav som ställs på dagens och framtidens utbildning. Detta föreslås ske dels genom att det interna kvalitetsarbetet förstärks genom utökat studentinflytande, dels genom att Högskoleverkets externa kvalitetsgranskning utvecklas.
