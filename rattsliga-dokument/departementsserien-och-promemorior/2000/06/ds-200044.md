# En begränsad översyn av socialförsäkringsregisterlagen

SofrL är uppbyggd mot bakgrund av bestämmelserna i datalagen (1973:289). Datalagen har nu ersatts av personuppgiftslagen (1998:204), PUL, som till skillnad från SofrL och datalagen inte bara behandlar register som förs helt eller delvis med hjälp av automatisk databehandling utan i huvudsak all behandling av personuppgifter som helt eller delvis är automatiserad och även viss manuell hantering av sådana personuppgifter. Enligt övergångsbestämmelserna till PUL skall dock datalagen fortsätta att gälla för behandling av personuppgifter som utförs för ett visst bestämt ändamål om behandlingen påbörjats före PUL:s ikraftträdande den 24 oktober 1998. Efter den sista september 2001 upphör denna övergångsvisa reglering att gälla.
