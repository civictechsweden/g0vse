# Förtidspensionssystemet - Skattereglernas effekt på kompensationsnivåerna

I samband med reformeringen av reglerna om beräkning av förtidspension är avsikten att avskaffa den lindring i inkomstbeskattningen som uppnås genom det särskilda grundavdraget för folkpensionärer (SGA). I stället skall bruttonivån på pensionen höjas så att nettoutfallet blir i princip oförändrat.
Förslaget att SGA skall avskaffas har föranlett en omfattande kartläggning och analys av detta. I denna rapport redovisas delar av det material som sammanställts inom Socialdepartementet. En undersökning av kompensationsnivåerna i nuvarande förtidspensionssystem har genomförts med hjälp av olika typfall. Det innebär att det inte är inkomstförhållandena för några verkliga personer som redovisas utan ett antal typfall som åsatts varierande inkomster och pensionsförmåner. Det perspektiv som tillämpats i redovisningen är att analysera kompensationsnivåerna i termer av nettoutfall i olika inkomstnivåer enligt nuvarande ersättningssystem i relation till nettoutfallet vid förvärvsarbete.
