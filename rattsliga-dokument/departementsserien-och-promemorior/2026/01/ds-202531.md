# Utökade möjligheter för Kriminalvården att använda biometri m.m.

I denna promemoria föreslås utökade möjligheter att använda biometri i Kriminalvårdens verksamhet.

Kriminalvårdens möjligheter att använda biometriska underlag i verksamheten utökas. I dag får Kriminalvården ta fotografi av intagna i fängelse och de som ska verkställa fängelsestraff med elektronisk övervakning i kontrollerat boende. Den möjligheten utökas så att Kriminalvården får ta fotografi även av de personer som omfattas av häkteslagen och av de som ska verkställa en påföljd inom frivården. Dessutom får Kriminalvården möjlighet att från samma personer, utöver fotografi, ta de biometriska underlagen fingeravtryck och röstprov. De biometriska underlagen får användas för biometrisk autentisering eller annan identifiering. Det innebär att Kriminalvården kan använda ansiktsigenkänning för att exempelvis avgöra om en påstådd identitet är riktig vid daglig närvarokontroll i anstalt eller för att möjliggöra säkrare förflyttningar av intagna inom en kriminalvårdsanstalt eller mellan anstalter.

Genom de nya reglerna får Kriminalvården också möjlighet att använda biometriska uppgifter för att göra sökningar bland de uppgifter som myndigheten har. Det kan behövas för att till exempel undersöka vilken intagen som befunnit sig i ett visst utrymme vid ett visst tillfälle eller för att undersöka om personer som rör sig på anstaltsområdet är intagna eller obehöriga. Kriminalvården får också använda de biometriska underlagen för manuell jämförelse.

Ändringarna föreslås träda i kraft den 1 januari 2027.
