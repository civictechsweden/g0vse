# Nya möjligheter att bekämpa onlinerekryteringDs 2026:1

I denna promemoria föreslås en ny lag som möjliggör för en behörig myndighet att besluta förelägganden om att innehåll online som syftar till att rekrytera personer för att begå brott (rekryteringsinnehåll) ska avlägsnas eller göras oåtkomligt. Med rekryteringsinnehåll avses innehåll som skäligen kan antas utgöra ett led i en straffbar förberedelse eller stämpling till ett brott för vilket det är föreskrivet två års fängelse eller mer eller involverande av en underårig i brottslighet. Ett föreläggande om avlägsnande ska riktas mot den som tillhandahåller den plattform (värdtjänst) där innehållet finns. Innehållet ska avlägsnas eller göras oåtkomligt så snart som möjligt och senast inom en timme från mottagandet av föreläggandet. Sanktionsavgift ska kunna tas ut av en värdtjänst som överträder sina skyldigheter enligt lagen.

Förslagen syftar till att motverka onlinerekryteringen av inte minst barn och ungdomar till brottslighet och att bekämpa fenomenet crime as a service.

Förslagen föreslås träda i kraft 1 september 2026.
