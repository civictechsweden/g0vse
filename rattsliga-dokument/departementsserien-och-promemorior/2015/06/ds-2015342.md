# Nya regler för AP-fonderna

Onsdagen den 17 juni ställde sig Pensionsgruppen bakom den departementspromemoria Nya regler för AP-fonderna, som Finansdepartementet har tagit fram. Promemorian bygger på den överenskommelse om AP-fondernas framtida organisation och  placeringsregler som partierna bakom pensionsöverenskommelsen enades om den 12 mars 2014.

### **Förslagen i korthet**

### **Nya regler för placering av buffertkapital**

De tidigare reglerna med kvantitativa begränsningar har blivit omoderna och föreslås ersättas med en s.k. aktsamhetsprincip. Vissa kvantitativa begränsningar som gäller ägandet i det svenska näringslivet och möjligheten att placera i onoterade tillgångar föreslås kvarstå. AP-fondernas möjligheter att placera i onoterade tillgångar utökas dock betydligt i förslaget.

**Skärpta krav på hållbarhet**

AP-fonderna har kommit långt i arbetet med hållbarhet. Nu förslås  ytterligare skärpningar av kraven på att AP-fonderna ska arbeta föredömligt med ansvarsfulla investeringar och som ansvarsfulla ägare. De ska även fästa särskild vikt vid hur en hållbar utveckling kan främjas, utan att göra avkall på aktsamhetsprincipen.

**Fem buffertfonder blir tre**

De nuvarande fem buffertfonderna, Första-Fjärde och Sjätte AP-fonderna, minskas till tre. Myndigheterna ska heta Första–Tredje AP-fondsmyndigheterna och förvalta varsin AP-fond. Andra AP-fondsmyndigheten ska enligt förslaget placeras i Göteborg, och till denna ska nuvarande Sjätte AP-fonden överföras. Vilken av de tre nuvarande Stockholmsbaserade AP-fonderna som ska avvecklas ska utredas när förslaget har resulterat i en lagrådsremiss.

**Ny nämndmyndighet etableras**

En ny huvudman, i form av en nämndmyndighet kallad AP-fondsnämnden, ska etableras. AP-fondsnämnden kommer att ha som uppgift att fastställa ett gemensamt avkastningmål för förvaltningen av buffertkapitalet och en referensportfölj utifrån vilken förvaltningen av buffertkapitalet ska utvärderas.
