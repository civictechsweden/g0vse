# Undantag från mervärdesskatt för vissa posttjänster

I promemorian föreslås att ett undantag från mervärdesskatteplikt införs för vissa posttjänster samt för frimärken.

De posttjänster som undantas från skatteplikt är sådana som ingår i den samhällsomfattande posttjänsten enligt postlagen (2010:1045) och som tillhandahålls av den som är utsedd att tillhandahålla denna tjänst enligt postlagen, för närvarande PostNord Group AB. Undantaget från skatteplikt gäller dock inte för samhällsomfattande posttjänster vars villkor förhandlats individuellt. Vidare föreslås att frimärken som tillhandahålls till det nominella värdet och som är giltiga för sådana post-tjänster som är undantagna ska undantas från skatteplikt. Slutligen föreslås i promemorian vissa följdändringar i reglerna om omsättningsland för posttjänster och s.k. terminalavgifter.

Förslaget föranleds av att Sverige den 21 april 2015 fälldes av EU-domstolen för överträdelse av EU-rätten genom att inte undanta vissa posttjänster samt frimärken från skatteplikt. Ändringarna föreslås träda i kraft den 1 april 2016.
