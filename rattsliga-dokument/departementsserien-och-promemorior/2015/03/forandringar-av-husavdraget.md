# Förändringar av husavdraget

Inför budgetpropositionen för 2016 är det angeläget att skatteförslag kan förberedas genom remittering och granskning av Lagrådet. Om förslagen kommer att presenteras i budgetpropositionen för 2016, och med vilken utformning, blir beroende av de överläggningar som förs i det slutliga arbetet med budgetpropositionen.

I promemorian föreslås att matlagning inte ska omfattas av RUT\-avdraget, att RUT\-avdraget för städarbete eller annat rengöringsarbete endast ska omfatta enklare städarbete eller annat rengöringsarbete samt flyttstädning, och att taket för RUT\-avdraget ska halveras till 25 000 kronor per person och beskattningsår för skattskyldiga som inte har fyllt 65 år vid beskattningsårets ingång.

Vidare föreslås att subventionsgraden vid köp av ROT\-tjänster från ett företag och när en anställd får ROT\-tjänster som förmån sänks från 50 procent till 30 procent.

Förslagen föranleder ändringar i inkomstskattelagen, i lagen om förfarandet vid skattereduktion för hushållsarbete och i skatteförfarandelagen.
