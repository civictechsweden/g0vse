# Ökad insyn i ägandet av radio- och tv-företag (utkast till lagrådsremiss)

I utkastet till lagrådsremiss föreslås ändringar i radio\- och tv\-lagen (2010:696\). Kretsen av leverantörer av medietjänster som enligt denna lag ska se till att mottagare av deras tjänster har tillgång till viss information ska utökas till att även omfatta leverantörer av medietjänster som sänder sökbar text\-tv, kommersiell radio, ljudradio där inget tillstånd krävs och ljudradio där regeringen meddelar tillstånd samt tillhandahåller beställradio som finansieras med public service\-avgiften. Den information som ska lämnas ska utökas till att också avse information om leverantörens ägare och ägarstruktur. Myndigheten för press, radio och tv ska ha tillsyn över att leverantörer följer kravet på information om ägare. Myndigheten ska även få besluta om sanktion om bestämmelsen inte följs.

Ändringarna i radio\- och tv\-lagen och vissa relaterade ändringar i lagen (2002:562\) om elektronisk handel och andra informationssamhällets tjänster föreslås träda i kraft den 1 mars 2023\.
