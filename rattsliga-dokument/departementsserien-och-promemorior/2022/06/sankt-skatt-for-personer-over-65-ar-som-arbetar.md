# Sänkt skatt för personer över 65 år som arbetar

I promemorian föreslås att skattereduktionen för arbetsinkomster (jobbskatteavdraget) ska förstärkas för personer som vid beskattningsårets ingång har fyllt 65 år.

Förslaget innebär att skattereduktion för denna grupp ges med ett belopp som motsvarar en större andel av arbetsinkomsterna än i dag. Totalt sänks skatten för äldre som arbetar med 770 miljoner kronor. Syftet med förslaget är att väga upp för de förstärkningar som har gjorts inom ramen för det ordinarie jobbskatteavdraget och att kompensera personer som väljer att förlänga arbetslivet. Ändringarna föreslås träda i kraft den 1 januari 2023.
