# Stämpelskatt vid förvärv av fast egendom och tomträtter som görs vid delning av aktiebolag genom separation

Finansdepartementet remitterar i dag en promemoria med förslag om att stämpelskatt ska tas ut vid förvärv av fast egendom eller tomträtter som görs genom den nya bolagsrättsliga delningsformen delning genom separation.

I promemorian föreslås vidare författningstekniska följdändringar i lagen (1984:404\) om stämpelskatt vid inskrivningsmyndigheter (stämpelskattelagen) och i kupongskattelagen (1970:624\) med anledning av föreslagna ändringar i aktiebolagslagen (2005:551\).

Förslagen lämnas med anledning av förslag till nya associationsrättsliga regler om delning av aktiebolag som lämnas i betänkandet Bolags rörlighet över gränserna (SOU 2021:18\) och som för närvarande bereds inom Regeringskansliet.

Ändringarna föreslås träda i kraft den 31 januari 2023 och tillämpas, i fråga om stämpelskattelagen, på förvärv som görs efter den 30 januari 2023 och, i fråga om kupongskattelagen, på utbetalning av delningsvederlag (ersättning) till aktieägare som görs efter den 30 januari 2023\.

Remissvaren ska ha kommit in till Finansdepartementet senast den 31 juli 2022\.
