# Jämställdhetsbonus. Familjepolitisk reform

Regeringen vill förbättra förutsättningarna för både män och kvinnor att ta ett aktivt och jämlikt ansvar för föräldraskapet, utan att för den skull frånta familjerna sitt självbestämmande. Regeringens politik ska också lägga grunden för att minska de omotiverade skillnaderna mellan mäns och kvinnors förutsättningar i arbetslivet. I budgetpropositionen för 2007 aviserade regeringen en familjepolitisk reform. En av de bärande utgångspunkterna för reformen var införandet av en jämställdhetsbonus.

I denna promemoria föreslås att en jämställdhetsbonus införs från och med den 1 juli 2008\. Syftet är att förbättra förutsättningarna för jämställdhet vad gäller såväl föräldraledighet som deltagande i arbetslivet. I dag tar kvinnor jämfört med männen ut en betydligt större del av föräldraledigheten och tar större ansvar för omsorgen om barnen under uppväxtåren. Kvinnor har också i genomsnitt en lägre förvärvsfrekvens och lägre lön än män. En ökad jämställdhet kan bidra till tryggare familjeförhållanden och till stabilare uppväxtförhållanden för barnen såväl som mer likvärdiga förutsättningar till arbetslivskarriär för kvinnor och män. Reformen innebär att den förälder som varit hemma längst får en skattekreditering när hon eller han arbetar och den andra föräldern samtidigt tar ut föräldrapenning. Reformen underlättar även för föräldrar av samma kön att fördela föräldraledigheten jämlikt. Genom att öka familjernas ekonomiska möjligheter att fördela föräldraledigheten mer jämlikt förbättras förutsättningarna för jämställdhet och en stärkt relation mellan barnet och båda föräldrarna. Genom att förstärka incitamenten att återgå till arbete och därmed få en starkare förankring på arbetsmarknaden motverkas osakliga löneskillnader.
