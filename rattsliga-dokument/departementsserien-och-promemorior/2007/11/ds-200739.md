# Handlingsplan för en ny institutssektor

Regeringen beslutade i mars 2006 att ge Kungliga Tekniska högskolan (KTH) i uppdrag att genomföra en analys av den svenska institutssektorn. Analysen skulle ligga till grund för statens ställningstagande om hur statens ägande, finansiering och styrning av industriforskningsinstituten bör vara organiserat.
Uppdraget genomfördes av professor Sverker Sörlin och en rapport - En ny institutssektor - överlämnades till regeringen i juni 2006. Rapporten var föremål för en hearing som hölls i december 2006. Dessutom gavs möjlighet att insända skriftliga remissvar. Inbjudna till hearingen finns i bilaga 3.
Därefter beslöt regeringen i januari 2007 att tillsätta en arbetsgrupp inom Regeringskansliet, en så kallad IDA-grupp, med uppgift att ta fram en handlingsplan för en fortsatt utveckling av industriforskningsinstituten.
Regeringsbeslutet finns som bilaga 1. Gruppens sammansättning framgår av bilaga 4.
Handlingsplanen ska baseras på förslagen i Sverker Sörlins rapport och på vad som framkom vid remissomgången. En utgångspunkt för gruppens arbete har också varit regeringens intention att stärka institutssektorn vilket anges i budgetpropositionen för 2007 (prop 2006/07:1).
