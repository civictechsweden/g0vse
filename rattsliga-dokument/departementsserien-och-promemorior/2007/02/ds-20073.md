# Annonstid i radio och TV

Promemorians huvudsakliga innehåll: I promemorian görs den bedömningen att de svenska reglerna om sändningstid för annonser i TV bör närmas till de som gäller enligt TV-direktivet. Annonser i en TV-sändning föreslås få sändas under högst tolv minuter under en timme mellan hela klockslag och högst femton procent av sändningstiden under ett dygn.

Begränsningen för sändningar av annonser i TV-sändningar som inte omfattar en timme mellan hela klockslag föreslås avskaffas. Möjligheten att i TV-sändning under vissa förutsättningar överskrida den högsta tillåtna annonstiden om tolv minuter per timme tas bort. Begränsningen av sändningstiden för annonser i radio föreslås tas bort. Ändringarna föreslås träda i kraft den 1 februari 2008.
