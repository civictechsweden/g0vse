# Pantbrevssystemet och elektroniska företagsinteckningsbrev

I promemorian behandlas inledningsvis frågan om systemet med skriftliga pantbrev bör avskaffas. I den delen lämnas inte något förslag.
På företagsinteckningsområdet föreslås en reform som innebär att det ska bli möjligt att utfärda s.k. elektroniska företagsinteckningsbrev. Syftet med förslaget är att rationalisera hanteringen av företagsinteckningsbreven.
Ett elektroniskt företagsinteckningsbrev ska utfärdas genom att företagsinteckningen som svarar mot företagsinteckningsbrevet registreras i ett särskilt register, inteckningsbrevsregistret. I inteckningsbrevsregistret ska det också kunna registreras uppgift om vem som har rätt att råda över företagsinteckningsbrevet, s.k. inteckningsbrevshavare. Endast den som har beviljats särskilt tillstånd får registreras som inteckningsbrevshavare. Om inteckningsbrevsregistret inte innehåller någon uppgift om inteckningsbrevshavare, ska den vars egendom har intecknats anses som inteckningsbrevshavare. Bolagsverket ska föra inteckningsbrevsregistret, och kommunikationen med registret ska kunna ske elektroniskt.
Promemorian innehåller också ett förslag som innebär att det ska bli möjligt att ge in en ansökan om företagsinteckning till inskrivningsmyndigheten elektroniskt.
De nya bestämmelserna ska enligt förslaget träda i kraft den 1 juli 2008.
