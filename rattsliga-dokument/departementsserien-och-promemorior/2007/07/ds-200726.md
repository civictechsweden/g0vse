# Sekretess för uppgifter på tsunamibanden

Den 19 juni 2007 lade konstitutionsutskottet med stöd av sin initiativrätt fram ett förslag om ändring i sekretesslagen. Förslaget innebar att absolut sekretess ska gälla fr.o.m. den 15 juli t.o.m. den 31 december 2007 för uppgifter i de säkerhetskopior i Regeringskansliets datasystem som har bevarats med anledning av naturkatastrofen i Asien år 2004. Riksdagen beslutade i enlighet med utskottets förslag den 20 juni 2007.
I denna promemoria analyseras säkerhetskopiornas rättsliga status mot bakgrund av regleringen i andra kapitlet tryckfrihetsförordningen. Bedömningen är att säkerhetskopiorna i sig inte kan anses utgöra allmänna handlingar i tryckfrihetsförordningens mening. Den rättsliga statusen avseende varje enskild handling som finns på säkerhetskopiorna måste därför bedömas för sig.
Säkerhetskopiorna innehåller både kopior av originalhandlingar inom Regeringskansliet som är allmänna handlingar och kopior av originalhandlingar som inte är allmänna. Kopiorna har samma rättsliga status som originalhandlingarna.
Av säkerhetsskäl föreslås att en sekretessbestämmelse av samma lydelse som den som riksdagen har beslutat ska gälla fr.o.m. den 1 januari 2008. Den handlingssekretess som följer av bestämmelsen kommer att omfatta de allmänna handlingar som finns på säkerhetskopiorna.
