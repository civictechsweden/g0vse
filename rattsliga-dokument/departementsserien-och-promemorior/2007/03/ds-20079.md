# Ett uppföljningssystem för barnpolitiken

Arbetsgruppen med uppgift att utveckla indikatorer för barnpolitiken (S 2005:B) redovisar i rapporten ett förslag till uppföljningssystem för barnpolitiken. Målet för barnpolitiken är att barn och unga ska respekteras och ges möjlighet till utveckling och trygghet samt delaktighet och inflytande. Med utgångspunkt från detta mål och de åtaganden som följer av FN:s barnkonvention föreslås en målstruktur som består av sex horisontella målområden, som var för sig bidrar till måluppfyllelsen för barnpolitiken. Till varje målområde föreslås ett antal indikatorer som beskriver utvecklingen av flickors och pojkars levnadsvillkor, exempelvis när det gäller deras hälsa, levnadsstandard, delaktighet eller utsatthet.

Det föreslagna uppföljningssystemet är i första hand tänkt att vara ett verktyg för regeringens arbete med att följa upp insatser för att förverkliga barnets rättigheter och utvecklingen av flickors och pojkars levnadsvillkor.

Indikatorerna har huvudsakligen utvecklats för uppföljning på nationell nivå. Ett antal indikatorer medger också jämförelser mellan olika kommuner och landsting. Statistiken om barns levnadsvillkor behöver emellertid utvecklas på lokal nivå då möjligheterna till lokala och regionala jämförelser idag är begränsade. Rapporten pekar även på områden där det idag helt eller delvis saknas möjligheter att följa upp barns levnadsvillkor.

Arbetsgruppen föreslår att de statistiska och beräkningsmässiga arbetsuppgifterna avseende indikatorerna görs av Statistiska centralbyrån och att uppföljning och fördjupade analyser sker inom Regeringskansliet.
