# En mer öppen domarutbildning

Utredaren har haft i uppdrag att överväga hur domarutbildningen bör utvecklas. I promemorian skriver utredaren att för att åstadkomma en väsentligen mer öppen domarrekrytering, bör den nuvarande domarutbildningen förändras i vissa avseenden.
Utredaren menar att det bästa sättet att garantera att domstolarna i framtiden kommer att kunna rekrytera skickliga och lämpliga domare är att fler unga jurister än i dag får möjlighet att genomgå domarutbildning. Notarieutbildning, tjänstgöring som föredragande i överrätt, fiskalstjänstgöring i underrätt och adjunktion i överrätt är fyra steg på vägen mot en fullständig domarutbildning och förordnandet som assessor. För att skapa en öppnare ingång till domarutbildningen, föreslås att även skickliga och lämpliga jurister utan notariemeritering ska kunna anställas som fiskaler i överrätt.
I syfte att göra utbildningen mer flexibel såväl för domstolarna som för den enskilde, föreslår utredaren att tjänstgöringen som fiskal i överrätt ska frikopplas från de två följande delarna, underrättstjänstgöring och adjunktion. Samtliga juristföredragande som behövs i överrätterna ska fortsättningsvis få tillsvidareanställas av respektive överrätt som hovrätts- respektive kammarrättsfiskaler.
Domarutbildningens dimensionering bör inte bestämmas utifrån ett förväntat framtida behov av ordinarie domare. Enligt förslaget ska i stället antalet utbildningsplatser för fiskaler i överrätt bestämmas av överrätternas behov av föredragande.
