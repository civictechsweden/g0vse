# Bostadsrättsregister - några modeller för registrering av bostadsrätter

I promemorian överväger utredaren Björn Karlsson frågan om registrering av bostadsrätter.

Två förslag som tidigare lämnats till Regeringskansliet tas upp och jämförs i promemorian; dels ett förslag från Bostadsrättsutredningen, dels ett förslag från en projektgrupp med representanter från några av de stora bostadsrättsorganisationerna och Svenska Bankföreningen.

Enligt båda förslagen bör det införas ett enhetligt system för registrering av bostadsrätter. Förslagen syftar också till att förbättra förhållandena vid pantsättning av bostadsrätter. Utredaren anser inte att något av förslagen bör genomföras, men konstaterar att om något av förslagen ska genomföras är Bostadsrättsutredningens förslag att föredra.

Utredaren presenterar och förordar i stället ett tredje förslag, med ett bostadsrättsregister under Lantmäteriverkets personuppgiftsansvar. Registret ska emellertid skötas av bostadsrättsföreningar och kreditinstitut. Den nuvarande pantsättningsmodellen ska behållas, men kreditinstituten ska själva registrera pantsättningar. Det ska inte ske någon myndighetsprövning av överlåtelser.
