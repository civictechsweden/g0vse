# Sammanläggning av Statens strålskyddsinstitut och Statens kärnkraftinspektion

I denna promemoria föreslås att Statens strålskyddsinstitut och Statens kärnkraftsinspektion läggs samman till en ny myndighet. Syftet är att ta tillvara betydande samordningsvinster. De båda myndigheterna har ett flertal beröringspunkter och en sammanläggning skulle innebära ett samlat grepp om tillsynsverksamheten inom både kärnteknisk och icke kärnteknisk verksamhet.

Sammanläggningen ska genomföras så att den nya myndigheten kan starta sin verksamhet den 1 april 2008\. Myndigheten ska vara lokaliserad till Storstockholmsområdet. Kostnaden för sammanläggningen ska tas inom befintlig ram.

En särskild utredare ska ges i uppdrag att förbereda och genomföra bildandet av den nya myndigheten. Den person som avses bli den nya myndighetens chef bör även vara utredare.
