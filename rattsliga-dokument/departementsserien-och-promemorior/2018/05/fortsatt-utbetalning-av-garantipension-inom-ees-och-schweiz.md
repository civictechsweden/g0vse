# Fortsatt utbetalning av garantipension inom EES och Schweiz

Enligt en dom i EU\-domstolen anses garantipensionen vara en så kallad minimiförmån. Det innebär att författningen saknar stöd för att i framtiden betala ut garantipension till den som bosatt sig i ett annat land i det Europeiska ekonomiska samarbetsområdet (EES) eller i Schweiz. I promemorian föreslås att man tillsätter en utredning som belyser EU\-domens konsekvenser.

Man ska också utreda vilka förändringar som behövs då bland annat garantipensionen anses vara en minimiförmån.

I promemorian föreslås hur förmånerna bör hanteras till dess att en sådan utredning är klar. Förslagen innebär bland annat att garantipensionen – med oförändrade belopp – även i fortsättningen ska kunna betalas ut när man bosatt sig i ett annat EES\-land eller i Schweiz.
