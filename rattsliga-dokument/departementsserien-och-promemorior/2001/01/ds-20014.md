# Ambassadör Anita Gradins utredning om ett svenskt institut i Istanbul

I Istanbul inrättas ett center som skall främja kontakterna mellan Sverige och Turkiet samt Turkiets strävan mot EU-medlemskap. Centret bör också ha regionala fokus på t.ex. Balkan och Centralasien.
Ämnesområdena för centret skall rymmas inom de biståndspolitiska målen, kompletterat med Köpenhamnskriterierna för medlemskap i EU. Samarbetet med Turkiet förklaras bättre av ordet partnerskap än biståndsbegreppet. Tänkbara ämnen för centret är frågor om demokrati, miljö, asyl och migration, frihandel, jämställdhet, folkrörelsearbete, krishantering på Balkan, mm. Verksamheten består av t.ex. seminarier eller konferenser där centret kan fungera som mötesplats för kunskaps- och erfarenhetsutbyte.
Centret blir en del av ett svenskt lönat konsulat. Chefen för centret kallas direktör och utses av regeringen. Direktören anmäls som kulturattaché. Ytterligare två utsända programhandläggare anställs samt lokalanställd personal. Centret får en styrelse men följer i övrigt sedvanliga administrativa rutiner inom utrikesförvaltningen. Verksamheten bedrivs i den fastighet där generalkonsulatet nu finns och finansieras av biståndsmedel.
Det lönade konsulatet leds av en utsänd tjänsteman som blir myndighetschef och kallas konsul. Hon/han har asyl- och migrationspolitiska arbetsuppgifter och bör bistås av en viseringstjänsteman och av lokalanställda viseringsassistenter. Dessa tjänster bör kunna finansieras genom anslaget för utrikesförvaltningen och anslaget för invandrare och flyktingar.
Svenska forskningsinstitutet i Istanbul ingår inte i centret utan knyts formellt till konsulatet. Likaså knyts Exportrådets handelskontor till konsulatet och chefen för handelskontoret anmäls som handelssekreterare.
