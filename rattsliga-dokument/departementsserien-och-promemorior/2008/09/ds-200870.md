# Ett förhöjt förbehållsbelopp vid fastställande av avgift enligt socialtjänstlagen

I promemorian Ett förhöjt grundavdrag till de sämst ställda pensionärerna (dnr Fi2008/3981\) föreslås en modell för utformningen av en skattelättnad för pensionärer med låga taxerade förvärvsinkomster. Skattelättnaden lämnas genom att grundavdraget höjs vid låga inkomster. Regeringens slutliga ställningstagande avseende skattelättnadens storlek och avtrappningsregler kommer att ske i budgetpropositionen för 2009\.

För att delvis motverka att den remitterade modellen för skattelättnad försämras på grund av ökat uttag av avgifter enligt 8 kap. socialtjänstlagen (2001:453\) föreslås i denna promemoria att förbehållsbeloppet ska höjas. Höjningen bör inte vara lägre än vad den remitterade skattesänkningen minst ger för en ensamstående garantipensionär. Baserat på det räkneexempel som den remitterade skattesänkningen utgör föreslås därför i denna promemoria att förbehållsbeloppet höjs med motsvarande 167 kronor per månad för ensamstående. Detta sker genom höjning av det s.k. minimibeloppet som per månad efter höjningen utgör lägst en tolftedel av 1,3412 gånger prisbasbeloppet för ensamstående, eller 1,1312 gånger prisbasbeloppet för var och en av sammanlevande makar och sambor. Regeringens slutliga ställningstagande avseende höjningen av förbehållsbeloppet kommer att ske i budgetpropositionen för 2009\.

Ändringen i socialtjänstlagen föreslås träda i kraft den 1 januari 2009\.
