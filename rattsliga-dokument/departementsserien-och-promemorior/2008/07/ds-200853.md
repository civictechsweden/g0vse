# Allmänna sammankomster på offentlig plats

Utredaren har, särskilt genom att studera rapportering och debatt i medierna de senaste två åren, kommit fram till att det inte är vanligt att markägare agerar för att förhindra allmänna sammankomster i ordningslagens mening. Enstaka markägare har ibland försökt vidta åtgärder för att begränsa icke-kommersiell verksamhet i sina köpcentrum, varvid de emellertid funnit att deras möjligheter härtill i praktiken är små.
Det är alltså ganska ovanligt att fastighetsägare förbjuder eller förhindrar allmänna sammankomster på offentlig mark. I de fall så sker har fastighetsägaren begränsade rättsliga möjligheter till sitt förfogande. Nästan alltid finns alternativa möjligheter för dem som vill anordna möten, demonstrera och bilda opinion. Något stort behov av regler som ytterligare begränsar fastighetsägarens rättigheter synes alltså inte föreligga. Vid bedömningen måste som nämnts också vägas in den starka ställning som egendomsskyddet har enligt Europakonvention.
Mot den angivna bakgrunden står det enligt utredaren klart att fastighetsägares rättigheter - och det bruk som görs av dessa - inte kan anses stå i missförhållande till intresset av att få anordna allmänna sammankomster på platser som utgör offentlig plats enligt ordningslagen. Utredaren finner därför inte anledning att överväga några lagändringar.
