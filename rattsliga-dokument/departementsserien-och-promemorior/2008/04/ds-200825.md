# Nya villkor för presstödet

I promemorian görs bedömningen att vissa av bestämmelserna som reglerar driftsstödet i presstödsförordningen (1990:524) bör ändras för att bli förenliga med EG-fördragets regler om statligt stöd. Det föreslås att gränser införs för hur stor del av tidningarnas kostnader som får täckas av driftsstödet.

Det föreslås också att driftsstödet för högfrekventa storstadstidningar minskas etappvis under fem år, för att därefter beräknas på samma sätt som driftsstödet för övriga hög- och medelfrekventa dagstidningar. Vidare görs bedömningen att de ändringar i driftsstödet som riksdagen beslutat om i juni 2006, utom den förändring som gäller nivån på driftsstödet till högfrekventa storstadstidningar, bör träda i kraft samtidigt som de ändringar som föreslås i denna promemoria. Ändringarna i reglerna om driftsstöd till dagstidningar föreslås börja gälla den 1 januari 2009 efter att ha anmälts och godkänts av Europeiska kommissionen.
