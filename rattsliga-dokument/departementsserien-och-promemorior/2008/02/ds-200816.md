# Arbetsmiljön och utanförskapet - en tankeram för den framtida arbetsmiljöpolitiken

Promemorian beskriver arbetslivets utveckling, och arbetsmiljösituationen speglas ur både ett svenskt och europeiskt perspektiv. Även lagstiftning och andra styrmedel redovisas liksom ekonomiska aspekter på arbetsmiljöfrågorna. Mot denna bakgrund dras slutsatser om vilka principiella utgångspunkter som bör gälla för den framtida arbetsmiljöpolitiken.

Det bör kunna skapas förutsättningar för en arbetsmiljö som förebygger utslagning från arbetslivet till följd av ohälsa och olycksfall, och som gör det möjligt för så många som möjligt \- även de som står långt från arbetsmarknaden \- att träda in, kvarstå och utvecklas i arbetslivet. En sådan arbetsmiljö kommer troligen dessutom att gå hand i hand med verksamhetsutveckling, tillväxt och ökad sysselsättning.

Trender och utmaningar som berörs i promemorian, och som har konsekvenser för arbetsmiljön, kan mötas genom att arbetsmiljöfrågorna tydligare integreras i verksamhetsstyrningen hos företag/organisationer. Arbetsmiljöaspekterna bör vara med tidigt i planeringen av verksamheten och tydligare kopplas till verksamhetens resultat i både ekonomiska som andra termer.
