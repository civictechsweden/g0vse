# Ansvaret i vissa län för regionalt tillväxtarbete och transportinfrastrukturplanering

I Skåne och Västra Götalands län pågår sedan slutet av 1990\-talet en försöksverksamhet enligt lagen (1996:1414\) om försöksverksamhet med ändrad regional ansvarsfördelning. I denna promemoria föreslås att försöksverksamheten ska göras permanent för landstingen i dessa län. Ansvarsfördelningen mellan staten och landstingen föreslås vidare följa den som för närvarande gäller i försöksverksamheten. Verksamheten ska regleras genom en ny lag som även ska omfatta Hallands och Gotlands län.

Lagen föreslås innehålla uppgifter för regionalt tillväxtarbete och arbetet med länsplaner för regional transportinfrastruktur. Lagen föreslås träda i kraft den 1 januari 2011\.
