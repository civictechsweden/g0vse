# En betald polisutbildningDs 2025:25

Denna promemoria redovisar på vilket sätt de som studerat vid polisutbildningen under höstterminen 2024 eller senare ska få sin utbildning betald.

Organiserad brottslighet och kriminella nätverk utgör, tillsammans med andra staters alltmer offensiva agerande mot Sverige och den höga terrorhotnivån, allvarliga hot mot det fria och öppna samhället. Samhällets förmåga att bekämpa och motverka organiserad brottslighet behöver stärkas. Regeringen har anfört att Polismyndigheten behöver växa mot målet att polistätheten i Sverige minst ska motsvara genomsnittet i Europeiska unionen (EU).

Den genomsnittliga polistätheten inom EU var 333 poliser per 100 000 invånare under åren 2018–2020. De senaste uppgifterna från Eurostat visar på en polistäthet om 341 poliser per 100 000 invånare. I december 2022 var polistätheten i Sverige 209 poliser per 100 000 invånare. I december 2023 uppgick antalet till 218 poliser och i slutet av juni 2025 till 237 poliser. Sedan dagens mått på polistäthet i Sverige började mätas har polistätheten aldrig varit så hög. För att öka polistätheten i Sverige ytterligare och till att motsvara genomsnittet i EU har ett antal systempåverkande faktorer föreslagits av Polismyndigheten, bland annat i form av en betald polisutbildning.

Med anledning av att antalet poliser behöver öka fick en utredare i uppdrag att lämna förslag om en betald polisutbildning. Denna promemoria redovisar på vilket sätt de som studerat vid polisutbildningen under höstterminen 2024 eller senare ska få sin utbildning betald.

I promemorian lämnas förslag avseende två alternativ för hur polisutbildningen kan bli betald, antingen genom att studielån för polisutbildningen betalas av eller att de skrivs av. Av uppdragsbeskrivningen framgår ramarna för utredningens arbete (Ju2025/00764).
