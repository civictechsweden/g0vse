# En veterangård för vila och återhämtning

I denna promemoria bedöms behovet av ett veterancenter, och bedömningar och förslag lämnas för hur en sådan verksamhet kan organiseras och finansieras.

Utredningen bedömer att det finns ett behov för veteraner att vila, få rekreation och kunna återhämta sig under och efter tjänstgöring i en internationell insats. Det finns även ett behov för veteraner att på en fysisk plats kunna samlas och arrangera återträffar för veteraner från samma insats. Det saknas emellertid i Sverige verksamhet vid en fast plats (anläggning) som kan anses möta veteraners behov av vila, rekreation och återhämtning. Vidare det saknas en mer permanent plats (anläggning) som underlättar och möjliggör för veteraner att genomföra återträffar med kamrater från tidigare insatser.

Mot bakgrund av det ovanstående bedömer utredningen att verksamhet som möjliggör för veteraner och deras anhöriga att vid behov kunna få möjlighet till vila, rekreation och återhämtning vid en veterangård bör erbjudas och att verksamheten vid det norska försvarets veterancenter vid Bæreia bör tjäna som övergripande förebild och modell för den svenska verksamheten.
