# Förbättrade förutsättningar för operativt militärt samarbeteDs 2025:21

I denna promemoria lämnas förslag som syftar till att skapa bättre förutsättningar för Sverige att delta i det operativa militära samarbetet inom Nato.

Det föreslås att regeringen får besluta att Nato, eller en stat som är medlem i Nato eller i EU, vid genomförandet av militär verksamhet för avskräckning och försvar får vidta militära försvarsåtgärder i enlighet med internationell rätt på svenskt territorium och därigenom överlåta förvaltningsuppgifter till Nato eller den staten.

Det föreslås också att regeringen ska få meddela vissa undantag från vapenlagen för bland annat skjutvapen som en utländsk militär styrka har med sig till Sverige. Vidare lämnas förslag om att vissa förvaltningsuppgifter som i dag får överlåtas till finsk och amerikansk militär personal även ska kunna överlåtas till militär personal från Nato eller en stat som är medlem i Nato eller i EU.

Det föreslås även att skyddslagens regler om områden där utländska militära styrkor bedriver verksamhet renodlas och att vissa ändringar görs i regleringen om kamerabevakning och i regleringen om elektronisk kommunikation. Slutligen lämnas förslag om att regeringens rätt att meddela föreskrifter om undantag från kraven på tillstånd för utförsel av krigsmateriel i vissa fall utökas till att också omfatta Nato och dess medlemsstater.

Ändringarna föreslås träda i kraft den 1 juli 2026.
