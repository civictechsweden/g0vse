# Verksamhet med strålning: arbetarskydd, tillsyn och sanktionerKN2025/01305

I promemorian föreslås ändringar i strålskyddslagen (2018:396), strålskyddsförordningen (2018:506), lagen (2006:647) om finansiering av kärntekniska restprodukter och lagen (2010:950) om ansvar och ersättning vid radiologiska olyckor.

Författningsändringarna syftar till att säkerställa ett heltäckande regelverk för dels skydd mot strålning för den som sysselsätts i en verksamhet, dels sanktioner och tillsyn.

Det förtydligas vilka som omfattas av reglerna om skydd mot joniserande strålning för den som sysselsätts i en verksamhet. Det sker genom att uttrycken exponerad arbetstagare och räddningspersonal införs i strålskyddslagen. Därmed omfattas i allmänhet egenföretagare av reglerna. Tillämpningen på verksamheter som bedrivs i en omgivning med joniserande strålning avgränsas tydligare. Ansvaret för skyddsreglerna förtydligas.

Överträdelser av flera bestämmelser i strålskyddslagen och föreskrifter som har meddelats med stöd av den lagen kriminaliseras. Det gäller bland annat bestämmelser om tillstånds- och anmälningsplikt, försiktighetsmått, krav på kompetens samt funktionskrav för och hantering av radioaktiva material och tekniska anordningar som kan alstra strålning. Vissa överträdelser avkriminaliseras. Straffbestämmelserna i strålskyddslagen förtydligas med brottsbeteckningar och en kortfattad beskrivning av den straffbelagda gärningen. Det blir straffbart att lämna oriktiga uppgifter som har betydelse för prövning eller tillsyn.

Regeringen och Strålsäkerhetsmyndigheten ska få meddela föreskrifter om sanktionsavgifter. De kan gälla för samtliga överträdelser av föreskrifter som en myndighet har meddelat med stöd av strålskyddslagen, och för sådana bestämmelser i strålskyddslagen och strålskyddsförordningen som inte är straffbelagda.

Tillsynsmyndighetens befogenheter enligt strålskyddslagen att omhänderta och försegla radioaktiva material m.m. utökas och regler om administrativt förverkande införs. Det införs ett undantag från tillståndsplikten när det gäller innehav av herrelösa strålkällor. Alla som anträffar en herrelös strålkälla ska vara skyldiga att anmäla det till Strålsäkerhetsmyndigheten. Tillsynsmyndigheten enligt lagen (2010:950) om ansvar och ersättning vid radiologiska olyckor ges befogenhet att utfärda förelägganden vid vite och att vidta åtgärder på en anläggningshavares bekostnad. Anläggningshavares och verksamhetsutövares skyldighet enligt den lagen och enligt finansieringslagen att lämna uppgifter som behövs för prövning och tillsyn regleras tydligare och utökas något.

Författningsändringarna föreslås träda i kraft den 1 januari 2027.
