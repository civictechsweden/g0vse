# Signalspaning i försvarsunderrättelseverksamhet – en modern och ändamålsenlig lagstiftning (utkast till lagrådsremiss)Fö2024/01478

I utkastet till lagrådsremiss föreslås en ny lag om signalspaning i försvarsunderrättelseverksamhet i krig eller krigsfara. Det föreslås även ändringar i lagen om signalspaning i försvarsunderrättelseverksamhet, lagen om Försvarsunderrättelsedomstol och lagen om behandling av personuppgifter vid Försvarets radioanstalt.

Förslagen syftar till att möjliggöra för Försvarets radioanstalt att bedriva en effektiv och ändamålsenlig signalspaning utifrån den tekniska utvecklingen, omvärldsutvecklingen och de försvars- och säkerhetsmässiga behoven, med beaktande av den personliga integriteten. Förslagen syftar också till att möjliggöra en än mer effektiv organisation och handläggning vid Försvarsunderrättelsedomstolen.

Ändringarna i lagen om signalspaning i försvarsunderrättelseverksamhet innebär bland annat följande:

* Ett nytt ändamål som möjliggör signalspaning i övningsverksamhet.
* Ett reviderat ändamål om kartläggning av internationell terrorism och annan grov gränsöverskridande brottslighet som kan hota väsentliga nationella intressen.
* Ett undantag för nödliknande situationer från det befintliga förbudet mot att inhämta signaler mellan en avsändare och mottagare som båda befinner sig i Sverige, och från skyldigheten att förstöra sådana signaler.
* En rätt för Inspektionen för strategiska produkter att inrikta signalspaning i försvarsunderrättelseverksamhet.

Den nya lagen och övriga lagändringar föreslås träda i kraft den 1 juni 2026.
