# Författningsändringar med anledning av övertagande av uppgift inom eurovinjettsamarbetetFi2025/01527

Sverige är sedan den 1 januari 1998 anslutet till ett samarbete i form av ett gemensamt uttag
av vägavgift för tunga godstransporter vid användandet av vissa vägar. I samarbetet deltar förutom Sverige även Nederländerna och Luxemburg. Tidigare har även Belgien, Danmark och Tyskland varit del av samarbetet.

Vägavgift betalas för rätten att under en viss tidsperiod nyttja vägnätet i de länder som deltar i samarbetet. För fordon från länder utanför samarbetet hanteras uppbörden av vägavgiften i ett system som i sin tur hanteras av ett företag som upphandlats av Nederländerna för samarbetets räkning. Skattemyndigheten i Nederländerna ansvarar för den löpande hanteringen av avtalet om vägavgiftsuppbörden.

Nederländerna har för avsikt att under 2026 sluta ta ut vägavgift samt att lämna samarbetet i närtid. Skattemyndigheten i Nederländerna kommer därmed inte längre att hantera avtalet om uppbörd av vägavgift för fordon från länder utanför samarbetet. Sverige och Luxemburg är överens om att hanteringen av det upphandlade avtalet ska tas över av svensk myndighet. Uppgiften kommer att tas över av Skatteverket.

I denna promemoria lämnas förslag på lag- och förordningsändringar som bör göras med anledning av övertagandet av uppgiften. Lagändringarna föreslås träda i kraft den 1 april 2026 och förordningsändringarna den 1 januari 2026.
