# En ny funktion för operativ krishantering i den finansiella sektorn (utkast till lagrådsremiss)Fi2025/01510

En allvarlig driftsstörning i det finansiella systemet, där samhällsviktiga finansiella tjänster slås ut, kan snabbt leda till att en allvarlig kris inträffar i samhället. En sådan störning innebär inte nödvändigtvis en finanskris, men kan likväl leda till en samhällskris. För att motverka att sådana kriser eskalerar föreslås att det införs en ny funktion för operativ krishantering som ska hantera allvarliga driftsstörningar i det finansiella systemet. Krishanteringsfunktionen inordnas inte i en myndighet och tar inte över några formella befogenheter från deltagarna.

När det gäller krishanteringsfunktionens sammansättning och arbete föreslås följande:

* Riksbanken ska få ansvaret att leda krishanteringsfunktionen.
* Utöver Riksbanken ska Finansinspektionen, Riksgäldskontoret och vissa företag i den finansiella sektorn ingå i funktionen. Riksbanken ska även få bjuda in andra aktörer som har kunskaper eller resurser som är av betydelse för funktionen att medverka i dess verksamhet.
* Myndigheter och företag som medverkar i krishanteringsfunktionen ska trots sekretess eller tystnadsplikt lämna de uppgifter som behövs för funktionens verksamhet till någon annan som medverkar i den verksamheten.
* Sekretess till skydd för uppgifter om enskildas intressen ska gälla i en myndighets verksamhet med att medverka i krishanteringsfunktionen.

Riksbanken föreslås därutöver få en skyldighet att samverka med Finansinspektionen, Riksgäldskontoret, Myndigheten för samhällsskydd och beredskap och andra relevanta myndigheter i frågor som rör fredstida krissituationer och höjd beredskap.

Lagändringarna föreslås träda i kraft den 1 juli 2026.
