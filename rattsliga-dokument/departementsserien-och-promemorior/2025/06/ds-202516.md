# Några frågor om ersättning vid gemensamhetsanläggningarDs 2025:16

![](/contentassets/0bcc4b72748945bf998bf897317c399b/ds202516.jpg?width=150&quality=85)

Promemorian har föranletts av två skrivelser från Riksförbundet Enskilda Vägar (REV) som behandlar frågor om gemensamhetsanläggningar. Lantmäteriet har yttrat sig över REV:s skrivelser.

I promemorian föreslås att delägarna i en samfällighet själva ska kunna komma överens om avsteg från reglerna om ersättning mellan delägarna vid inträde eller utträde ur samfälligheten och vid ändringar av andelstal.

Överenskommelser som inte är oskäliga ska godtas av lantmäterimyndigheten. I promemorian föreslås också att ersättningen i de fall den fastställs av lantmäterimyndigheten ska vara skälig. Förslagen syftar till att öka effektiviteten och flexibiliteten i regleringen och till ökat självbestämmande för delägarna i en samfällighet.

Om inte annat avtalas är det delägarna i en samfällighet som ansvarar för utförandet av anläggningen. Det finns enligt gällande rätt ingen möjlighet för delägarna att vid fel eller brister i utförandet vända sig mot den som utfört anläggningen, t.ex. en exploatör, om inte en sådan rätt följer av avtal. I promemorian föreslås att lantmäterimyndigheten ska kunna ålägga den som utför anläggningen ett ansvar för utförandet gentemot delägarna i samfälligheten. Förslaget syftar till att trygga delägarnas rätt att utöva egen kontroll över anläggningens utförande och deras möjlighet att föra talan vid fel och brister.

I promemorian tas även upp några frågor om tid för överklagande, om debitering av kostnader och om avgifter i vissa fall. Dessutom föreslås att uppenbarhetskravet vid lantmäterimyndighetens prövning av överenskommelsers förenlighet med anläggningslagen ska tas bort.

Förslagen föreslås träda i kraft den 1 januari 2027.
