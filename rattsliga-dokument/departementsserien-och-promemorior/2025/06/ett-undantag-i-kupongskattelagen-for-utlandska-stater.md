# Ett undantag i kupongskattelagen för utländska stater

I promemorian föreslås att utländska stater och utländska motsvarigheter till en svensk region, kommun eller ett kommunalförbund ska undantas från skyldighet att betala kupongskatt på utdelning som lämnas av svenska aktiebolag, europabolag med säte i Sverige samt värdepappersfonder och specialfonder.

För att undantaget ska gälla krävs att vissa villkor uppfylls. En utländsk stat ska antingen vara belägen inom Europeiska ekonomiska samarbetsområdet eller ha ingått ett avtal med Sverige som tillåter informationsutbyte i skatteärenden. En utländsk motsvarighet till en svensk region, kommun eller ett kommunalförbund ska höra hemma i en sådan stat. Promemorians förslag är en följd av Högsta förvaltningsdomstolens avgöranden den 19 december 2024 (HFD 2024 ref. 63, HFD 2024 not. 73 och HFD 2024 not. 74). Enligt domstolen utgör det ett hinder för den fria rörligheten för kapital att kupongskatt tas ut på utdelning från bolag med hemvist i Sverige till offentligrättsliga pensionsinstitut utan hemvist i landet, medan utdelning som lämnas till offentligrättsliga pensionsfonder med hemvist i landet är undantagen från sådan beskattning.

Förslaget föreslås träda i kraft den 1 juli 2026.
