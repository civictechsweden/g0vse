# Nya regler om aktier på multilaterala handelsplattformarDs 2025:15

![](/contentassets/c98e44a032cd47709a91b79f75e2e836/ds202515_150-px.jpg?width=150&quality=85)

I denna promemoria föreslås åtgärder för att i svensk rätt genomföra EU-direktivet om aktier med olika röstvärden.

Direktivet syftar till att göra det mer attraktivt för små och medelstora bolag att ta upp sina aktier till handel på en multilateral handelsplattform (MTFplattform) och därigenom förbättra bolagens förutsättningar att anskaffa riskkapital. Förslagen innebär att en börs eller ett värdepappersinstitut som driver en MTF-plattform inte ska få neka ett bolag att ta upp sina aktier till handel på plattformen på den grunden att bolaget ger ut aktier med olika röstvärden. Den som driver en MTF-plattform ska identifiera aktier med olika röstvärden som är upptagna till handel på plattformen enligt standarder som antas av EU-kommissionen. Det föreslås en särskild majoritetsregel som ska gälla för bolagsstämmobeslut om att ge ut aktier med olika röstvärden i samband med att de tas upp till handel på en MTF-plattform. Dessutom ska ett bolag som ger ut aktier med olika röstvärden på en MTF-plattform lämna viss information om bolagets aktier i prospektet eller upptagandedokumentet när aktierna tas upp till handel och därefter i årsredovisningen.

I promemorian föreslås också att reglerna i aktiebolagslagen om försäljning av överskjutande aktier i samband med beslut om uppdelning eller sammanläggning av aktier, ska gälla även aktier som är föremål för handel på en MTF-plattform. Därtill föreslås att möjligheten för publika aktiebolag att förvärva och överlåta egna aktier ska gälla även för bolag vars aktier är upptagna till handel på en MTF-plattform.

Lagändringarna föreslås träda i kraft den 5 december 2026.
