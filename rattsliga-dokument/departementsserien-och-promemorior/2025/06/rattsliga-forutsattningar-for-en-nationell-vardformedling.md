# Rättsliga förutsättningar för en nationell vårdförmedling

En utredning har analyserat de rättsliga förutsättningarna för att kunna inrätta en nationell vårdförmedling med särskilt fokus på en nationell katalog över vårdgivare och utförare av socialtjänst.

I utredningens tredje delredovisning, promemorian Rättsliga förutsättningar för en nationell vårdförmedling, föreslår utredningen bland annat följande:

* E-hälsomyndigheten får ansvar för ett nytt register, den nationella katalogen för vårdgivar- och vårdutbudsinformation.
* E-hälsomyndighetens ansvar att föra den nationella katalogen ska regleras i en ny lag med anslutande förordning. Därutöver ska E-hälsomyndigheten kunna utfärda myndighetsföreskrifter.
* Innehållet i katalogen och E-hälsomyndighetens ansvar bestäms initialt utifrån behovet att möjliggöra en nationell vårdförmedling.
* Vårdgivare ska vara skyldiga att lämna uppgifter till E-hälsomyndigheten om sin organisation och sitt utbud av hälso- och sjukvård.
* Regioner ska lämna uppgifter avseende ingångna avtal om hälso- och sjukvårdstjänster som upphandlats av eller uppdragits åt privata eller offentliga vårdgivare.
* Om uppgiftsskyldigheten inte fullgörs, får E-hälsomyndigheten förelägga den uppgiftsskyldige att tillhandahålla föreskrivna uppgifter. Ett beslut om föreläggande ska få förenas med vite.
* Hälso- och sjukvård som en kommun ansvarar för liksom elevhälsa, företagshälsovård samt hälso- och sjukvård som en statlig myndighet ansvarar för, omfattas inte av lagen.
* Något författningsstöd för att uppgifter om väntetider i framtiden ska kunna lämnas av Socialstyrelsen till E-hälsomyndigheten för tillgängliggörande i ett vårdsöksystem, bedöms inte vara nödvändigt.
