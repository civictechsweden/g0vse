# Ett mer träffsäkert och korrekt bostadsbidrag (utkast till lagrådsremiss)

I utkastet lämnas förslag till ett mer träffsäkert och korrekt bostadsbidrag.
Förslagen syftar till att minska risken för felaktiga utbetalningar, återkrav
och skuldsättning inom bostadsbidraget.

Vid beräkningen av den bidragsgrundande inkomsten för bostadsbidrag ska inkomst av tjänst bestämmas med ledning av uppgifter på individnivå i arbetsgivardeklarationer och förenklade arbetsgivardeklarationer. Den bidragsgrundande inkomsten ska motsvara den försäkrades genomsnittliga månadsinkomst inom ramtiden. Ramtiden ska vara tre månader och är de tre första månaderna i en period om fyra månader närmast före den månad som bostadsbidraget avser. Den bidragsgrundande inkomsten i det nya månadssystemet ska beräknas på samma inkomster som i det nuvarande årssystemet, med undantag av inkomst av näringsverksamhet. Inkomster av kapital och förmögenhet ska avse föregående år.

Den bidragsgrundande inkomsten ska även i fortsättningen beräknas i årssystemet om det saknas uppgifter i arbetsgivardeklarationer t.ex. på grund av att den försäkrade bedriver näringsverksamhet och i ärenden med internationell anknytning.

Ett bostadsbidrag i månadssystemet ska räknas om när det har skett en sådan ändring av den bidragsgrundande inkomsten att den påverkar bidragets storlek för den aktuella månaden.

Lagändringarna föreslås träda i kraft den 1 januari 2027.
