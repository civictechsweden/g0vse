# En europeisk gemensam åtkomstpunkt för finansiell och hållbarhetsrelaterad information

Genom en ny EU-förordning (Esap-förordningen) ska en europeisk gemensam åtkomstpunkt inrättas som ger centraliserad tillgång till allmänt tillgänglig information som är relevant för finansiella tjänster, kapital-marknader och hållbarhet (European Single Access Point, Esap). Europeiska värdepappers- och marknadsmyndigheten (Esma) har ansvaret för inrättandet och driften av åtkomstpunkten, som ska vara i drift senast den 10 juli 2027.

Åtkomstpunkten ska ge tillgång till information som företag och myndigheter enligt unionsrätten ska offentliggöra. Genom ett nytt EU-direktiv (omnibusdirektivet) och en ny EU-förordning (omnibusförordningen) kompletteras ett antal EU-rättsakter med bestämmelser om att information som ska offentliggöras enligt dessa rättsakter också ska göras tillgänglig i åtkomstpunkten.

Åtkomstpunkten ska även ge tillgång till information som företag önskar göra tillgänglig på frivillig basis.

I promemorian lämnas de författningsförslag som krävs för att anpassa svensk rätt till det nya regelverket. Det innebär att i vissa fall utses de myndigheter som ska ansvara för att förse åtkomstpunkten med information. Det innebär även att det ställs krav på företag och myndigheter att lämna information för att denna ska tillgängliggöras i åtkomstpunkten.

Informationen i åtkomstpunkten ska tillgängliggöras i tre faser. Lagändringarna föreslås därför träda i kraft den 10 juli 2026, den 10 januari 2028 respektive den 10 januari 2030.
