# Stöd till åtgärder för att motverka utsläpp av ammoniak och vissa andra kväveföreningar i jordbruket

I promemorian föreslås en förordning om stöd till åtgärder för att minska utsläpp av vissa kväveföreningar från jordbruket.

Stödet ska ges till investeringar i åtgärder som minskar utsläppen av ammoniak, t.ex. inköp av maskiner eller annan utrustning som ger lägre utsläpp av ammoniak vid lagring och spridning av gödsel. Stöd föreslås även få ges till åtgärder som syftar till ett mer effektivt utnyttjande av kväve, t.ex. investeringar i s.k. kvävesensorer som innebär att gödsel sprids på ett mer effektivt sätt. Ett mer effektivt utnyttjande av kväve bidrar bl.a. till minskade utsläpp av ammoniak och lustgas.

Förordningen föreslås träda i kraft den 1 juni 2025.
