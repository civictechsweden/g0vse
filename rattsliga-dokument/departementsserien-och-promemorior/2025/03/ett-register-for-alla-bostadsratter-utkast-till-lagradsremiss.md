# Ett register för alla bostadsrätter (utkast till lagrådsremiss)

I utkastet till lagrådsremiss föreslås att ett register för bostadsrätter inrättas. Enligt förslagen ska alla bostadsrätter registreras i ett register som hanteras av Lantmäteriet. I registret ska det bland annat finnas uppgifter om bostadsrättshavaren, bostadsrättsföreningen och pantsättningar.

Syftet med ett bostadsrättsregister är att

* göra hanteringen av pantsättningar mer modern och rättssäker,
* förenkla för bostadsrättsföreningarna,
* förse samhället med bättre information om bostadsrätter,
* underlätta för Kronofogdemyndighetens tillgångsutredningar,
* bidra till ökade möjligheter att förebygga och utreda brott, och
* bidra till en effektivare tillgångsinriktad brottsbekämpning.

Förslagen innebär också att det införs ett enhetligt sakrättsligt system för bostadsrätter. Registrering ersätter underrättelse till bostadsrättsföreningen som sakrättsligt moment vid pantsättning och överlåtelse av bostadsrätt. De lagändringar som avser uppbyggnaden av registret föreslås träda i kraft den 1 januari 2026. Ändringarna i övrigt föreslås träda i kraft den dag som regeringen bestämmer.
