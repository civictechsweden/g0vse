# Utlämnande av uppgifter ur registret över verkliga huvudmän

EU:s nya penningtvättsdirektiv ska genomföras i svensk rätt senast i juli 2027. Vissa artiklar ska dock genomföras redan den 10 juli 2025 respektive den 10 juli 2026. Det gäller bestämmelser om på vilket sätt uppgifter från registret över verkliga huvudmän får lämnas ut och sekretess för vissa uppgifter i registret. Bestämmelserna är bland annat resultatet av anpassningar som gjorts med anledning av en dom från EU-domstolen där den nuvarande bestämmelsen om allmänhetens tillgång till uppgifter i registret över verkliga huvudmän underkändes.

I promemorian behandlas dessa artiklar. Det föreslås att det i lagen om
registrering av verkliga huvudmän införs

* striktare regler om på vilket sätt olika kategorier av mottagare kan få
  del av uppgifter i registret, och
* en ny sekretessbestämmelse till skydd för enskild vars uppgifter finns
  i registret.

Eftersom de nya unionsrättsliga bestämmelserna innebär krav på att personer med ett berättigat intresse av uppgifterna i registret över verkliga huvudmän ska kunna få del av dessa elektroniskt och även anger ett förfarande för att fastställa om ett berättigat intresse finns, föreslås även att sådana bestämmelser tas in i nationell rätt.

Lagändringarna föreslås träda i kraft den 1 november 2025 respektive den 1 juli 2026.
