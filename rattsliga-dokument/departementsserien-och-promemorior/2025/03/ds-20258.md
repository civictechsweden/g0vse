# Administrativa sanktioner i socialförsäkringen

Promemorian innehåller en delredovisning med förslag på hur sanktionsavgifter och bidragsspärr kan utformas i socialförsäkringen för att minska felaktiga utbetalningar och bekämpa bidragsbrott.

Utredningen föreslår bland annat:

* Sanktionsavgifter i socialförsäkringen och hur personer ska kunna stängas av från socialförsäkringens förmåner under en viss tid för att skydda försäkringen.
* Genom att införa ett system för administrativa sanktioner ska en sanktionsavgift kunna ges till dem vars felaktiga ersättning krävs tillbaka.
* En avstängning från en förmån föreslås kunna beslutas av Försäkringskassan och av Pensionsmyndigheten. En avstängning föreslås kunna gälla mellan tre månader och tre år.

Utredningen (S 2024:C En effektivare ordning för att bekämpa bidragsbrott) har bland annat haft i uppdrag att se över och analysera 2021 års bidragsbrottsutrednings förslag om ett administrativt sanktionssystem och en bidragsspärr (se SOU 2022:37 och SOU 2023:52). Utifrån denna analys föreslår utredningen justerade förslag som innebär att sanktionsavgifter och avstängning införs i socialförsäkringen.
