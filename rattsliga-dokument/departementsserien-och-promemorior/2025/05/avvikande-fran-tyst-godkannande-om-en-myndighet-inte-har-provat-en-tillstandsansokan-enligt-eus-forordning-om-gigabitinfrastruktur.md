# Avvikande från tyst godkännande om en myndighet inte har prövat en tillståndsansökan enligt EU:s förordning om gigabitinfrastruktur

I denna promemoria, som har tagits fram av Gigabitutredningen (Fi 2024:03), lämnas förslag om hur Sverige övergångsvis kan avvika från bestämmelsen om s.k. tyst godkännande vid avsaknad av ett beslut om tillståndsansökan i Europaparlamentets och rådets förordning (EU) 2024/1309 av den 29 april 2024 om åtgärder för att minska kostnaderna för utbyggnad av gigabitnät för elektronisk kommunikation, om ändring av förordning (EU) 2015/2120 och om upphävande av direktiv 2014/61/EU (Gigabitinfrastrukturförordningen).

I förordningen regleras bl.a. inom vilken tid som de behöriga myndigheterna ska bevilja eller avslå en ansökan om tillstånd. Om en behörig myndighet inte har fattat ett beslut inom den tidsfristen ska tillståndet anses vara beviljat när tidsfristen löper ut (så kallat tyst godkännande). Medlemsstaterna får avvika från bestämmelsen om tyst godkännande bl.a. om det finns ett rättsmedel som innebär att den operatör som har lidit skada till följd av förseningen har rätt att begära ersättning för skada i enlighet med nationell rätt.

I promemorian görs bedömningen att 3 kap. 2 § skadeståndslagen utgör ett sådant rättsmedel och det föreslås en bestämmelse om att ett tillstånd inte ska anses beviljat om en myndighet inte har fattat beslut om tillståndsansökan inom den tillämpliga tidsfristen som avses i EU:s förordning om gigabitinfrastruktur. Bestämmelserna föreslås införas i en ny förordning, som ska träda i kraft den 12 november 2025.
