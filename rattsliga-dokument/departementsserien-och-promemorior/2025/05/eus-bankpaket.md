# EU:s bankpaketFi2025/01199

I EU:s kapitaltäckningsdirektiv ställs krav på den verksamhet som bedrivs
av banker och kreditmarknadsföretag (kreditinstitut), mycket stora
värdepappersbolag och vissa holdingföretag.
I promemorian lämnas de förslag till de lagändringar som krävs för att
genomföra de ändringar i kapitaltäckningsdirektivet som har gjorts inom
ramen för det så kallade bankpaketet.

Förslagen lämnas i dessa syften:

* Det ska införas en särskild tillståndsplikt och särskilda  tillsynsbestämmelser för företag från länder utanför Europeiska ekonomiska samarbetsområdet som vill tillhandahålla centrala bankrelaterade tjänster från en filial i Sverige.
* Samma krav som gäller för att bedöma lämpligheten av styrelseledamöter
  eller verkställande direktör i ett kreditinstitut ska gälla i fråga om mycket stora värdepappersbolag och vissa holdingföretag.
* Det ska införas en ny skyldighet för vissa kreditinstitut och holdingföretag att i förväg anmäla uppgifter om en ny styrelseledamot eller verkställande direktör till Finansinspektionen.
* Det ska införas en ny skyldighet för företagen att bedöma lämpligheten av vissa personer med ledande befattningar och att Finansinspektionens lämplighetsprövning ska utvidgas till vissa av dessa befattningshavare i fråga om vissa kreditinstitut och holdingföretag.
* Det ska införas ett nytt ansökningsförfarande för förvärv av väsentligt innehav och en justerad tillståndsplikt för verkställande av fusions- och delningsplaner.
* Det ska införas ett nytt anmälningsförfarande för väsentliga överföringar  av tillgångar och skulder.
* Det ska införas karens för vissa arbets- och uppdragstagare i  Finansinspektionen.

Lagändringarna föreslås träda i kraft den 11 januari 2026 förutom
ändringarna om en särskild tillståndsplikt och särskilda tillsynsbestämmelser
för företag från länder utanför Europeiska ekonomiska
samarbetsområdet som vill tillhandahålla centrala bankrelaterade tjänster
från en filial i Sverige, som ska träda i kraft den 11 januari 2027.
