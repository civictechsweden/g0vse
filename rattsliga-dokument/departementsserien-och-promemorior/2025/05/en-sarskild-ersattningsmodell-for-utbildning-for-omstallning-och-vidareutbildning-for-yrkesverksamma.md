# En särskild ersättningsmodell för utbildning för omställning och vidareutbildning för yrkesverksamma

Promemorian innehåller ett förslag till en särskild ersättningsmodell för universitet och högskolor avseende utbildning för omställning och vidareutbildning för yrkesverksamma. Förslaget föreslås träda i kraft den 1 januari 2026.

Den 18 april 2024 beslutade regeringen om ett uppdrag att utreda en särskild ersättningsmodell för utbildning för omställning och vidareutbildning för yrkesverksamma. En utredare skulle biträda Regeringskansliet (Utbildningsdepartementet) med att lämna förslag på en modell för hur universitet och högskolors utbildningsutbud kan utvecklas för att möta de nya behov som den föränderliga arbetsmarknaden ger upphov till och som är bakgrunden till det nya omställningsstudiestödet.
