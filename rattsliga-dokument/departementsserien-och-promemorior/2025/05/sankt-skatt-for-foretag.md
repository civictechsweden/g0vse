# Sänkt skatt för företag

I promemorian föreslås att bolagsskatten sänks med 0,6 procentenhet, till 20 procent. Syftet är att stärka förutsättningar för investering och tillväxt i Sverige mot bakgrund av att högre tullnivåer och osäkerhet kring tullar och handelshinder riskerar att påverka investeringsviljan negativt. Även expansionsfondsskatten föreslås sänkas i motsvarande mån. Skattesänkningarna medför en rad följdändringar i bestämmelserna om avsättning till expansionsfond och vad gäller skatteförfarandet.

För att säkerställa att den sänkta bolagsskatten endast omfattar inkomster som hänförs till tid efter det att sänkningen har trätt i kraft föreslås särskilda bestämmelser om återföring av periodiseringsfonder samt en begränsad avdragsrätt för lämnade koncernbidrag i vissa fall.

Förslagen bedöms minska skatteintäkterna med 6 miljarder kronor 2026 och 6,6 miljarder kronor från och med 2027.

De nya bestämmelserna föreslås träda i kraft den 1 januari 2026.
