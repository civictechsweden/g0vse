# Förbättrat regelverk om beskattning av skog

Denna promemoria innehåller ett antal förslag som syftar till att förenkla och förbättra skattereglerna som rör skog med mera, öka incitamenten till formell naturvårdsavsättning, anpassa skatteregler till EU-rätten och underlätta möjligheten till kontroll av vissa skattemässiga justeringar kopplade till skog med mera.

I promemorian föreslås ett mer ändamålsenligt sätt att beskatta intrångsersättning och löseskilling som ges för naturvårdande ändamål inom ramen för systemet med ersättningsfond. Förslaget innebär att avsättning till ersättningsfond för mark som definieras som naturvårdsmark får återföras det tionde beskattningsåret efter det beskattningsår då avdraget gjordes. I promemorian föreslås också att en enskild näringsidkares ersättning för naturvårdsavtal ska kunna periodiseras genom att en enskild näringsidkare som får sådan ersättning under vissa förutsättningar får göra avdrag för belopp som sätts in på ett särskilt konto i ett kreditinstitut. Kontot ska kallas naturvårdskonto. Reglerna för naturvårdskonto föreslås likna reglerna för skogskonto, men med vissa skillnader.

Promemorian innehåller också ett förslag om att lagen om skatt på ränta på skogskontomedel med mera ska upphävas.

I syfte att anpassa skattereglerna för skogskonto, skogsskadekonto och det nya naturvårdskontot till EU-rätten innehåller promemorian förslag om att dessa konton under vissa förutsättningar ska få tillhandahållas från ett utländskt kreditinstitut som hör hemma i en stat inom Europeiska ekonomiska samarbetsområdet (EES) eller av ett utländskt kreditinstituts filial i en stat inom EES. Förslaget medför vissa ändringar av andra skattebestämmelser, bl.a. regler för beräkning av valutakursförändringar och kapitalunderlaget för räntefördelning. För att upprätthålla systemet med kontrolluppgifter föreslås också att kontomedel som huvudregel ska tas upp till beskattning om kreditinstitutet inte fullgör vissa skyldigheter.

En ytterligare anpassning till EU-rätten som föreslås i denna promemoria är att möjligheten till skogsavdrag ska utvidgas till att omfatta fastigheter inom EES. För att säkerställa att en sådan förändring inte ökar risken för skatteundandragande föreslås bland annat att den som är begränsat skattskyldig ska vara skattskyldig för återförda skogsavdrag.

Det föreslås också omedelbar beskattning av gjorda skogsavdrag i vissa fall, till exempel om ägaren inte längre är obegränsat skattskyldig inom EES.

Förslagen beräknas varaktigt minska skatteintäkterna med cirka 50 miljoner kronor.

De nya bestämmelserna föreslås träda i kraft den 1 april 2026.
