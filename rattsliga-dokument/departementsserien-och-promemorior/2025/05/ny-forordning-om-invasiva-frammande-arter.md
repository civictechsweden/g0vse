# Ny förordning om invasiva främmande arter

Den föreslagna nya förordningen om invasiva främmande arter innehåller dels kompletterande bestämmelser till förordning (EU) nr 1143/2014 om de arter som är upptagna på unionsförteckningen, dels bestämmelser som rör de arter som omfattas av den nationella förteckningen.

Naturvårdsverket och Havs-och vattenmyndigheten lämnade i juni 2023 in en hemställan till regeringen med förslag om att införa en nationell förteckning över invasiva främmande arter av betydelse för Sverige (den nationella förteckningen). I hemställan föreslås bland annat ändringar i förordningen (2018:1939) om invasiva främmande arter, som innehåller kompletterande bestämmelser till förordning (EU) nr 1143/2014. Förslaget har remitterats. Förslaget och lämnade remissynpunkter finns på regeringens webbplats.

Regeringen har nu, mot bakgrund av de remissvar som lämnats, tagit fram ett omarbetat förslag till reglering av invasiva främmande arter i en nationell förteckning. Eftersom införandet av en nationell förteckning förutsätter ett stort antal nya bestämmelser och ändringar i befintlig reglering föreslås att förordningen (2018:1939) om invasiva främmande arter upphävs och en ny förordning om invasiva främmande arter antas. Författningsförslaget remitteras tillsammans med förslag om följdändringar i avfallsförordningen (2020:614).
