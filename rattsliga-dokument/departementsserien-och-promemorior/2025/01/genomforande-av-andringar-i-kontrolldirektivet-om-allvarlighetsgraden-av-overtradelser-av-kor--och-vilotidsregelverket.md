# Genomförande av ändringar i kontrolldirektivet om allvarlighetsgraden av överträdelser av kör- och vilotidsregelverket

I promemorian föreslås ändringar i förordningen om kör- och vilotider samt färdskrivare, m.m. till följd av kommissionens delegerade direktiv om ändring i det s.k. kontrolldirektivet.

Det föreslås att allvarlighetsgraden av överträdelser av EU:s förordningar om kör- och vilotider och om färdskrivare ska bedömas i enlighet med hur överträdelsen viktas i det ändrade kontrolldirektivet när ett företags riskvärdering ska beräknas.

Med anledning av ändringarna i direktivet föreslås även vissa ändringar i fråga om ansvar för förare och företag vid sådana överträdelser. Bland annat föreslås att en näringsidkare som i strid med färdskrivarförordningen bryter färdskrivarens plombering, eller som utan lov eller felaktigt har installerat eller plomberat en färdskrivare, ska påföras en sanktionsavgift om 20 000 kronor.
