# Beskattning av viss avkastning från riskkapitalfonder

Utredarens uppdrag har varit att se över den skattemässiga behandlingen av inkomster från särskild vinstandel, och att föreslå bestämmelser som leder till en förutsägbar beskattning av sådana inkomster. Beskattningen ska motsvara den som gäller för innehav av kvalificerade andelar enligt 57 kap. inkomstskattelagen (1999:1229), IL.

I promemorian lämnas förslag som syftar till att säkerställa att de delägare som är aktiva inom riskkapitalbranschen och som mottar särskild vinstandel omfattas av regelverket om beskattning av delägare av fåmansföretag. Det föreslås att begreppet ”verksam i betydande omfattning” i 57 kap. IL ges en särskild innebörd för sådana delägare.

En andelsägare ska anses verksam i betydande omfattning i ett företag om

1. företaget direkt eller indirekt har rätt till del av vinst i eller avseende en alternativ investeringsfond,
2. rätten mer än obetydligt överstiger företagets andel av utfäst kapital till fonden, och
3. företagets möjlighet att få dessa inkomster har samband med andelsägarens eller närståendes anställning, uppdragsförhållande eller annat arbete.

Detsamma ska gälla om företaget i fråga utgör en alternativ investeringsfond.

Det föreslås också att den så kallade utomståenderegeln i 57 kap. 5 och 5 a §§ IL inte ska vara tillämplig i dessa fall. Vidare föreslås att när det gäller prövningen av om en andel i ett fåmansföretag är kvalificerad eller inte ska i vissa fall hänsyn tas till en längre tidsperiod, tio år i stället för annars fem år. Slutligen föreslås att ersättning till arbetstagare i dotterföretag till en alternativ investeringsfond eller till en förvaltare av en sådan fond inte ska få räknas med vid beräkningen av löneunderlag.

Förslagen beräknas sammantaget minska statens intäkter med 600 miljoner kronor det året det träder i kraft. På sikt beräknas förslagen minska skatteintäkterna med 300 miljoner kronor per år.

För att finansiera förslagen föreslås i första hand en höjning av skatt på alkohol och tobak. I syfte att underlätta den vidare beredningen lämnas därutöver ett förslag på finansiering genom höjda så kallade takbelopp, det vill säga de belopp som beskattas som inkomst av tjänst enligt reglerna om beskattning av fåmansföretag i 57 kap. IL, för de delägare som omfattas av förslagen. Ett nytt takbelopp föreslås uppgå till 150 inkomstbasbelopp årligen för utdelning och kapitalvinster.

De nya bestämmelserna föreslås träda i kraft den 1 januari 2026.
