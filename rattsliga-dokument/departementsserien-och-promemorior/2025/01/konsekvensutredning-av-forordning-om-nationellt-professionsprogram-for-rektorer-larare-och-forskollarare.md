# Konsekvensutredning av förordning om nationellt professionsprogram för rektorer, lärare och förskollärare

Promemorian kompletterar konsekvensutredningen i propositionen Nationellt professionsprogram för rektorer, lärare och förskollärare, prop. 2022/23:54, och konsekvensutredningen i Statens skolverks Redovisning av uppdrag om ett nationellt professionsprogram.

Den 31 maj 2023 beslutade riksdagen om ändringar i skollagen (2010:800)
efter förslag i propositionen Nationellt professionsprogram för rektorer, lärare och förskollärare (prop. 2022/23:54, bet. 2022/23:UbU13, rskr 2022/23:206). Ändringarna innebär att det införs ett nationellt professionsprogram för rektorer, lärare och förskollärare inom skolväsendet.

Det nationella professionsprogrammet ska bestå av två delar. Den ena utgörs av det nationella meriteringssystemet för legitimerade lärare och legitimerade förskollärare. Den andra delen är den nationella strukturen för kompetensutveckling för rektorer, lärare och förskollärare. Det är upp till enskilda lärare och förskollärare om de vill ansöka om meriteringsnivå. Statens skolverk kommer att ha till uppgift att bedöma och fatta beslut om de ansökningar som inkommer.

Efter ett nytt beslut av riksdagen i fråga om datum för ikraftträdande, träder skollagens bestämmelser om det nationella professionsprogrammet i kraft den 1 september 2025 (prop. 2023/24:166, bet. 2024/25:UbU4, rskr 2024/25:40).
