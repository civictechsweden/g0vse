# Privatkopieringsersättning (utkast till lagrådsremiss)

Upphovsmän och andra rättighetshavare har rätt till rimlig kompensation för privatkopiering av deras skyddade verk och prestationer. I Sverige, och de flesta andra EU-länder, betalas privatkopieringsersättningen av de företag som tillverkar eller inför elektronik­produkter som kan användas för privatkopiering.

I takt med den tekniska utvecklingen har det skett stora förändringar när det gäller hur skyddat material tillgängliggörs, konsumeras och kopieras. Det har medfört ett behov av att modernisera ersättningsordningen.

I utkastet lämnas förslag som ska säkerställa en likvärdig rätt till rimlig kompensation för rättighets­­­havarna samt enklare och mer förutsebara regler som garanterar att belast­ningen på företagen och i förlängningen på konsumenterna inte kan bli för stor.

Lagändringarna föreslås träda i kraft den 1 september 2026.
