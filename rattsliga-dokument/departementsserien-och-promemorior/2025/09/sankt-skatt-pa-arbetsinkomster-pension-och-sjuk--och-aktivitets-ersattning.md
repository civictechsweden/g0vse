# Sänkt skatt på arbetsinkomster, pension och sjuk- och aktivitetsersättningFi2025/01695

I promemorian föreslås att det ordinarie jobbskatteavdraget ska förstärkas med totalt 17,36 miljarder kronor. Skattesänkningen riktas främst till heltidsarbetande med låga och medelhöga inkomster. Förslaget innebär att skatten i genomsnitt minskar med ca 3 800 kronor per person och år för dem som berörs.

Vidare föreslås i promemorian att det förhöjda grundavdraget för personer som vid årets ingång har fyllt 66 år förstärks med totalt 4,04 miljarder kronor. Förslaget innebär att skatten i genomsnitt minskar med ca 2 300 kronor per person och år för dem som berörs.

I promemorian lämnas även förslag på skattesänkningar för personer med inkomster i form av sjuk- och aktivitetsersättning. Syftet med förslaget är att ta bort den skillnad i beskattning av sådan ersättning jämfört med arbetsinkomster som finns i vissa inkomstintervall. Förslaget innebär att skattereduktionen för sjuk- och aktivitetsersättning förstärks för personer som har ett underlag som överstiger ca 54 000 kronor per år. Personer med sådan inkomst beräknas få en skattesänkning på i genomsnitt 1 800 kronor per år.

Ändringarna föreslås träda i kraft den 1 januari 2026.
