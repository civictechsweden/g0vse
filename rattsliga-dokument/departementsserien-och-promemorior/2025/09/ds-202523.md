# Spellagens tillämpningsområdeDs 2025:23

![](/contentassets/132bb8fff60f4f9ba4ecb3330f7051f4/ds202523.jpg?width=150&quality=85)

I promemorian föreslås att spellagens tillämpningsområde ska ändras när det gäller vilka tillhandahållanden av onlinespel som omfattas av lagen.

Tillämpningsområdet ska förtydligas och utvidgas genom att det s.k. riktningskriteriet, som innebär att onlinespel som inte riktas till den svenska marknaden inte omfattas av lagen, tas bort. I stället för att fokusera på om ett onlinespel riktas till Sverige ska spellagens tillämpningsområde utgå från ett deltagarperspektiv, där den avgörande frågan är om personer som befinner sig i Sverige kan delta i spelet. Riktningskriteriet ska alltså ersättas av ett deltagarkriterium. För att inte omfattas av spellagen krävs det att onlinespelbolag vidtar ändamålsenliga och effektiva åtgärder för att förhindra deltagande från Sverige. Syftet med den nya regleringen är att stänga ute olicensierat spel på ett mer effektivt sätt än vad som är möjligt i dagsläget och att på så sätt värna de intressen som ligger bakom den svenska spelregleringen, bl.a. att brottslighet i samband med spel om pengar ska motverkas och att spel ska omfattas av ett starkt konsumentskydd.

I promemorian föreslås även att spellagens administrativa främjandeförbud, som innebär att det är otillåtet att främja deltagande i olovligt spel, ska utvidgas när det gäller tillhandahållanden av betalningslösningar och andra liknande ekonomiska eller administrativa tjänster till spelbolag. Det ska inte längre ha någon betydelse huruvida en sådan tjänst är specifikt utvecklad för spelbranschen. Därtill föreslås att det i spellagen ska införas en presumtionsregel som ansluter till främjandeförbudet. Den som förmedlar betalningar till eller från en spelverksamhet som tillhandahåller olovligt spel ska utgå från att personer som deltar i spelet gör detta från Sverige, om personen är bosatt eller stadigvarande vistas i Sverige. Endast om det framgår att personen deltar i spelet från utlandet ska presumtionen kunna brytas. Syftet med dessa lagändringar är att utvidgningen av spellagens tillämpningsområde ska få så stora effekter som möjligt, särskilt när det gäller att stoppa betalningsflöden mellan svenska konsumenter och olovligt spel.

Det föreslås också att straffansvaret för brotten olovlig spelverksamhet och främjande av olovligt spel ska justeras.

Lagändringarna föreslås träda i kraft den 1 januari 2027.
