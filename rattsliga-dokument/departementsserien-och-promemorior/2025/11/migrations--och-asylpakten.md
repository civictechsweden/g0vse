# Migrations- och asylpaktenDs 2025:30

EU:s migrations- och asylpakt är ett omfattande regelverk antaget 2024 som syftar till att etablera ett gemensamt och harmoniserat system för asyl och migration inom EU. Regelverket bygger på fyra huvudsakliga områden: säkra yttre gränser, snabba och effektiva förfaranden, solidaritet och ansvarsfördelning mellan medlemsstater samt ett fördjupat samarbete med länder utanför EU. Pakten trädde i kraft den 11 juni 2024 och börjar tillämpas fullt ut efter en övergångsperiod på två år.

I promemorian lämnas förslag om anpassning av svensk rätt
utifrån följande förordningar:

* Asylprocedurförordningen.
* Skyddsgrundsförordningen.
* Screeningförordningen.
* Förordningen om ändringar för enhetlighet i samband med
  screening.
* Eurodacförordningen.
* Asyl- och migrationshanteringsförordningen.
* Förordningen om återvändandegränsförfarande.
* Vidarebosättningsförordningen.
* Krishanteringsförordningen.

Vidare lämnas förslag till genomförande av det nya omarbetade
mottagandedirektivet.

Syftet med de lämnade förslagen är att möjliggöra en effektiv och rättssäker tillämpning av de aktuella rättsakterna samtidigt som ett ansvarsfullt och restriktivt regelverk säkerställs i enlighet med den miniminivå som följer av EU-rätten.
