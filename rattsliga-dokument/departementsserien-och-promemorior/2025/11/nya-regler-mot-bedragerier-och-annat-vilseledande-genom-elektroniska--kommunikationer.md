# Nya regler mot bedrägerier och annat vilseledande genom elektroniska  kommunikationer

Denna promemoria innehåller förslag som syftar till att motverka att elektroniska kommunikationstjänster används för att genomföra bedrägerier eller vilseleda mottagare på något annat sätt.

Det föreslås att tillhandahållare av allmänt tillgängliga nummerbaserade interpersonella kommunikationstjänster inte ska överföra ett elektroniskt meddelande om de har anledning att anta att meddelandet överförs som ett led i ett bedrägeri eller i syfte att, på något annat sätt, vilseleda en vidare krets av mottagare. Åtgärder som vidtas med anledning av denna skyldighet får inte innebära en granskning eller annan behandling av innehållet i ett elektroniskt meddelande. För att skapa förutsättningar för åtgärder för kontroll av avsändarnamn för sms ska regleringsmyndigheten få föra ett register över anmälda avsändarnamn för sms. Att registrera avsändarnamn i registret ska vara frivilligt. Vidare föreslås att regeringen eller den myndighet som regeringen bestämmer ska få meddela föreskrifter i anslutning till förslagen. Bestämmelserna utgör delvis ett nytt genomförande av artikel 97.2 av Europaparlamentets och rådets direktiv (EU) 2018/1972 av den 11 december 2018 om inrättande av en europeisk kodex för elektronisk kommunikation.

De nya reglerna föreslås träda i kraft den 1 augusti 2026.
