# Förslag för nationell digital infrastruktur och genomförande av primäranvändning enligt det europeiska hälsodataområdet (EHDS)

Inom ramen för uppdraget att möjliggöra en nationell digital infrastruktur för hälsodata (S 2024:A) har utredningen lämnat sin fjärde delredovising med förslag som ska möjliggöra en nationell digital infrastruktur för delning av hälsodata inom vården och genomförandet av Europaparlamentets och rådets förordning om det europeiska hälsodataområdet (EHDS) i delar som avser primäranvändning.

Utredningens förslag analyseras nu vidare inom Regeringskansliet och kommer därefter skickas ut på remiss.

## Huvuddrag i förslagen

### Nationell digital infrastruktur och centrala komponenter

Utredningen föreslår att infrastrukturen ska vara informationsorienterad och API-baserad. Utredningen föreslår bl.a. ett centralt patientdataindex (PDI) som möjliggör att vårdaktörer kan hitta var patienters uppgifter finns, en nationell tjänstekatalog (NTK) med standardiserade gränssnitt samt en nationell spärrfunktion med tillhörande spärregister. Vårdgivare föreslås hålla nödvändiga uppgifter uppdaterade. E-hälsomyndigheten föreslås få ansvar för en nationell tillgångstjänst för hälso- och sjukvårdspersonal.

### Villkor för åtkomst och borttag av samtyckeskrav

Bestämmelser om hälso- och sjukvårdspersonalens tillgång föreslås samlas i patientdatalagen. Samtycke föreslås inte längre vara ett villkor för åtkomst till hälsodata i patientjournalen vid utbyte mellan vårdgivare.

### Tillgång till uppgifter för E-hälsomyndigheten

Vårdgivare ska ge myndigheten tillgång åtminstone till elektroniska hälsodata i syfte att möjliggöra den statliga tillgångstjänsten och infrastrukturen i stort. Närmare villkor för åtkomst inom och mellan vårdgivare anpassas till EHDS.
