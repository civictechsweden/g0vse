# Ett energipolitiskt mål för en effektiv energianvändningKN2025/02031

I den energipolitiska inriktningspropositionen (prop. 2023/24:105) framgår att regeringens långsiktiga inriktning för energipolitiken är att upprätthålla god konkurrenskraft och välfärd, möta samhällets behov av el och samtidigt säkerställa en god försörjningstrygghet samt att bidra till att nå klimatmålen genom en betydande elektrifiering.

För att uppnå den långsiktiga inriktningen krävs en omfattande utbyggnad av elproduktionskapacitet, elnät och lagringsmöjligheter.

Propositionen föreslog två nya energipolitiska mål, ett planeringsmål och ett leveranssäkerhetsmål, som därefter har beslutats av riksdagen (bet. 2023/24:NU14 och rskr. 2023/34:201). Målen ska ge förutsättningar för en ökad elektrifiering och för att elsystemet ska ha förmåga att leverera el där efterfrågan finns, i rätt tid och i tillräcklig mängd, i den utsträckning det är samhällsekonomiskt effektivt.

I propositionen bedömde regeringen även att det av riksdagen beslutade målet för energieffektivitet till 2030, som uttrycks i termer av tillförd energi i relation till bruttonationalprodukten (BNP), bör ses över då målet inte är anpassat till den elektrifiering som omställningen kräver eller till det riksdagsbundna målet om 100 procent fossilfri elproduktion. Denna promemoria innehåller förslag på ett nytt energipolitiskt mål för en effektivare energianvändning som är förenligt med de nya målen för energipolitiken.
