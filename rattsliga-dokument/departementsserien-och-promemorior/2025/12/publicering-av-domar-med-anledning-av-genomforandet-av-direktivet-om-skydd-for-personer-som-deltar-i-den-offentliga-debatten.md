# Publicering av domar med anledning av genomförandet av direktivet om skydd för personer som deltar i den offentliga debatten

I promemorian lämnas förslag till ändringar i rättsinformationsförordningen (1999:175) som innebär att hovrättsdomar i tvister som handlagts enligt lagen om skydd för deltagande i den offentliga debatten vid tvister med gränsöverskridande följder ska publiceras elektroniskt.

Genom de föreslagna förordningsändringarna genomförs skyldigheten att elektroniskt publicera vissa överrättsdomar enligt Europaparlamentets och rådets direktiv (EU) 2024/1069 om skydd för personer som deltar i den offentliga debatten mot uppenbart ogrundade anspråk eller rättegångsmissbruk (strategiska rättsprocesser för att hindra offentlig debatt).

Förordningsändringarna föreslås träda i kraft den 1 maj 2026.
