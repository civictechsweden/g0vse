# Anpassningar till EU-förordningen om allmän produktsäkerhet och reglering av vissa andra säkerhetskrav

I promemorian föreslås en ny lag och en ny förordning med kompletterande bestämmelser till EU-förordningen om allmän produktsäkerhet. Det nya regelverket ersätter den reglering som har genomfört direktivet om allmän produktsäkerhet och direktivet om farliga livsmedelsimitationer.

Den föreslagna lagstiftningen innehåller bland annat bestämmelser om ansvariga marknadskontrollmyndigheter, centralt samordningskontor, nationell kontaktpunkt, befogenheter, sanktioner och domstolsprövning. Följaktligen föreslås även att produktsäkerhetslagen (2004:451), lagen (1992:1328) om farliga livsmedelsimitationer och produktsäkerhetsförordningen (2004:469) upphävs. Sådana säkerhetskrav som produktsäkerhetslagen föreskriver för produkter som tillhandahålls i offentlig verksamhet ska inte längre gälla. Vidare föreslår promemorian ny lagstiftning om konsumenttjänsters säkerhet som innebär utvidgade skyldigheter och tillsynsbefogenheter. Förslagen medför behov av följdändringar i speciallagstiftningen på området.

De nya lagarna och förordningarna samt övriga författningsändringar föreslås träda i kraft den 1 augusti 2026.
