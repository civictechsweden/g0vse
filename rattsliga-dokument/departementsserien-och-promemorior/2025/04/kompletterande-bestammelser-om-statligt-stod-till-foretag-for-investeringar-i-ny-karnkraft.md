# Kompletterande bestämmelser om statligt stöd till företag för investeringar i ny kärnkraft

Regeringen har den 27 mars 2025 lämnat propositionen Finansiering och riskdelning vid investeringar i ny kärnkraft till riksdagen. Propositionen innehåller ett förslag till en ny lag om statligt stöd för investeringar i ny kärnkraft (prop. 2024/25:150). I promemorian föreslås en ny förordning med kompletterande bestämmelser till lagen. Promemorian har tagits fram inom Regeringskansliet (Finansdepartementet).

Den föreslagna förordningen reglerar vilka uppgifter en ansökan om stöd för investeringar i nya kärnkraftsreaktorer ska innehålla. Förslagen innebär att en ansökan ska innehålla uppgifter om företaget, dess ledning och dess ägarförhållanden samt en projektplan. Projektplanen ska bland annat innehålla uppgifter om planerad lokalisering, en översiktlig plan för genomförande och en bedömning av hur stor andel eget kapital ägarna beräknas investera i projektet.

De nya bestämmelserna föreslås träda i kraft den 1 augusti 2025, samma dag som den nya lagen.
