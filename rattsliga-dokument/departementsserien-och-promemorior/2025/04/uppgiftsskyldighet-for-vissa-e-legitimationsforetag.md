# Uppgiftsskyldighet för vissa e-legitimationsföretag

För banker och andra finansiella företag gäller uppgiftsskyldighet. Uppgiftsskyldigheten innebär att brottsbekämpande myndigheter, i den brottsbekämpande verksamheten, har rätt att ta del av information om enskildas förhållanden som finns hos företagen och som annars omfattas av tystnadsplikt.

För att tillgodogöra sig tjänster hos finansiella företag krävs ofta att en e-legitimation används, t.ex. för att logga in i en e-tjänst eller godkänna transaktioner. I denna promemoria föreslås en uppgiftsskyldighet för företag som tillhandahåller e-legitimationer som används mot finansiella företag. Genom förslaget får de brottsbekämpande myndigheterna möjlighet att vända sig direkt till ett e-legitimationsföretag för att inhämta information om en persons e-legitimationsanvändning mot finansiella företag. I promemorian föreslås även att uppgiftsskyldigheten för företag som tillhandahåller kryptotillgångar och kryptorelaterade tjänster ska utökas till att gälla i de brottsbekämpande myndigheternas underrättelseverksamhet.

Lagändringarna föreslås träda i kraft den 1 januari 2026.
