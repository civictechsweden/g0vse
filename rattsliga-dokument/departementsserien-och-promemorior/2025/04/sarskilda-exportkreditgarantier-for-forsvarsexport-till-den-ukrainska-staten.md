# Särskilda exportkreditgarantier för försvarsexport till den ukrainska staten

I denna promemoria föreslås ett nytt svenskt exportstöd genom en ny förordning om särskilda exportkreditgarantier för försvarsexport till den ukrainska staten. Det nya regelverket ska möjliggöra garantigivning för försvarsexportaffärer under nuvarande omständigheter.

Den ryska aggressionen mot Ukraina har pågått i mer än tio år och Rysslands fullskaliga invasion av Ukraina i tre år. Detta har för lång tid framåt försämrat det säkerhetspolitiska läget för Sverige, Sveriges närområden och Europa.

Som ett resultat av det försämrade säkerhetsläget genomför flera länder ökade satsningar på försvaret vilket har lett till avsevärt ökade försvarsutgifter. Den höga riskexponeringen som förknippas med affärer med den ukrainska staten är ett hinder för företag att exportera till den ukrainska staten. Enligt nuvarande regelverk är det även förenat med mycket stora svårigheter att utfärda garantier för försvarsexportaffärer till Ukraina.

Exportkreditnämnden (EKN) kan i dag bevilja särskilda exportkreditgarantier för att täcka förluster vid exportaffärer med varor och tjänster till Ukraina om den verksamhet i Ukraina som exportaffären främjar har som huvudsyfte att bidra till ekonomisk och samhällelig utveckling och välfärd i Ukraina. De garantierna kan inte användas för försvarsexport.

Av den anledningen föreslås i denna promemoria ett nytt svenskt exportstöd genom en ny förordning om särskilda exportkreditgarantier för försvarsexport till den ukrainska staten. I promemorian föreslås även en ändring i förordningen (2007:1217) med instruktion för Exportkreditnämnden i syfte att ge myndigheten ansvar för att utfärda statsgarantier i enlighet med den föreslagna förordningen.
