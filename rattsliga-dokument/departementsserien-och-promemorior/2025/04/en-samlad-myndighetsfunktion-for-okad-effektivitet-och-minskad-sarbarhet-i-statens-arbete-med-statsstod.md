# En samlad myndighetsfunktion för ökad effektivitet och minskad sårbarhet i statens arbete med statsstöd

Denna promemoria innehåller förslag om att inrätta en samlad myndighetsfunktion för att minska sårbarheten och öka effektiviteten i statens arbete med statsstöd.

Den samlade myndighetsfunktionen föreslås bli placerad vid Konkurrensverket som följaktligen blir ansvarig för statsstödsfrågor. Konkurrensverket föreslås få ett helhetsansvar för arbetet med vägledning av stödgivare samt hantering av register och rapportering av beviljat stöd. Konkurrensverket föreslås vidare vara ett kunskapsstöd till regeringen och ansvara för att möjliggöra kommissionens tillsyn av statsstödsregelverket. Förslaget innebär att Upphandlingsmyndigheten och Myndigheten för tillväxtpolitiska utvärderingar och analyser (Tillväxtanalys) fortsättningsvis inte kommer att ha utpekade åtaganden kring statsstöd. Det innebär även att Regeringskansliets förvaltningsuppgifter minskar.

Förslaget innebär att vissa uppgifter som Upphandlingsmyndigheten och Tillväxtanalys ansvarar för flyttas till Konkurrensverket. För att inrätta en samlad funktion vid Konkurrensverket krävs således ändringar i förordningarna med instruktion för Konkurrensverket, Upphandlingsmyndigheten och Tillväxtanalys. Det krävs även ändringar i förordning (2016:605) om tillämpning av Europeiska unionens statsstödsregler.

Förändringarna föreslås träda i kraft den 1 januari 2027.
