# Ett nytt regelverk för Schengens informationssystem (SIS)

Schengens informations­system (SIS) är ett system som Schengen­länderna använder för att utbyta informa­tion med varandra inom ramen för polis­samarbete, straff­rätts­ligt sam­arbete och immigrations­kontroll.

I november 2018 antogs tre nya EU\-förordningar om SIS. Förord­ningarna ersätter EU:s nuvarande regel­verk om SIS och innebär att en ny version av systemet ska tas i drift vid ett datum som kom­missionen ska fast­ställa senast den 28 december 2021\. I förhållande till den tidigare regleringen innebär förord­­ningarna bland annat att SIS kommer att kunna användas för fler ända­mål än tidigare, att fler uppgifter kan registreras i SIS och att finger­avtryck i högre utsträck­ning ska kunna användas för att identifiera personer. Samtidigt införs nya funktioner för kontroll och upp­följning av använd­ningen av SIS för att ge ett bättre skydd för de individer vars person­uppgifter kommer att regist­reras i systemet.

I promemorian lämnas förslag till de författ­nings­ändringar som krävs för att anpassa svensk rätt till de nya EU\-förord­ningarna om SIS. Förslagen innebär bland annat att det införs en ny lag och en ny förord­ning med komplet­terande bestäm­melser till förord­ningarna. Det föreslås även vissa ändringar i bland annat utlän­nings­lagen och offentlighets\- och sekretess­lagen.
