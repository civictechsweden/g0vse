# En moderniserad taltidningsverksamhet

![](/contentassets/2e93f24333164c5dbb8708e2b9a94f08/framsida.jpg?width=150&quality=85)

I promemorian lämnas förslag som innebär att taltidningsverksamheten moderniseras och breddas för att följa medieutvecklingen och ge personer med syn\- eller annan läsnedsättning god tillgång till nyheter och samhällsinformation.

Det föreslås en ny förordning som reglerar taltidningsverksamheten och som ersätter den nuvarande förordningen (2013:9\) om taltidningar och mottagarutrustning.

Den nya förordningen innehåller bestämmelser om Myndigheten för tillgängliga mediers taltidningstjänst, det innehåll som ska kunna göras tillgängligt i tjänsten, möjligheten för användarna att ta del av detta innehåll och stöd för taltidningar i tjänsten. I förordningen finns också en ny definition av taltidning som innebär en högre grad av teknikneutralitet samt en breddning av vilka innehålls\- och spridningsformer för nyheter och samhällsinformation som kan inkluderas i begreppet.

I promemorian föreslås att Myndigheten för tillgängliga medier ska ta över taltidningsnämndens uppgifter och att myndigheten ska pröva frågor enligt den nya förordningen. Taltidningsnämnden föreslås avvecklas. Därutöver föreslås författningsändringar som är en följd av den nya inriktningen för taltidningsverksamheten och av att distributionssätten för taltidningar har förändrats när verksamheten blivit digital.

Den nya förordningen och övriga författningsförslag föreslås träda i kraft den 1 juli 2025\.
