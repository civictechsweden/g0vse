# Promemoria Ändringar i EU:s formskyddsförordning

I oktober 2024 antogs en EU-förordning som ändrar den befintliga EU-förordningen om gemenskapsformgivning. Ändringarna syftar till att effektivisera förfarandet för registrering. Vidare anpassas terminologin till Lissabonfördraget så att termen gemenskapsformgivning ändras till EU-formgivning. Vissa förändringar av skyddet görs också, bland annat en utvidgning av formskyddsinnehavarens rättigheter i fråga om produkter som bara passerar EU, utan att sättas på marknaden här, samt i fråga om mjukvara som möjliggör 3D-utskrifter av en formgivning.

I promemorian föreslås ändringar i mönsterskyddslagen med anledning av revideringen av EU:s förordning om gemenskapsformgivning, som nu bland annat byter namn till förordningen om EU-formgivning. Det föreslås att bestämmelserna om straffansvar och förverkande av egendom i mönsterskyddslagen inte ska gälla vid intrång i en EU-formgivning om produkterna endast passerar genom EU utan att släppas ut på den inre marknaden. Vidare föreslås att regleringen om att Patent- och registreringsverket får ta ut en avgift för att vidarebefordra en ansökan om registrering av en formgivning på EU-nivå ska tas bort. De hänvisningar till gemenskapsformgivning som görs i lagen föreslås ändras till EU-formgivning.

Lagändringarna föreslås träda i kraft den dag regeringen bestämmer.
