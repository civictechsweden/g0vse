# Godkännande för F-skatt - nya hinder och återkallelsegrunder

För att förbättra villkoren att starta, driva och utveckla företag samt förebygga brottslighet behöver F-skattesystemet vara utformat så att det seriösa näringslivet skyddas och osund konkurrens och den kriminella ekonomin motverkas. Ett godkännande för F-skatt som missbrukas leder till osund konkurrens, påverkar företagsklimatet negativt och kan användas som verktyg för organiserad brottslighet.

Regeringen har i budgetpropositionen för 2025 (se prop. 2024/25:1 avsnitt 12.22) bl.a. föreslagit att ett nytt hinder för godkännande, och en ny grund för återkallelse, införs för den som inte har följt ett beslut om återbetalning enligt lagen (2009:194) om förfarandet vid skattereduktion för hushållsarbete. Från och med 1 januari 2021 finns möjlighet att få skattereduktion för delar av kostnaden för arbete och material vid anlitande av ett företag för installation av grön teknik. Förfarandet, som regleras i lagen (2020:1066) om förfarandet vid skattereduktion för installation av grön teknik, bygger på lagen om förfarandet vid skattereduktion för hushållsarbete. Det bör av likformighetsskäl även införas ett nytt hinder för godkännande och en ny grund för återkallelse för F-skatt som tar sikte på felaktiga utbetalningar i samband med skattereduktion för installation av grön teknik. Promemorian innehåller ett förslag till en sådan ändring.

Promemorian innehåller även förslag som föranleds av Skatteverkets hemställan Ny återkallelsegrund för godkännande för F-skatt (Fi2023/01800). Det föreslås ett nytt hinder för godkännande och en ny grund för återkallelse för F-skatt när ett utländskt företag, utan fast driftställe i Sverige, inte har följt ett föreläggande att lämna sådana särskilda uppgifter som avses i 33 kap. 6 a § skatteförfarandelagen (2011:1244) för bedömning av skattskyldigheten enligt inkomstskattelagen (1999:1229).

Bestämmelserna föreslås träda i kraft den 1 juli 2025.
