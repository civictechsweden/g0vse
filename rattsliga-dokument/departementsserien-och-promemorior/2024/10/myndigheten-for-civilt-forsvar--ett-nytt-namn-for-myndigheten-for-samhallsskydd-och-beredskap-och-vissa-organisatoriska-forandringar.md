# Myndigheten för civilt försvar – Ett nytt namn för Myndigheten för samhällsskydd och beredskap och vissa organisatoriska förändringar

I promemorian föreslås att Myndigheten för samhällsskydd och beredskap (MSB) ska byta namn till Myndigheten för civilt försvar. Det nya namnet syftar till att tydliggöra och markera myndighetens uppdrag inom civilt försvar.

Vidare föreslås att myndighetens verksamhet när det gäller skydd mot olyckor och åtgärder inom befolkningsskydd ska bedrivas inom en egen del av myndigheten och att regeringen ska utse chefen för denna verksamhet. Syftet med organisationsförändringen är att ge myndigheten en bättre struktur för att på nationell nivå kunna hålla samman planeringen och förberedelserna för det civila försvaret i dessa delar. Förändringen bedöms kunna tydliggöra den aktuella verksamheten både inom myndigheten och utåt mot andra aktörer.

Namnbytet innebär att författningar där myndighetens namn förekommer behöver ändras. Denna författningsändring föreslås träda i kraft den 1 januari 2026. Organisationsförändringen innebär ändringar i myndighetens instruktion. Denna författningsändring föreslås träda i kraft den 1 juli 2025.
