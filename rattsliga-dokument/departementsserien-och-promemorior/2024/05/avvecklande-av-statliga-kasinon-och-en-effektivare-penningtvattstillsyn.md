# Avvecklande av statliga kasinon och en effektivare penningtvättstillsyn

Denna promemoria innehåller förslag till avvecklande av statliga kasinon och en effektivare penningtvättstillsyn.

Den svenska spelregleringen bygger på ett licenssystem. En av de licenser som ingår i systemet, licens för statligt spel, omfattar spelformen spel på kasino. En sådan licens kan i dag ges till ett direkt eller indirekt helägt statligt bolag som med stöd av licensen får driva spelverksamhet på kasino. I denna promemoria föreslås författningsändringar som syftar till att ta bort spelformen spel på kasino från licenstypen statligt spel. Följden av det är att det inte längre kommer att vara tillåtet för någon aktör att tillhandahålla spel på ett kasino i Sverige. Det kasino som i dag drivs av bolaget Casino Cosmopol AB kommer därför att stängas ned.

I promemorian föreslås vidare att en aktör som har licens för statligt lotteri ska kunna tillhandahålla även andra typer av lotterier än skraplotteri, nummerspel och sannolikhetsspel. Bingospel kommer dock även fortsättningsvis att vara en spelform som är förbehållen allmännyttiga organisationer.

Det förslås också i promemorian att Spelinspektionen, i egenskap av tillsynsmyndighet på penningtvättsområdet över sådana verksamhetsutövare som driver spelverksamhet med licens eller registrering enligt spellagen (2018:1138), ska kunna meddela vissa föreskrifter. Det gäller föreskrifter som innebär att verksamhetsutövarna ska lämna uppgifter om sin verksamhet, sina kunder och andra förhållanden, antingen periodiskt eller på myndighetens begäran.

De författningsändringar som rör spel på kasino föreslås träda i kraft den 1 januari 2026. Förordningsändringen som rör lotterier föreslås träda i kraft den 1 september 2024. Författningsändringarna som rör rapporteringsplikt föreslås träda i kraft den 1 juli 2025.
