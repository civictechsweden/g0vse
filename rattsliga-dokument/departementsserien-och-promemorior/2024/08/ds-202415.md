# Underlätta, utbilda, uppskatta

![Underlätta, utbilda, uppskatta – så erkänns ungas ideella engagemang](/contentassets/2b587a781fec4908a089fd44585a9544/ds202415150x220px.jpg?width=150&quality=85)

Socialdepartementet har utrett hur en ordning för ett offentligt erkännande av ungas engagemang och insatser i civilsamhället skulle kunna utformas.

Utredningen föreslår bland annat att:

* Folkbildningsrådet, med digitala mikromeriter ska synliggöra och verifiera ungas erfarenheter och kompetens utifrån deras ideella engagemang. Folkbildningsrådet uppdras även att sprida information.
* Skolverket ska ta fram ett nationellt skolutvecklingsprogram inriktat på föreningskunskap i grundskolan.
* Länsstyrelserna, vid en årlig officiell ceremoni ska uppmärksamma ungas ideella engagemang. Unga eller ungdomsorganisationer som genom ideellt engagemang har uträttat förtjänstfulla insatser ska uppmärksammas och få ta emot ett pris.
* Länsstyrelsen i Skåne ska samordna hur de regionala prisceremonierna ska genomföras.
* En eller två pristagare från varje län bjuds till lunch med statsministern och det ansvariga statsrådet.
* Man säkerställer att ungdomsorganisationer kan söka särskilda medel för ledarutbildningar och mentorskapsprogram.
* Inkluderingen av unga i statliga utredningar och andra beslutsprocesser stärks. I direktiv till utredningar som berör barn och unga ska det anges att  erfarenheter och åsikter ska hämtas in från barn och unga. Dessutom bör Regeringskansliet internt arbeta för att öka ungas deltagande i beslutsprocesser.
