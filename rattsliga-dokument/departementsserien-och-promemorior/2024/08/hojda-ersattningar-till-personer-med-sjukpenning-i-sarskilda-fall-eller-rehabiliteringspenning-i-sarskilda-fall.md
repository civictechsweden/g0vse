# Höjda ersättningar till personer med sjukpenning i särskilda fall eller rehabiliteringspenning i särskilda fall

Socialdepartementet föreslår att ersättningsnivåerna för sjukpenning i särskilda fall, rehabiliteringspenning i särskilda fall och boendetillägg höjs från och med den 1 januari 2025.

Meningen med förslaget är att kompensera för prisstegringar så att de som har dessa förmåner får en rimlig möjlighet att försörja sig genom den förmån som betalas ut från sjukförsäkringen.
