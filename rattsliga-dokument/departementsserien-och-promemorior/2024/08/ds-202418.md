# Nya regler om geografiska beteckningar och internationella varumärken

![](/contentassets/9a535c4c512a4ee0914ba3e2c7421f2c/ds202418_150-px.jpg?width=150&quality=85)

I oktober 2023 antogs en ny EU-förordning om skydd av geografiska beteckningar för hantverks- och industriprodukter. Det huvudsakliga syftet med förordningen är att skapa ett immaterialrättsligt skydd på EU-nivå för hantverks- och industriprodukter som har en särskild koppling till ett visst geografiskt område samt utvidga EU:s nuvarande regelverk för skyddade beteckningar på livsmedel och jordbruksprodukter, som idag omfattar t.ex. Champagne och Kalix Löjrom.

I promemorian föreslås en ny lag som ska komplettera den nya EU-förordningen om skydd av geografiska beteckningar för hantverks- och industriprodukter. Förslagen innebär att en ansökan om registrering av en geografisk beteckning med ursprung i Sverige ska lämnas direkt till EU:s immaterialrättsmyndighet och att Patent- och registreringsverket ska vara kontaktpunkt för EU-myndigheten när det gäller frågor som rör ansökan. Enligt den nya lagen ska Patent- och registreringsverket också ansvara för att kontrollera efterlevnaden av skyddet för denna typ av geografiska beteckningar. Varumärkeslagens regler om skadestånd och andra sanktioner ska kunna tillämpas i samband med intrång.

I promemorian föreslås vidare att varumärkeslagens regler om sanktioner ska vara tillämpliga i samband med intrång i geografiska beteckningar som skyddas av EU:s frihandelsavtal med Nya Zeeland och Chile. Det föreslås även att Patent- och registreringsverket ska ansvara för registret över mellanstatliga organisationer vars officiella beteckningar skyddas enligt lagen om skydd för vapen och vissa andra officiella beteckningar. Slutligen föreslås vissa ändringar i varumärkeslagen i syfte att förenkla handläggningen av internationella varumärkesärenden.

Författningsändringarna föreslås träda i kraft den 1 december 2025.
