# Efter kostnadshyra

![](/contentassets/adc91de4402b4d1e81f1426b4f6be0d5/ds202432_omslag_150px.jpg?width=150&quality=85)

Utredningen har haft i uppdrag att analysera effekterna av kostnadshyresmodellen som tillämpats för huvudbyggnaderna för fem statliga kulturinstitutioner: Kungliga Operan AB, Dramatiska Teatern AB, Nationalmuseum, Naturhistoriska riksmuseet och Historiska museet.

Regeringen beslutade 2001 om att kostnadshyra skulle införas för de fem institutionernas huvudbyggnader. Kostnadshyra innebär att hyran över tid ska täcka kostnaderna som fastighetsägaren har för fastigheten. Grundhyran bestäms till ett fast belopp per år utifrån beräknade kostnader under avtalsperioden. Om planerade åtgärder inte genomförts under avtalsperioden eller om kostnaderna överskridit beräknade nivåer regleras över- eller underskottet i nästa hyresavtal antingen via en direkt avräkning av beloppet eller via en justering av kommande hyresnivå.

Utredningens huvudförslag är att kostnadshyresmodellen avvecklas och marknadsmässig hyra införs för de fem kulturfastigheter som i dagsläget har kostnadshyra. Modellen har inte fyllt sitt syfte om att ge institutionerna goda ekonomiska förutsättningar och planerbarhet i verksamheten utan i stället har snarare motsatsen varit fallet.
