# Inhibition av verkställigheten

Utredaren har getts i uppdrag att bland annat lämna förslag på alternativ till uppehållstillstånd för en utlänning som utgör ett säkerhetshot eller har gjort sig skyldig till brott, när det finns ett tillfälligt verkställighetshinder. Syftet är att skapa förutsättningar för en effektivare hantering av återvändandet när verkställighetshindret upphör och att stärka Sveriges förmåga att hantera personer som utgör ett säkerhetshot men som under viss tid inte kan avlägsnas från landet.

Om en utlänning ska utvisas från Sverige men det finns ett tillfälligt hinder mot att genomföra utvisningen – till exempel för att personen riskerar tortyr eller dödsstraff i hemlandet – så beviljas utlänningen i dag som regel ett uppehållstillstånd. Detta gäller även om utlänningen utgör ett säkerhetshot eller har gjort sig skyldig till allvarlig eller upprepad brottslighet. Ett sådant uppehållstillstånd kan hindra att utvisningen genomförs direkt, när det inte längre finns något hinder mot det. Det kan även ge utlänningen möjlighet att resa inom EU och ta del av väldfärdsförmåner.

I promemorian föreslås en ny ordning för utlänningar som utgör säkerhetshot eller har gjort sig skyldiga till allvarlig eller upprepad brottslighet. Förslagen innebär bland annat att

* verkställigheten av ett utvisningsbeslut som regel ska skjutas upp vid tillfälligt hinder mot verkställighet, i stället för att utlänningen ska beviljas ett uppehållstillstånd,
* utlänningen under tiden som beslutet är uppskjutet ska kunna åläggas skyldighet att anmäla sig hos Migrationsverket eller Polismyndigheten samt förbjudas att lämna ett visst område, och
* utlänningens rätt att arbeta och tillgång till välfärdsförmåner ska begränsas under tiden som beslutet är uppskjutet.

Utredaren föreslår att lagändringarna ska träda i kraft den 1 januari 2026.
