# Utkast till lagrådsremiss Datalagring och tillgång till elektronisk information

I utkastet till lagrådsremiss lämnas förslag till nya regler om datalagring. Förslagen syftar till att säkerställa att tillgången till information upprätthålls över tid i takt med samhällsutvecklingen, teknikutvecklingen och förändrade kommunikationsvanor, samtidigt som respekten för grundläggande fri- och rättigheter säkerställs.

Regelverket om datalagring innebär bland annat skyldigheter för tillhandahållare av elektroniska kommunikationsnät och elektroniska kommunikationstjänster att lagra viss information i brottsbekämpande syfte. Det är av vikt att tillgången till information upprätthålls över tid i takt med samhällsutvecklingen, teknikutvecklingen och förändrade kommunikationsvanor, samtidigt som respekten för grundläggande fri- och rättigheter säkerställs. I utkastet lämnas därför lagförslag om bland annat följande:

* Säkerhetspolisen ska kunna besluta om en mer omfattande lagringsskyldighet om landet står inför ett allvarligt hot mot nationell säkerhet.
* Tillhandahållare av nummeroberoende interpersonella kommunikationstjänster ska omfattas av regler om lagringsskyldighet och ska anpassa sin verksamhet så att hemliga tvångsmedel kan verkställas.
* Lagringstiden för uppgifter om abonnemang ska förlängas, det ska införas sanktioner för bristande uppfyllelse av lagringsskyldighet och reglerna ska i övrigt uppdateras och göras tydligare för både tillhandahållare och myndigheter.

Lagändringarna föreslås träda i kraft den 1 mars 2026.
