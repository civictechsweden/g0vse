# Kompletterande bestämmelser till EU:s mediefrihetsförordning

![](/contentassets/cac6e6e18edf4e71a41978e6c13243fe/ds202428.jpg?width=150&quality=85)

EU:s mediefrihetsförordning, som antogs i april 2024, innehåller regler för en väl fungerande inre marknad för medietjänster och till skydd för mediers oberoende och mångfald. I förordningen ställs bland annat krav på medlemsstaterna att respektera medietjänsters redaktionella oberoende, säkerställa skydd av journalisters källor och införa skyddsmekanismer för oberoendet hos public service. I förordningen finns också bestämmelser om transparens inom mediesektorn, bedömningar av koncentrationer på mediemarknaden, medieinnehåll på mycket stora onlineplattformar, publikmätning och statlig annonsering.

I promemorian, som har tagits fram inom Kulturdepartementet, lämnas de författningsförslag som bedöms nödvändiga för att mediefrihetsförordningen  ska kunna tillämpas och få fullt genomslag. Det föreslås en ny lag och förordning med kompletterande bestämmer till förordningen. Lagen och förordningen innehåller bestämmelser om bedömningar av koncentrationer på mediemarknaden, anmälningsskyldighet och tillsyn. Bestämmelser om  utnämnande och entledigande av styrelseledamöter och verkställande direktör i public service\-företag föreslås i den lag om public service som 2023 års parlamentariska public service\-kommitté har föreslagit i betänkandet Ansvar och oberoende – public service i oroliga tider (SOU 2024:34\). Det föreslås också förordningsändringar.

Mediefrihetsförordningens bestämmelser ska i huvudsak börja tillämpas från och med den 8 augusti 2025\. Den nya lagen och förordningen föreslås därför träda i kraft samma datum. De författningsförslag som rör public service\-företagen föreslås träda i kraft den 1 januari 2026\.
