# Promemoria Kompletterande bestämmelser till EU-förordningen om batterier

I promemorian föreslås bestämmelser som kompletterar EU\-förordningen om batterier.

Det föreslås bl.a. att

* regeringen ska utse vilka myndigheter som ska ansvara för tillsyn och marknadskontroll när det gäller de nya nationella bestämmelserna och bestämmelserna i EU\-förordningen om batterier och vilka befogenheter dessa myndigheter ska ha,
* det införs avgifter för tillsyn och marknadskontroll,
* producenter av batterier ska registreras och att producenter kan välja mellan att uppfylla producentansvaret individuellt eller kollektivt genom en producentansvarsorganisation,
* producenter som uppfyller producentansvaret individuellt och producentansvarsorganisationer ska vara godkända av Naturvårdsverket,
* insamling av batterier bara får göras genom insamlingssystem som drivs av en producent eller en producentansvarsorganisation,
* producentansvarsorganisationer ska anpassa den ersättning som en producent som anlitar den ska betala utifrån kriterier som anges i EU\-förordningen om batterier,
* producenter som uppfyller producentansvaret individuellt och producentansvarsorganisationer ska ställa säkerhet för sin verksamhet som avser att uppfylla producentansvaret,
* Naturvårdsverket ska genomföra plockanalyser i syfte att fastställa hur stor mängd batterier som finns i det kommunala avfall som kommunerna samlar in och i insamlat elavfall, och
* miljösanktionsavgifter ska betalas för vissa överträdelser av regelverket, t.ex. att inte deklarera ett batteris koldioxidavtryck eller andelen återvunnet material i batteriet, att inte märka batterier korrekt och att samla in batterier utanför producenternas eller producentansvars\-organisationernas insamlingssystem.

Det föreslås även bestämmelser som genomför så kallade minimikrav för producentansvar i avfallsdirektivet. Vidare föreslås att lagen (2007:162\) om bilskrotningsfonden och förordningen (2022:1277\) om producentansvar för batterier upphävs. Det senare innebär bl.a. att den så kallade batterifonden avskaffas.

Merparten av bestämmelserna föreslås träda i kraft den 18 augusti 2025\.
