# Regellättnader och ökad transparens på värdepappersmarknaden

I promemorian finns förslag till lagstiftningsåtgärder som föranleds av ändringar som gjorts i EU:s förordning och direktiv om marknader för finansiella instrument (MiFIR och MiFID II). Ändringarna innebär främst regellättnader för värdepappersinstitut.

Förslagen i promemorian avser ändringar i lagen om värdepappersmarknaden och omfattar i huvudsak

* definitioner av multilaterala system och systematiska internhandlare,
* drift av multilaterala system,
* undantag från tillstånd för att driva värdepappersrörelse,
* informationskrav,
* verksamhetskrav för företag som driver handelsplatser,
* avbrytande av handel,
* regler om minsta tillåtna prisändring,
* synkronisering av klockor,
* rapportering av positioner i utsläppsrätter och derivat hänförliga till utsläppsrätter, och
* Finansinspektionens ingripandemöjligheter.

I promemorian föreslås även att det ska göras en ändring i lagen om värdepappersmarknaden som rör Finansinspektionens beslut att förbjuda handel i vissa fall, med anledning av att Europeiska kommissionen har ifrågasatt om EU:s öppenhetsdirektiv har genomförts på ett tillräckligt klart och precist sätt i svensk rätt.

Lagändringen som rör Finansinspektionens beslut att förbjuda handel i vissa fall föreslås träda i kraft den 1 juni 2025. Lagändringarna i övrigt föreslås träda i kraft den 29 september 2025.
