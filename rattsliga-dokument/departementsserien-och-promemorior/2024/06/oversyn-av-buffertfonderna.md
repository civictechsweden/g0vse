# Översyn av buffertfonderna

Uppdraget omfattar att utreda och lämna förslag på åtgärder för att modernisera och effektivisera den samlade förvaltningen av Första–Fjärde och Sjätte AP\-fondernas (buffertfondernas) fondkapital.

I uppdraget ingick att utreda i huvudsak följande:

* Hur Sjätte AP\-fonden på lämpligt sätt kan integreras i buffertfondssystemet och särskilt analysera alternativet att, och föreslå hur Sjätte AP\-fonden kan slås ihop med Andra AP\-fonden till en buffertfond med säte i Göteborg.
* Hur de stockholmsbaserade buffertfonderna kan realisera större stordriftsfördelar, inklusive en analys av möjliga för\- och nackdelar av en konsolidering av Första, Tredje och Fjärde AP\-fonderna till två fonder med säte i Stockholm.
* Hur kraven på buffertfondernas styrelser kan preciseras för att säkerställa ändamålsenlig kompetens.

I promemorian lämnas fyra förslag i kärnfrågan om en eventuell konsolidering av buffertfonderna. I enlighet med uppdragsbeskrivningen är förslagen geografiskt uppdelade och geografiskt alternativa; Sjätte AP\-fonden ska avvecklas och dess verksamhet och kapital ska föras över till Andra AP\-fonden, alternativt ska Sjätte AP\-fonden på ett lämpligt sätt integreras i buffertfondssystemet utan att organisationsstrukturen ändras (Göteborg), respektive en viss konsolidering av de stockholmsbaserade buffertfonderna, alternativt ökad obligatorisk samverkan inom befintlig organisationsstruktur (Stockholm).

De förslag som utgår från en oförändrad organisationsstruktur för fonderna träder i kraft den 1 juli 2025\. Även de förslag som inte har någon beröringspunkt med något organisatoriskt förslag ska träda i kraft den 1 juli 2025\. De förslag som har beröringspunkter med en konsolidering träder i kraft den 1 juli 2026\.
