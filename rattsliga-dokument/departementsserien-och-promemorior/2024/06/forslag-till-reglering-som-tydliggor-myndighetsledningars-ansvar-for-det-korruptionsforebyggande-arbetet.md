# Förslag till reglering som tydliggör myndighetsledningars ansvar för det korruptionsförebyggande arbetet

I promemorian föreslås ett tillägg i myndighetsförordningen (2007:515\) om att det i myndighetsledningens ansvar för att säkerställa att det vid myndigheten finns en intern styrning och kontroll som fungerar på ett betryggande sätt, ingår att förebygga att verksamheten utsätts för korruption, otillbörlig påverkan, bedrägeri och andra oegentligheter.

Syftet är att förtydliga det ansvar som myndighetsledningarna för förvaltningsmyndigheter under regeringen har för att förebygga korruption.
Den 1 januari 2019 infördes en bestämmelse i förordningen (2007:603\) om intern styrning och kontroll om att myndigheter, som en del av processen för intern styrning och kontroll, ska förebygga att verksamheten utsätts för korruption, otillbörlig påverkan, bedrägeri och andra oegentligheter. Någon motsvarande reglering finns inte i myndighetsförordningen. Genom det föreslagna tillägget i myndighetsförordningen tydliggörs myndighetsledningens ansvar för att förebygga korruption i samtliga förvaltningsmyndigheter under regeringen.

De obligatoriska moment som regleras i förordningen om intern styrning och kontroll – riskanalys, åtgärder, uppföljning och dokumentation – föreslås inte införas i myndighetsförordningen. Det kommer därför även fortsatt att vara myndighetens ledning som får avgöra vilka åtgärder som är tillräckliga för att säkerställa att den interna styrningen och kontrollen fungerar på ett betryggande sätt, i vilket det ingår att förebygga att verksamheten utsätts för korruption, otillbörlig påverkan, bedrägeri och andra oegentligheter.
