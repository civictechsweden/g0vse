# Bättre förutsättningar för utsänd statlig personal

![](/contentassets/364c0b3324d44aa2873beee84475d434/omslagsbild-ds20249-webb.jpg?width=150&quality=85)

Utredningen har kartlagt och analyserat fyra frågeställningar som berör förutsättningarna för utsänd statlig personal och deras familjemedlemmar.

Utredningen har kartlagt och analyserat:

* den anställdes kostnader för förmånsbeskattning av medföljande familjemedlemmars vaccination och hälsoundersökningar före och efter utsändning
* problem med tillgång till sjukvård i Sverige vid utsändning av personer som inte anses bosatta i Sverige
* processen för och möjligheterna till uppehållstillstånd och svenskt medborgarskap för medföljande familjemedlemmar som inte är svenska medborgare
* tillgång till och ersättning för sjukvård för utsänd statlig personal och deras medföljande familjemedlemmar vid stationering inom EU/EES, Schweiz och Storbritannien.

I promemorian föreslås att förmånen av vaccination av medföljande familjemedlemmar vid tjänstgöring utomlands ska göras skattefri, om vaccinationen krävs för utlandsvistelsen. Skattefriheten föreslås gälla både privat och statligt anställd personal.

I promemorian föreslås också att även den som sänds ut av Regeringskansliet eller Försvarsmakten för tjänstgöring utomlands, men inte är bosatt här i Sverige, ska omfattas av regionernas ansvar att erbjuda en god hälso- och sjukvård samt tandvård. Detta gäller även medföljande familjemedlemmar. Personal från Försvarsmakten som tjänstgör i en internationell militär insats ska dock inte omfattas av regionernas utökade ansvar enligt förslaget.

Lagändringarna föreslås träda i kraft 1 juli 2025.
