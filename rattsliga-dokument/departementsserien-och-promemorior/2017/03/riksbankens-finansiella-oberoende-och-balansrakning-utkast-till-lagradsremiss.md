# Riksbankens finansiella oberoende och balansräkning (utkast till lagrådsremiss)

I utkastet till lagrådsremissen lämnas förslag som syftar till att stärka Riksbankens finansiella oberoende. En ny vinstdispositionsregel och struktur för Riksbankens egna kapital samt nya bestämmelser om Riksbankens möjligheter till upplåning till valutareserven införs i lagen om Sveriges riksbank. Riksbanken ska ha ett målsatt eget kapital om 60 miljarder kronor. Genom vinstdispositionsregeln skapas en tydlig reglering för utdelningar till staten från Riksbanken samtidigt som Riksbankens möjligheter att göra avsättningar för att värdesäkra det bundna egna kapitalet säkerställs. Om förluster skulle uppstå och halva Riksbankens bundna egna kapital har förbrukats, får Riksbanken rätt att hos riksdagen begära ett kapitaltillskott så att nivån på det egna bundna kapitalet återställs. Reglerna för upplåning till valutareserven förtydligas så att upplåning endast får ske om valutareserven har använts i likviditetsstödjande åtgärder. Om det finns synnerliga skäl får Riksbanken dock i förtid låna upp till motsvarande 50 miljarder kronor i Riksgäldskontoret. Därutöver kan riksdagen, om det finns synnerliga skäl, besluta om ytterligare förtida upplåning.

Lagändringarna föreslås träda i kraft den 1 januari 2018.
