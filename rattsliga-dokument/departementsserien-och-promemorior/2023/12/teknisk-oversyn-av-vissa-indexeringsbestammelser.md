# Teknisk översyn av vissa indexeringsbestämmelser

Vissa punktskatter, såsom energi\- och koldioxidskatt på bränslen, energiskatt på el, skatt på naturgrus, skatt på avfall och skatt på flygresor, räknas årligen om med hänsyn till förändringar i konsumentprisindex, KPI, för att de ska följa den allmänna prisutvecklingen.

Även skattebeloppen i lagen (2016:1067\) om skatt på kemikalier i viss elektronik räknas om utifrån förändringar i KPI. Den 1 juli 2023 ändrades utformningen av omräkningsbestämmelserna i den lagen till en ny lagteknisk modell som bl.a. innebär att omräkningen utgår från de skattebelopp som gäller den 1 augusti det år omräkningen sker.

I promemorian föreslås att indexeringsbestämmelserna för omräkningen av energi\- och koldioxidskatt på bränslen, energiskatt på el, naturgrusskatt, avfallsskatt och flygskatt förtydligas och justeras, genom en anpassning till den nyare lagtekniska modell som använts för kemikalieskatten. Promemorians förslag bedöms inte medföra någon offentligfinansiell effekt.

Förslaget medför ändringar i lagen om skatt på energi, lagen om skatt på naturgrus, lagen om skatt på avfall och lagen om skatt på flygresor. Lagändringarna föreslås träda i kraft den 1 juli 2025\.
