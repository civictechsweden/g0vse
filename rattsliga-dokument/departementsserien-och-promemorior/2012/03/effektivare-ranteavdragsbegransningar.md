# Effektivare ränteavdragsbegränsningar

Den 1 januari 2009 trädde ränteavdragsbegränsningsregler i kraft som avser vissa skuldförhållanden inom en intressegemenskap. Det har visat sig att det trots dessa regler finns stora möjligheter att undgå bolagsbeskattning i Sverige genom skatteplanering med hjälp av ränteutgifter. I denna promemoria föreslås därför att avdragsmöjligheterna för ränteutgifter begränsas ytterligare för att skydda den svenska bolagsskattebasen.
Bland annat föreslås att:

* De regler som gäller sedan 2009 utvidgas till att gälla ränteutgifter avseende alla skulder inom en koncern.
* Räntebetalningar till mottagare som beskattas över en viss nivå (10 procent) kommer även i fortsättningen vara avdragsgilla. Skatteverket ges dock möjlighet att underkänna ränteavdrag som görs främst för att undvika skatt.
* Det blir inte längre tillåtet att göra avdrag för ränteutbetalningar till mottagare i lågskatteländer utanför EES (EU plus Island, Norge och Lichtenstein) som Sverige inte har skatteavtal med. Det gäller även om lånen görs av affärsmässiga skäl. Ränteutbetalningar till de länder som brukar beskrivas som skatteparadis blir därmed inte längre avdragsgilla.

Ändringarna föreslås träda i kraft den 1 januari 2013\.
