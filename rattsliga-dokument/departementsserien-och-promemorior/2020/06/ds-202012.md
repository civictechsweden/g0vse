# Registrering av kontantkort, m.m.

Utredningsuppdraget avser de brottsbekämpande myndigheternas tillgång till uppgifter på området för elektronisk kommunikation.

Uppdraget består av två separata delar. Den första gäller frågan om det bör införas en registrerings­skyldighet som omfattar kontant­kort till mobil­telefoner. Enligt uppdrags­beskriv­ningen ska vi ta ställning till om det bör införas en skyldig­het att registrera uppgifter om abonnemang för kontantkort i syfte att säker­ställa att upp­gifterna finns till­gängliga för brotts­bekämpande ändamål. I upp­draget ingår att lämna förslag till regler om en sådan skyldighet, även om vi skulle komma till slut­satsen att någon reglering inte bör införas.

Utredningens andra del avser vissa verk­ställig­hets­frågor kopplade till de brotts­bekämpande myndig­heternas inhämt­ning av upp­gifter på området för elektro­nisk kommu­nikation. En av dessa frågor handlar om att förtyd­liga reglerna om leveran­törers skyldighet att medverka och verk­samhets­anpassa för att möjlig­göra att uppgifter som lämnas ut till de brotts­bekämpande myndig­heterna enkelt kan tas om hand. I denna del ingår att överväga om regler bör införas som möjlig­gör att de utläm­nade upp­gifterna följer en gemen­sam standard. De övriga verk­ställig­hets­frågorna avser tydligare krav på skynd­samhet vid utläm­nandena samt rätten till ersätt­ning för kost­nader som uppstår vid utlämnan­den.
