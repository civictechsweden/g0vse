# Reglering av undersköterskeyrket – kompetenskrav och övergångsbestämmelser

Socialdepartementet föreslår åtgärder kring skyddad yrkestitel för undersköterskeyrket. Förslagen skiljer sig delvis från förslagen i betänkandet Stärkt kompetens i vård och omsorg (SOU 2019:20).

Promemorian behandlar nödvändiga ändringar till följd av vård- och omsorgsprogrammets nya utformning.

## Ändamålsenligt skydd av yrkestitel

Socialdepartementet föreslår ändrade övergångsbestämmelser för att skapa ett så ändamålsenligt införande av reglerna om skyddad yrkestitel för undersköterska som möjligt.

Under en övergångsperiod på tio år ska den som vid ikraftträdandet den 1 januari 2025 har en tillsvidareanställning med yrkestiteln undersköterska få fortsätta att använda yrkestiteln. Vid ansökan om yrkestiteln som görs under övergångsperioden ska även utbildning från gymnasieskolan eller kommunal vuxenutbildning enligt äldre bestämmelser bedömas som likvärdig under vissa förutsättningar.

Under en tvåårsperiod efter ikraftträdandet ska den som har varit verksam med yrkestiteln undersköterska i en omfattning som sammanlagt motsvarar heltid i fem år under de senaste tio åren räknat från tiden för ansökan få bevis om rätt att använda yrkestiteln.
