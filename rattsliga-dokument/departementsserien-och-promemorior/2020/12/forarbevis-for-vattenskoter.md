# Förarbevis för vattenskoter

I promemorian föreslås att det ska införas krav att ha förarbevis för att få framföra vattenskoter. För att få förarbevis ska det krävas genomgången godkänd utbildning. Förarbeviset ska medföras ombord tillsammans med en giltig identitetshandling. Undantag från krav på förarbevis ska gälla vid verksamhet inom statliga myndigheter samt organiserad tränings-, tävlings- och uppvisningsverksamhet. Förarbeviset ska kunna återkallas om innehavaren t.ex. har gjort sig skyldig till sjöfylleri eller vårdslöshet i sjötrafik, har brutit mot sjövägsreglerna eller har framfört en vattenskoter i områden där det inte är tillåtet.
