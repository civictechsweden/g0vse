# Covid-19-lag

Socialdepartementet föreslår en tillfällig lag om särskilda begränsningar för att förhindra spridning av covid\-19\. Det allmänna kan med stöd av lagen motverka trängsel eller på annat sätt förhindra smittspridning. Lagen möjliggör träffsäkra åtgärder som inte i onödan hindrar verksamhet som kan genomföras på ett ur smittskyddssynpunkt säkert sätt.

Om det är nödvändigt för att förhindra smittspridning, ska begränsningar kunna införas avseende följande verksamheter och platser:

* allmänna sammankomster och offentliga tillställningar
* platser för fritids\- eller kulturverksamhet
* handelsplatser
* kollektivtrafik och inrikes flygtrafik
* användning eller upplåtelse av platser för privata sammankomster.

## Begränsad storlek för grupper på allmän plats

Socialdepartementet föreslår en möjlighet att införa förbud mot att samlas i sällskap av en viss storlek på platser dit allmänheten har tillträde.

## Förbud att vistas på platser med risk för trängsel

Vidare föreslår departementet en möjlighet att införa förbud mot att vistas i en park, på en badplats eller på någon annan liknande särskilt angiven plats, om det på platsen finns en påtaglig risk för trängsel.

## Begränsningar vid servering

I lagen om tillfälliga smittskyddsåtgärder på serveringsställen föreslår Socialdepartementet ändringar som innebär ytterligare möjligheter att införa begränsningar som avser serveringsställen.

Den nya lagen föreslås träda i kraft den 15 mars 2021 och upphöra att gälla vid utgången av mars 2022\.
