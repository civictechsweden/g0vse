# Utbetalning av ersättning för personlig assistans endast vid tillstånd

I promemorian föreslås ändringar i socialförsäkringsbalken, lagen (1993:387) om stöd och service till vissa funktionshindrade och förordningen (1993:1090) om stöd och service till vissa
funktionshindrade. Ändringarna ska göra det möjligt för Försäkringskassan och
kommunerna att neka en assistansberättigad utbetalning av ersättning för personlig assistans som utförts inom en yrkesmässig verksamhet utan tillstånd enligt 23 § lagen om stöd och service till vissa funktionshindrade.

I anslutning till detta föreslås ändringar som medför skyldighet
för Försäkringskassan och kommunerna att informera Inspektionen
för vård och omsorg när en enskild kan antas bedriva verksamhet
med personlig assistans utan tillstånd. Inspektionen för vård och
omsorg föreslås även få en skyldighet att informera berörda
kommuner när ett tillstånd att bedriva personlig assistans återkallas.
Inspektionen för vård och omsorg föreslås få större möjligheter att
begära in information i tillsynsärenden.

Ändringarna föreslås träda i kraft den 1 november 2021.
