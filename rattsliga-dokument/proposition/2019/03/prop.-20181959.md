# Reglering av alkoglass m.fl. produkter

Regeringen föreslår en ny definition av vissa alkoholhaltiga preparat – alkoholhaltiga preparat som ur konsumtionssynpunkt är att jämställa med alkoholdrycker eller annars kan antas användas som berusningsmedel. Preparaten ska kallas ”alkoholdrycks\-liknande preparat”. Så långt det är möjligt ska de regleras på samma sätt som alkoholdrycker.

## Systembolaget får sälja de alkoholdrycksliknande preparaten

Regleringen omfattar bland annat försäljning, partihandel, marknadsföring, servering och tillsyn. Systembolaget får i uppdrag att sälja av de alkoholdrycksliknande preparaten.

## Reglering av reklam i radio\- och tv

För att de alkoholdrycksliknande preparaten ska regleras på liknande sätt som alkoholdrycker vid marknadsföring i radio och tv lämnar regeringen förslag till ändringar i radio\- och tv\-lagen.

## Flera berörda lagar påverkas

Regeringen föreslår att straffbestämmelserna i alkohollagen om olovlig försäljning, olovligt innehav, olovligt anskaffande och olovlig hantering också ska avse alkoholdrycksliknande preparat.

Även straffbestämmelserna i övriga berörda lagar – exempelvis lagen om straff för vissa trafikbrott, lagen om säkerhet vid tunnelbana och spårväg, sjölagen, järnvägslagen, luftfartslagen och ordningslagen – ändras på motsvarande sätt.

## Rätten att förverka alkohol breddas

Bestämmelserna om förverkande av alkoholdrycker i alkohollagen och den särskilda lagen om förverkande av alkoholhaltiga drycker m.m. samt i tidigare nämnda lagar ska också gälla alkoholdrycksliknande preparat.
