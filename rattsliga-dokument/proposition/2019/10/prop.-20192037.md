# Kompletterande bestämmelser till EU:s förordning om värdepapperisering

I denna proposition finns förslag till de ytterligare lagstiftningsåtgärder
som bör vidtas med anledning av EU:s förordning om värdepapperisering
((EU) 2017/2402\).

Det föreslås att den nuvarande lagen med kompletterande bestämmelser till EU:s förordning om värdepapperisering ska upphävas och ersättas av en ny lag med samma rubrik, till vilken bestämmelserna i den nuvarande lagen överförs. I propositionen föreslås bestämmelser om Finansinspektionens utrednings\- och tillsynsbefogenheter, om ingripanden och sanktioner vid överträdelser av förordningen samt om avgifter för att bekosta Finansinspektionens verksamhet enligt förordningen.

I propositionen föreslås även en ändring som rör första tillämpning av
en bestämmelse i lagen om värdepappersmarknaden som ännu
inte har trätt i kraft, enligt vilken svenska emittenter vars överlåtbara
värdepapper är upptagna till handel på en reglerad marknad i Sverige ska upprätta års\- och koncernredovisningen i ett format som möjliggör enhetlig elektronisk rapportering. Ändringen innebär att kravet ska tillämpas på års\- och koncernredovisningar som avser räkenskapsår som inleds den 1 januari 2020 eller senare.

Den nya lagen och lagändringarna till följd av EU:s förordning om
värdepapperisering föreslås träda i kraft den 1 februari 2020 och ändringen i fråga om lagen om värdepappersmarknaden den 1 januari 2020\.
