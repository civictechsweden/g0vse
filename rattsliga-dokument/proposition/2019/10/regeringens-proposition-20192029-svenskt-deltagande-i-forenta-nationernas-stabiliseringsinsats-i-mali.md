# Svenskt deltagande i Förenta nationernas stabiliseringsinsats i Mali

I propositionen föreslås att riksdagen medger att regeringen fortsatt ställer
en svensk väpnad styrka till förfogande för deltagande i Förenta
nationernas (FN) stabiliseringsinsats i Mali (Minusma) till den
31 december 2020, under förutsättning att det även fortsättningsvis finns
ett giltigt mandat för styrkan enligt beslut av FN:s säkerhetsråd.

Minusmas mandat omfattar att stödja genomförandet av fredsavtalet i Mali, stabilisering av landet och skydda civila, stöd till den politiska dialogen och nationell försoning, främja mänskliga rättigheter samt stödja humanitär biståndsverksamhet. Det planerade svenska styrkebidraget föreslås bestå av ett lätt skyttekompani som tillsammans med en nationell stödenhet utgör del av Minusmas samlade förmåga att upprätthålla FN:s säkerhetsrådsresolution 2480 (2019\).

Det svenska skyttekompaniet föreslås vara stationerat i Gao, huvudort i Minusmas östra sektor. Emellertid kan det svenska styrkebidraget komma att användas i hela Minusmas insatsområde.
Parallellt med det svenska styrkebidraget i Gao ska det svenska bidraget också omfatta en styrka för avveckling av det tidigare svenska
förbandsbidraget med tillhörande infrastruktur i Timbuktu.
Den totala styrkan beräknas under normala omständigheter bestå av
220 personer, inklusive officerare vid relevanta staber.

Om behov uppstår ska styrkan tillfälligt kunna förstärkas till högst 470 personer. I propositionen redogör regeringen för situationen i Mali och för det internationella samfundets och Sveriges engagemang i landet.

Regeringen redogör även för insatsens folkrättsliga mandat, det avsedda svenska deltagandet samt sina målsättningar och överväganden för insatsen.
