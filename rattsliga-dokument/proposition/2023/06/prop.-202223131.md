# Välfärdsteknik inom äldreomsorgen

Digital välfärdsteknik inom äldreomsorgen kan öka tryggheten för den enskilde och samtidigt förbättra arbetsmiljön för personalen. För att underlätta användningen av sådan teknik har regeringen överlämnat propositionen Välfärdsteknik inom äldreomsorgen, Prop. 2022/23:131 med ett tydligare regelverk för detta.

* I propositionen föreslås en ändring i socialtjänstlagen (2001:453\) som förtydligar möjligheten att använda digital teknik när insatser ges i form av hemtjänst eller boende i särskilda boendeformer för äldre. Exempel på
digital teknik är trygghetslarm med gps\-funktion och kamera för tillsyn i bostaden.
* Det föreslås också ändringar i lagen (2001:454\) om behandling av personuppgifter inom socialtjänsten för att stärka skyddet för personuppgifter.
* Bland annat föreslås vissa bestämmelser om dataskyddsåtgärder vid användning av digital teknik med funktioner som innebär monitorering, sensorering eller positionering.
* Vidare föreslås att den som beviljats en insats som genomförs med digital teknik ska samtycka till behandlingen av personuppgifter. Om insatsen medför behandling av personuppgifter som avser en närstående som stadigvarande sammanbor med den som beviljats insatsen, ska även den närstående samtycka till behandlingen.
* Det föreslås även bestämmelser om villkor för behörighetstilldelning och åtkomstkontroll.
* Det föreslås dessutom en rättelse av en felaktig hänvisning i lagen (2022:913\) om sammanhållen vård\- och omsorgsdokumentation.

Ändringarna i socialtjänstlagen och lagen om behandling av personuppgifter
inom socialtjänsten föreslås träda i kraft den 1 mars 2024\.
Ändringen i lagen om sammanhållen vård\- och omsorgsdokumentation föreslås träda i kraft den 1 januari 2024\.
