# Hemliga tvångsmedel – effektiva verktyg för att förhindra och utreda allvarliga brott

Hemliga tvångsmedel är ofta avgörande för att bekämpa allvarlig brotts­lighet och på så sätt öka trygg­heten i samhället. Det gäller särskilt brott som begås inom krimi­nella nätverk. De brotts­bekämpande myndig­heterna behöver kunna använda hemliga tvångs­medel i större utsträck­ning och på ett mer effektivt sätt för att allvarliga brott ska kunna förhindras, utredas och lagföras.

Regeringen föreslår därför bland annat följande:

* Preventiva tvångs­medel ska få användas i fler fall i syfte att förhindra särskilt allvarlig brotts­lighet som förekommer inom kriminella nätverk.
* Under en förunder­sökning ska hemliga tvångs­medel få användas för att utreda flera brott vars samlade straff­värde överstiger en viss nivå.
* Brottskatalogerna ska utvidgas så att hemliga tvångs­medel kan användas för att utreda fler typer av brott.
* Tillstånd till hemlig rums­avlyss­ning och hemlig kamera­övervakning ska få knytas till en misstänkt person i stället för en viss plats.
* Överskottsinformation som har kommit fram vid hemliga tvångs­medel ska få användas för andra ändamål.
* Rättssäkerheten för den enskilde ska stärkas, bland annat genom förbättrade möjlig­heter till insyn och tillsyn.

Lagändringarna föreslås träda i kraft den 1 oktober 2023.

Denna proposition bygger på en överens­kommelse mellan regeringen och Sverige­demokraterna.
