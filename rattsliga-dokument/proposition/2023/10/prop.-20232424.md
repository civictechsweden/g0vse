# Sänkt skatt på bensin och diesel och sänkt skatt på jordbruksdiesel

I propositionen föreslås att energiskatten på bensin (miljöklass 1\) sänks med 1 krona och 31 öre per liter jämfört med den nivå som skulle ha gällt med nuvarande omräkningsregler.

Summan av energi\- och koldioxidskatten för sådan bensin blir då 60 öre lägre per liter 2024 än skatten 2023\. Efter omräkning av energi\- och koldioxidskatten på övrig bensin sänks energiskatten så att summan av energi\- och koldioxidskatten blir 60 öre lägre per liter än skatten 2023\.

I propositionen föreslås också att skatten på diesel (miljöklass 1\) 2024 sänks med 341 kronor per kubikmeter jämfört med den nivå som skulle ha gällt 2024 med nuvarande omräkningsregler. Energiskatten på diesel i övriga miljöklasser ändras på motsvarande sätt.

Skatten på alkylatbensin föreslås höjas för att inte understiga EU:s minimiskattenivåer.

För 2025 föreslås att energi\- och koldioxidskattebeloppen för bränslen räknas om från 2024 års nivåer. För bensin (utom alkylatbensin) föreslås dock att de omräknade energiskattebeloppen sänks med 60 öre per liter.

De energi\- och koldioxidskattesatser som ska gälla för bränslen 2024 och 2025 föreslås framgå av lagen om skatt på energi.

I propositionen föreslås vidare att en utökad skattenedsättning på diesel som används i arbetsmaskiner och i skepp och vissa båtar i yrkesmässig jordbruks\-, skogsbruks\- och vattenbruksverksamhet ska gälla även för sådan förbrukning som sker under 2024\. Ansökan om återbetalning av skatt ska göras per kalenderkvartal.

Ändringarna föreslås träda i kraft den 1 januari 2024 respektive den 1 januari 2025
