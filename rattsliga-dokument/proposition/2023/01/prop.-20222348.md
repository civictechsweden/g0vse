# Sekretess vid Försäkringskassans handläggning av ärenden om elstöd samt slopad kontrolluppgiftsskyldighet

I propositionen föreslås att sekretess ska gälla vid Försäkringskassans
handläggning av ärenden om elstöd till elanvändare.

Vid handläggningen av sådana ärenden ska sekretess gälla till skydd för enskilds personliga förhållanden, om det inte står klart att uppgiften kan röjas utan att den enskilde eller någon närstående till denne lider men. Sekretess ska i sådana ärenden gälla också till skydd för uppgift som används för att identifiera elektriska anläggningar, om det inte står klart att uppgiften kan röjas utan att en enskild lider skada. De nya bestämmelserna ska införas i offentlighets\- och sekretesslagen (2009:400\).

I propositionen föreslås också att kontrolluppgiftsskyldigheten ska
slopas för elstöd som betalats ut till elanvändare. Den nya bestämmelsen ska införas i skatteförfarandelagen (2011:1244\).

Lagändringarna föreslås träda i kraft den 1 februari 2023\.
