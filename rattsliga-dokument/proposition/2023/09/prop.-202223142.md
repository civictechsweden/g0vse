# Nya trafikförsäkringsregler

Regeringen föreslår nya regler om trafik­försäkringen. Förslagen, som bygger på ett EU\-direktiv, ökar skyddet för dem som skadas i trafiken, bland annat genom att fler får rätt till ersättning ur försäkrings­systemet.

För att genomföra EU\-direktivet i svensk lag föreslår regeringen bland annat följande:

* Trafikskade­lagens tillämp­nings­område utvidgas så att även flertalet elspark­cyklar och vissa andra eldrivna cyklar utan pedaler omfattas av kravet på trafik­försäkring.
* Ett insolvens­garanti­system införs som säker­ställer att en skade­lidande får ersättning även om hans eller hennes trafik­försäkrings­givare blir föremål för tvångs­likvidation eller går i konkurs.
* Det högsta ersättnings­beloppet som kan betalas från en motor­tävlings­försäkring höjs.
* Det införs en möjlighet för köparen att välja i vilket land som en försäkring ska tecknas vid import av ett fordon.

Lagändringarna föreslås träda i kraft den 23 december 2023, förutom de om insolvens­garanti­systemet som i stället föreslås träda i kraft den dag som regeringen bestämmer.
