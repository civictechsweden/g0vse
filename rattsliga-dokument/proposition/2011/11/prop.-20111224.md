# Sekretess hos Försvarsexportmyndigheten

Propositionen innehåller förslag till ändringar i offentlighets\- och sekretesslagen (2009:400\) samt förslag till ändringar i lagen (1976:661\) om immunitet och privilegier i vissa fall.
Det föreslås att ändringar ska göras i offentlighets\- och sekretesslagen så att samma sekretess kommer att gälla hos Försvarsexportmyndigheten som hos bland annat statliga affärsverk och Försvarets materielverk när det gäller handlingar som innehåller uppgifter om villkoren i ett slutet avtal.

Regeringen föreslår vidare att vissa paragrafer i lagen om immunitet och privilegier i vissa fall ska upphävas respektive ändras med anledning av att ett antal samarbetsavtal som innehåller bestämmelser om immunitet och privilegier har upphört att gälla.
Lagändringarna föreslås träda i kraft den 1 maj 2012\.
