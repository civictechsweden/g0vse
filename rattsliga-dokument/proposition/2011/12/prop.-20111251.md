# Några begravningsfrågor

I propositionen föreslår regeringen ändringar i begravningslagen (1990:1144). Ändringarna innebär att den längsta tillåtna tiden mellan dödsfall och gravsättning eller kremering förkortas till en månad.

Regeringen föreslår i propositionen att lagen tydliggörs så att en gravrätt kan upplåtas med begränsningar och att det i sådana fall är upplåtaren som ansvarar för att gravplatsen hålls i ordnat och värdigt skick. Regeringen föreslår att det införs bestämmelser om återupptagande och upplåtelse av återlämnad gravrätt. Begravningsavgiften för dem som är medlemmar i Svenska kyrkan görs fri från kyrkoavgiften.

I propositionen tydliggör regeringen att länsstyrelsen ansvarar för tillsynen över begravningsverksamheten. För att kunna fullgöra tillsynsansvaret får länsstyrelsen rätt att inspektera verksamhet och på begäran få de upplysningar, handlingar och annat material som behövs för tillsynen. Kraven på de av länsstyrelsen förordnade begravningsombuden utökas och förtydligas.

Ändringarna i begravningslagen för begravningsavgift får följder i lagen (1965:269) med särskilda bestämmelser om kommuns och annan menighets utdebitering av skatt, m.m., lagen (1999:291) om avgift till registrerat trossamfund och skatteförfarandelagen (2011:000).

De ändringar som gäller begravningsavgiften föreslås träda i kraft den 1 januari 2013. Övriga ändringar föreslås träda i kraft den 1 maj 2012.
