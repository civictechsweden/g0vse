# Genomförande av det nya maskindirektivet, m.m.

Regeringen föreslår i sin proposition "Genomförande av det nya maskindirektivet, m.m.", 2007/08:65 ändringar i arbetsmiljölagen (1977:1160) och i lagen (1970:943) om arbetstid m.m. i husligt arbete.
Förslagen innebär bland annat att det blir möjligt för Arbetsmiljöverket att meddela föreskrifter/villkor om förbud mot, begränsning av eller villkor för att släppa ut tekniska anordningar och farliga ämnen på marknaden.
En ändring av tillsynsbestämmelserna i arbetsmiljölagen innebär att Arbetsmiljöverket också ska få möjlighet att besluta om att en tillverkare eller annan leverantör ska återkalla en produkt eller lämna varningsinformation - även om det inte finns någon särskild risk från arbetsmiljösynpunkt. På så sätt kan Arbetsmiljöverket ingripa mot produkter som endast är felaktigt märkta. Ändringarna föreslås träda i kraft den 15 juni 2008.
Förslag lämnas också om att arbetsmiljölagen i fortsättningen ska gälla även för arbete i arbetsgivarens hushåll. Därmed kommer lagen att gälla för alla slags arbeten. Det blir också följdändringar i lagen om arbetstid m.m. i husligt arbete.
En hänvisning införs för att tydliggöra att arbetsmiljölagen är tillämplig även i enlighet med vad som framgår av viss annan lagstiftning. Lagen förtydligas så att det uttryckligen framgår att kravet på produktinformation om tekniska anordningar också innefattar krav på anvisningar för montering, installation, användning och skötsel av anordningen. Dessa ändringar föreslås träda i kraft den 1 januari 2009.
