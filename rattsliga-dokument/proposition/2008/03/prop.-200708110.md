# En förnyad folkhälsopolitik

I propositionen redogör regeringen för en förnyad folkhälsopolitik. Folkhälsoarbetet bör ha människans behov av integritet och valfrihet som grund och bygga på sambandet mellan hälsans villkor och individens förutsättningar. Det hälsofrämjande inslaget i det förebyggande folkhälsoarbetet bör betonas. Kommuner och landsting har en nyckelroll inom folkhälsoarbetet och bör i den egenskapen förbättra och utveckla sina metoder och verktyg. Barn och unga samt äldre är särskilt angelägna målgrupper för det hälsofrämjandet folkhälsoarbetet. För att intensifiera och förstärka arbetet inom särskilt viktiga folkhälsopolitiska områden har regeringen avsatt 115 miljoner kronor 2008 och avser att avsätta samma belopp årligen 2009 och 2010\. Dessa medel kommer framför allt att användas till att stärka och stödja föräldrar i deras föräldraskap, att intensifiera det självmordsförebyggande arbetet, att främja bra kostvanor och fysisk aktivitet samt att minska tobaksbruket. Den nuvarande mål\- och uppföljningsstrukturen möjliggör ett bra och omfattande aktivt folkhälsoarbete men rubriceringen av målområdena bör tydliggöras. Regeringen föreslår att målområdena ska vara: 1\. Delaktighet och inflytande i samhället; 2\. Ekonomiska och sociala förutsättningar; 3\. Barns och ungas uppväxtvillkor; 4\. Hälsa i arbetslivet; 5\. Miljöer och produkter; 6\. Hälsofrämjande hälso\- och sjukvård; 7\. Skydd mot smittspridning; 8\. Sexualitet och reproduktiv hälsa; 9\. Fysisk aktivitet; 10\. Matvanor och livsmedel; 11\. Tobak, alkohol, narkotika, dopning och spel.
