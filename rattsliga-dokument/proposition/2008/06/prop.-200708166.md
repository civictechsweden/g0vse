# Nytt avgiftssystem för finansiering av inspektionen för strategiska produkter

I propositionen föreslås vissa ändringar i fråga om avgifter som tas ut för att finansiera Inspektionen för strategiska produkter (ISP). Syftet med de föreslagna ändringarna är att vidga kretsen av avgiftsskyldiga och att få till stånd ett system där avgifternas storlek fördelas på ett mer proportionerligt sätt mellan de företag som berörs av ISP:s verksamhet.

Ändringarna innebär att kretsen av avgiftsskyldiga vidgas från att i dag omfatta endast tillverkare av krigsmateriel eller produkter med dubbla användningsområden till att omfatta i stort sett samtliga som bedriver verksamhet som är föremål för ISP:s tillsyn eller tillståndsprövning.

Ändringarna innebär också att inspektionens internationella
verksamhet och dess verksamhet med tillståndsprövning enligt EG\-förordningar om ekonomiska sanktioner inte kommer att finansieras genom avgifter.

Ändringarna innebär vidare att regeringen eller den myndighet som regeringen bestämmer får bemyndigande att meddela föreskrifter om avgifterna.

Lagändringarna föreslås träda i kraft den 1 januari 2009\.
