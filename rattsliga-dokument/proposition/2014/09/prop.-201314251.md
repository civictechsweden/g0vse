# Associeringsavtal mellan Europeiska unionen, Europeiska atomenergigemenskapen och deras medlemsstater, å ena sidan, och Georgien, å andra sidan

I propositionen föreslås att riksdagen godkänner associeringsavtalet
mellan Europeiska unionen, Europeiska atomenergigemenskapen och
deras medlemsstater, å ena sidan, och Georgien, å andra sidan.
Förhandlingarna om ett associeringsavtal inleddes 2010 och avtalet
undertecknades den 27 juni 2014, då motsvarande avtal även
undertecknades med Moldavien och Ukraina. Unionens relationer med
Georgien har fördjupats de senaste åren, inte minst inom ramen för
Östliga partnerskapet, som etablerades vid ett toppmöte i Prag i maj 2009
efter ett initiativ från Sverige och Polen.
Avtalet syftar till att främja politisk associering och ekonomisk
integration grundad i de gemensamma värderingar som EU bygger på:
demokrati, respekt för mänskliga rättigheter och grundläggande friheter
samt rättsstatsprincipen. Genom avtalet upprättas ett djupgående och
omfattande frihandels\-område som möjliggör för Georgien att gradvis
integreras i EU:s inre marknad samtidigt som landet åtar sig att anpassa
sin lagstiftning till EU:s lagstiftning på en rad områden. Denna
anpassning kommer att utgöra kärnan i Georgiens fortsatta
reformsprocess och modernisering och kommer att stå i centrum för det
fortsatta samarbetet mellan EU och Georgien. Avtalet väntas leda till
utveckling av handel och investeringar mellan parterna samt till ökad
konkurrens. Dessa faktorer är grundläggande för ekonomiska reformer
och modernisering i Georgien.
