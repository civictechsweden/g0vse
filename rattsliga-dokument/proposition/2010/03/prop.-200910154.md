# Utökad finansiell samordning, m.m.

I propositionen föreslås möjlighet att bilda samordningsförbund som sträcker sig över länsgränser. Utgångspunkten är att den finansiella samordningen av rehabiliteringsinsatser ska bedrivas utifrån de lokala förutsättningar som finns i ett samverkansområde och för den målgrupp som är bosatt där. I dag är samordningsförbunds yttre gräns länsgränsen vilket innebär att antalet parter i ett samordningsförbund begränsas av länets geografiska sträckning. För att göra den finansiella samordningen mer flexibel föreslås att kommuner och landsting i olika län ska kunna vara medlemmar i ett och samma samordningsförbund. Bestämmelserna föreslås börja gälla den 1 juli 2010.

I propositionen föreslås också att nyanlända invandrare som deltar i aktiviteter enligt en etableringsplan har rätt att behålla den sjukpenninggrundande inkomsten (SGI). Så länge en person deltar i aktiviteter enligt en etableringsplan ska dock SGI vid sjukdom fastställas enbart på grundval av den inkomst av arbete som den försäkrade kan antas få under denna tid. Om ändring av SGI-skyddet inte görs skulle det kunna få negativa följder för de nyanlända som snabbt fått arbetsinkomster och därmed rätt till SGI, och därefter deltar i de etableringsinsatser som föreslås i lagen om etableringsinsatser (propositionen 2009/10:60). Bestämmelserna föreslås träda i kraft den 1 december 2010. Sjukpenninggrundande inkomst (SGI) är ett beräkningsunderlag för arbetsbaserade försäkringsförmåner som betalas ut per dag i form av till exempel sjuk- eller föräldrapenning.
