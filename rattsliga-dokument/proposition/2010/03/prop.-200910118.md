# Ändring av övergångsbestämmelserna till lagen (2008:145) om statligt tandvårdsstöd

Lagen (2008:145\) om statligt tandvårdsstöd trädde i kraft den 1 juli 2008\. Enligt punkt 2 i ikraftträdande\- och övergångsbestämmelserna till lagen, gäller äldre ersättningsbestämmelser för tandvårdsåtgärder som har påbörjats före tandvårdsreformens ikraftträdande. I punkt 4 i övergångsbestämmelserna anges att en förutsättning för att kunna få ersättning enligt äldre bestämmelser, är att vårdgivaren ansöker om ersättning hos Försäkringskassan inom fyra månader från det att tandvårdsåtgärden slutfördes.

I propositionen föreslår regeringen att övergångsbestämmelserna till lagen ändras på så sätt att punkt 4 inte längre gäller tandvårdsåtgärder som omfattas av en förhandsprövning som har begärts före den 1 juli 2008\. För tandvårdsåtgärder som har slutförts före den 1 september 2009 får ansökan om ersättning göras fram till den 1 september 2011\.

En vårdgivare, som har fått avslag på en begäran om ersättning på grund av att tidsfristen för ansökan enligt fyramånadersregeln inte har iakttagits, kan därmed på nytt ansöka om ersättning för de aktuella tandvårdsåtgärderna. Detta gäller även om det tidigare avslagsbeslutet har överklagats hos allmän förvaltningsdomstol som meddelat ett lagakraftvunnet avgörande. Lagändringen föreslås träda i kraft den 1 september 2010\.
