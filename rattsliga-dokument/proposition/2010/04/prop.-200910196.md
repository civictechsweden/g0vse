# Vissa konkurrensfrågor

I propositionen föreslås att lagen (2008:585\) om gruppundantag för vissa konkurrensbegränsande avtal inom försäkringssektorn anpassas till EU\-kommissionens förordning (EU) nr 267/2010 av den 24 mars 2010 om tillämpningen av artikel 101\.3 i fördraget om Europeiska unionens funk­tionssätt på vissa kategorier av avtal, beslut och samordnade förfaranden inom försäkringssektorn, som träder i kraft den 1 april 2010\. Genom anpassningen kommer samma materiella regler att gälla för bedömningen av konkurrensbegränsande avtal inom försäkringssektorn, oavsett om svensk eller EU:s konkurrensrätt är tillämplig i det enskilda fallet. Lagändringarna föreslås träda i kraft den 1 oktober 2010\.

Vidare föreslås i propositionen att lagen (1986:436\) om näringsförbud, lagen (1994:1845\) om tillämpningen av Europeiska gemenskapernas statsstödsregler, lagen (2005:590\) om insyn i vissa finansiella förbindelser m.m. och konkurrenslagen (2008:579\) anpassas till Lissabon­fördraget. Dessa lagändringar föreslås träda i kraft den 1 augusti 2010\.

Slutligen innehåller propositionen en redogörelse för regeringens åtgärder för att komma till rätta med konkurrensproblemen mellan offentlig och privat sektor med anledning av näringsutskottets betänkanden 2004/05:NU16 och 2005/06:NU16\.
