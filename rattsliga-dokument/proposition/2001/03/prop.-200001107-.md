# Bidrag vid korttidsstudier och vissa andra studiestödsfrågor

I propositionen föreslås vissa lagändringar till följd av den nya ordning som från och med den 1 juli 2001 skall gälla för bidrag till studerande vid korttidsstudier. Vidare föreslås en ändring i studiestödslagen (1999:1395\) och dess övergångsbestämmelser föreslås beträffande möjligheten att få studielån efter 41 års ålder. Vissa tidigare lån skall inte begränsa möjligheten till fortsatta lån. Lån som den studerande tidigare haft för studier på grundskolenivån skall inte räknas in i den sammanlagda tiden för rätt till fortsatta studielån. Lån på gymnasienivån för behörighetsgivande studier, som den studerande fått avskrivna vid högskolestudier, skall inte heller räknas in.

Dessutom föreslås att en ny övergångsbestämmelse till studiestödslagen införs för att underlätta för vissa högskolestuderande som får studiemedel enligt såväl de gamla som de nya bestämmelserna om studiestöd. Enligt bestämmelsen skall studiemedel i vissa fall kunna lämnas enligt äldre regler för att en högskolestuderande skall kunna slutföra sina
studier med studiemedel.

I propositionen föreslås ett tillägg i övergångsbestämmelserna till studiestödslagen som avser samordning mellan olika studiestöd. Slutligen föreslås vissa följdändringar i studiestödslagen med anledning av de termer och uttryck som används i inkomstskattelagen (1999:1229\).
