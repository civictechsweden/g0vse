# Kommersiell lokalradio

I propositionen föreslås nya villkor för den kommersiella lokalradion som syftar till att förstärka yttrandefriheten genom att öka mångfalden och den lokala förankringen i lokalradion.

Tillstånd att sända lokalradio skall inte längre fördelas genom ett auktionsförfarande utan av Radio- och TV-verket genom ett urvalsförfarande som huvudsakligen baseras på ägarförhållanden och åtaganden i fråga om programinnehåll.

I propositionen föreslås vidare att förbudet att ge tillstånd att sända lokalradio till tidningsutgivare samt programföretag som fått tillstånd av regeringen att sända ljudradio- eller TV-program avskaffas liksom förbudet för en tillståndshavare att ha mer än ett tillstånd.

Ett tillstånd att sända lokalradio får förenas med villkor av olika slag. Varje tillståndshavare skall dagtid sända minst tre timmar eget material. Det föreslås vidare att ett tillstånd att sända lokalradio skall gälla i högst fyra år. Tillstånden får därefter förlängas med högst fyra år i taget.

De befintliga tillstånden skall kunna förlängas med åtta år. Därefter får tillstånden förlängas med högst fyra år i taget. De som får nya tillstånd skall enligt förslaget betala en koncessionsavgift om 40 000 kr per år. För de befintliga tillstånden skall den avgift som fastställdes vid auktionsförfarandet betalas även under kommande tillståndsperioder.

Det föreslås vidare att de nya reglerna för den kommersiella lokalradion förs in i radio- och TV-lagen (1996:844) och att lokalradiolagen och den s.k. stopplagen upphävs.

De nya reglerna föreslås träda i kraft den 1 juli 2000.
