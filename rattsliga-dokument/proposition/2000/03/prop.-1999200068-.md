# Vissa skolfrågor

Regeringen föreslår att den pågående försöksverksamheten med ökat föräldrainflytande över utvecklingsstörda barns skolgång förlängs. Regeringen föreslår vidare att ämnet hemkunskap i grundskolans timplan får benämningen hem- och konsumentkunskap med anledning av ämnets förändrade karaktär i den reviderade kursplanen. Regeringen föreslår vidare att bestämmelserna i skollagen om lärlingsutbildning upphävs samt aviserar en förlängning av den pågående försöksverksamheten med en ny modern lärlingsutbildning. Slutligen gör regeringen den bedömningen att projektarbetet i gymnasieskolan skall betygsättas med samma betygssystem som gäller för gymnasieskolans kurser.
