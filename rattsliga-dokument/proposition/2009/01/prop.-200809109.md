# Vissa internationella adoptionsfrågor

I propositionen redovisar regeringen förslag till ändringar i 6 § och 6 a § lagen (1997:192\) om internationell adoptionsförmedling (LIA) i frågor om auktorisation av sammanslutningar som förmedlar internationella adoptioner. Regeringen föreslår att Myndigheten för internationella adoptionsfrågor (MIA) även ska kunna ge en auktoriserad sammanslut­ning auktorisation för att arbeta med adoptionsförmedling i en viss del av ett annat land, eller med viss adoptionskontakt, i stället för att som nu gäller en­dast kunna ge auktorisation för hela landet. Vidare föreslås att frågan om bedömningen av en aukto­riserad sammanslutnings sido­verksamhet ska göras i det samman­hang som gäller sammanslutningens auktorisation för ett visst land eller en viss del av ett annat land eller med en viss adoptionskontakt. I dag ingår denna bedömning i prövningen av auktorisation för sammanslutningens arbete i Sverige. Regeringen före­slår även att det i 6 a § LIA förs in en ny punkt med innebörden att det ska stå klart att adoptionssammanslutningen kommer att förmedla adop­tioner på ett sakkunnigt och omdömes­gillt sätt, utan vinstintresse och med barnets bästa som främsta riktmärke, för att auktorisation ska kunna beviljas för ett visst land. Reger­ingen föreslår också att det s.k. balans­kravet tas bort. Förslagen väntas inte medföra några ekonomiska konse­kvenser.

Ändringarna föreslås träda i kraft den 1 juli 2009\.
