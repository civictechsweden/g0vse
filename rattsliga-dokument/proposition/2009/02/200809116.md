# Kapitalhöjning i Europeiska investeringsbanken

I propositionen föreslås att riksdagen godkänner att Sverige medverkar i en kapitalhöjning i Europeiska investeringsbanken (EIB). Kapitalhöjningen finansieras helt ur bankens tillgängliga reserver och den innebär att Sveriges grundkapital i EIB ökar med 2 008 831 054 euro till 6 910 226 000 euro. Grundkapitalet består av dels inbetalt kapital, dels garantikapital. Garantikapitalet är det belopp som Sverige och övriga medlemsländer förbinder sig att tillhandahålla vid behov. Sveriges garantikapital för banken ökar med 1 908 389 501 euro till 6 564 714 700 euro genom förslaget. Även det inbetalda kapitalet ökar till följd av förslaget och ökningen finansieras genom en överföring från EIB:s tillgängliga reserver.
Förslaget har sin bakgrund i att EIB väntas nå gränsen för hur mycket institutionen kan låna ut med befintligt kapital före utgången av 2009, vilket är ett år tidigare än vad som bedömdes av banken i juni 2008. Finanskrisens effekter har skapat ett ökat behov av långivning från institutioner som EIB. Europa har gått in i en lågkonjunktur, vilket medfört att Europeiska rådet och Rådet för ekonomiska och finansiella frågor uppmanat EIB att öka sin utlåningsverksamhet.
Kapitalhöjningen beräknas vara tillräcklig för att rymma den långivning som förutses fram till och med 2015.
