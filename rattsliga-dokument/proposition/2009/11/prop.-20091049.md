# Förändringar i arbetslöshetsförsäkringen - stöd till personer som varit långvarigt sjukfrånvarande och familjehemsföräldrar

Propositionen innehåller förslag till ändringar i lagen (1997:238\) om arbetslöshetsförsäkring till följd av de reformerade reglerna i sjukförsäkringen.

## Förslag för personer som varit långvarigt sjukfrånvarande:

* Vid beviljande av en ny ersättningsperiod får den överhoppningsbara tiden omfatta upp till tio år.
* Om vissa villkor är uppfyllda får tid då förvärvsarbete utförts, som legat till grund för en tidigare beviljad ersättningsperiod, räknas ytterligare en gång.

Dessa regler föreslås gälla från och med den 1 januari 2010 till och med den 31 januari 2013\.

## Förslag för personer som tidigare varit medlem i en arbetslöshetskassa:

* Den som inte kan beviljas ytterligare sjukpenning, eller vars tidsbegränsade sjukersättning upphör och som återinträder i en arbetslöshetskassa får under vissa förutsättningar ersättning redan efter tre månaders medlemskap.

Regeringen eller den myndighet som regeringen bestämmer meddelar föreskrifter om viss schablonberäkning av de villkor för rätt till ersättning som får gälla för denna grupp.

Dessa regler föreslås gälla från och med den 1 januari 2010 till och med den 31 januari 2013\.

## Förslag för person som varit förhindrad att arbeta på grund av uppdrag att ta emot barn i familje\- eller jourhem:

* Tid när sökande varit förhindrad att arbete enligt ovan ska, under vissa förutsättningar, betraktas som överhoppningsbar tid vid bestämmande av ramtid. Med ramtid menas en viss tidsperiod före det att den sökande blev arbetslös.

Lagändringarna i denna del föreslås gälla från och med den 1 januari 2010\.
