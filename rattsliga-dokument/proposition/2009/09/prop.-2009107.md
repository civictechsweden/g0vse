# Vissa ändringar i arbetslöshetsförsäkringen

Propositionen innehåller förslag till ändringar i lagen (1997:238\) om arbetslöshetsförsäkring och lagen (1997:239\) om arbetslöshetskassor.

* En ansökan om arbetslöshetsersättning föreslås kunna göras hos arbetslöshetskassan inom nio månader från den sista dagen i den tidsperiod ansökan avser. Annars går rätten till ersättning för den perioden förlorad. Undantag föreslås kunna göras när det finns synnerliga skäl.
* En ändrad hänvisning föreslås med anledning av ikraftträdandet av Europaparlamentets och rådets förordning (EG) nr 883/2004 av den 29 april 2004 om samordning av de sociala trygghetssystemen.
* Det föreslås att en kassaföreståndare får vara det i mer än en arbetslöshetskassa.
* Det föreslås att en arbetslöshetskassas styrelse ska kunna uppdra åt kassaföreståndaren att fatta beslut i ärenden om uteslutning av en medlem och om frånkännande av rätt till arbetslöshetsersättning.
* Det föreslås en tidsgräns om tolv månader för korrigeringar av en arbetslöshetskassas avgifter till staten.
* Det föreslås att en arbetslöshetskassa, på begäran av Statistiska centralbyrån, ska lämna uppgifter om medlemskap och medlemmars ersättning till Statistiska centralbyrån.

Lagförslaget om samordning av de sociala trygghetssystemen föreslås träda i kraft den 1 maj 2010\. Övriga lagförslag föreslås träda i kraft den 1 januari 2010\.
