# Förbättrad tillsyn på miljöområdet

I propositionen föreslås nya och ändrade bestämmelser i miljöbalken som
syftar till att anpassa balken till den nya EU\-förordningen om offentlig
kontroll och EU\-förordningen om marknadskontroll. Propositionen innehåller
även nya bestämmelser som syftar till att effektivisera och förtydliga
tillsynen enligt miljöbalken.

Förslagen innebär att ordet tillsyn förtydligas och begränsas till att omfatta kontrollerande åtgärder som riktas mot ett tillsynsobjekt och främjande åtgärder som riktas till en enskild. Vidare innebär förslagen att länsstyrelserna ges rätt att förelägga kommuner, som inte fullgör sitt tillsynsuppdrag, att åtgärda brister i uppdraget. Tillsynsmyndigheterna får rätt att köpa in produkter och varor utan att ange att inköpet görs för myndighetens räkning. Förslagen i övrigt innebär i huvudsak att vissa bestämmelser om tillsyn, avgifter och tillträde i miljöbalken görs tillämpliga vid kontroll i enlighet med EU\-förordningen om offentlig kontroll och EU\-förordningen om marknadskontroll samt att EU\-förordningarna kompletteras med en straffbestämmelse.

Lagändringarna föreslås träda i kraft den 1 juli 2020\.
