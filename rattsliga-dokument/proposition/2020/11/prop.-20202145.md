# Extra ändringsbudget för 2020 – Ytterligare medel till kommuner och regioner, ökad testning och andra merkostnader med anledning av coronaviruset samt ändrade regler för kostförmån i särskilda fall

I denna proposition lämnar regeringen förslag till ytterligare åtgärder med anledning av spridningen av sjukdomen covid\-19\.

I propositionen föreslås att det införs en skattefrihet för förmån av fri
kost, under förutsättning att måltiden kommer från någon som saknar samband med arbetsgivaren och måltiden lämnas utan krav på motprestation. Förslaget syftar till att från förmånsbeskattning undanta måltider som lämnas av allmänheten i syfte att visa anställda uppskattning och stöd. Förslaget innebär att förmån av kost som lämnas efter den 29 februari 2020 under sådana förhållanden inte ska tas upp till beskattning. Förslaget medför ändringar i inkomstskattelagen, som föreslås träda i kraft den 1 januari 2021\.

Propositionen innehåller även förslag till ändringar i statens budget för
2020\. Bland annat föreslås att medel tillförs för ökade statsbidrag till
kommuner och regioner för merkostnader inom hälso\- och sjukvården och socialtjänsten till följd av covid\-19\. Det föreslås också att medel tillförs för ett ekonomiskt stöd från staten för vissa merkostnader för skyddsutrustning för personliga assistenter.
