# En kompletterande övergångsbestämmelse till försäkringsavtalslagen

Riksdagen beslutade den 16 februari 2005 att anta regeringens förslag till ny försäkringsavtalslag (2005:104). Den nya lagen, som träder i kraft den 1 januari 2006, ska enligt de nuvarande övergångsbestämmelserna bara tillämpas på kollektivavtalsgrundade försäkringar om vilka avtal har ingåtts efter lagens ikraftträdande eller som har förnyats därefter. Vid lagens tillkomst förväntades det nämligen att berörda parter skulle förnya de kollektivavtalsgrundade försäkringar som man vill ska falla under den nya lagen. Enligt vad som därefter har framhållits från berörda intressenter (parterna på arbetsmarknaden och de försäkringsbolag som meddelar kollektivavtalsgrundade försäkringar) är det dock ett omständligt förfarande att förnya försäkringarna på det sätt som övergångsbestämmelsen förutsätter, samtidigt som det anses angeläget att den nya lagen blir tillämplig snarast.
I denna proposition föreslår regeringen en kompletterande övergångsbestämmelse, som innebär att lagen i stället direkt ska tillämpas på äldre kollektivavtalsgrundade försäkringar. Därmed uppnås alltså en ordning som är mera praktisk för parterna och säkerställs ett snabbare ikraftträdande av lagen för denna typ av försäkringar.
