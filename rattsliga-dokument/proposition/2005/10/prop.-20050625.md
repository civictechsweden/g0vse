# Följdändringar med anledning av ny aktiebolagslag, m.m.

I propositionen lämnar regeringen förslag till följdändringar med anledning av den nya aktiebolagslag som träder i kraft den 1 januari 2006\.

Flertalet av de föreslagna ändringarna avser hänvisningar till aktiebolagslagen i andra författningar. Vidare föreslår regeringen dels ändringar för att anpassa terminologin i andra lagar till terminologin i den nya aktiebolagslagen, dels en del tillägg och ändringar som föranleds av att det i den nya aktiebolagslagen införs ett nytt rättsligt instrument \- delning av aktiebolag.

Följdändringarna föreslås träda i kraft samma dag som den nya aktiebolagslagen, den 1 januari 2006\.

I propositionen behandlas också frågan om ändrad tidpunkt för ikraftträdande av de nya bestämmelserna om redovisning och värdering av tillgångar till verkligt värde som riksdagen tidigare har beslutat om. Regeringen föreslår att ikraftträdandebestämmelserna ändras så att de nya värderingsprinciperna ska kunna tillämpas för räkenskapsår som inleds närmast efter den 31 december 2008\.
