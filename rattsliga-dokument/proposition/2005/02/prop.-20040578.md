# Förbättrade ersättningsmöjligheter vid oljeskador till sjöss

I propositionen behandlas frågor om ersättning vid oljeskador som orsakas genom utsläpp från tankfartyg. Det föreslås att Sverige ska tillträda 2003 års protokoll till 1992 års internationella konvention om upprättandet av en internationell fond för ersättning av skada orsakad av förorening genom olja.

Genom protokollet upprättas en ny internationell oljeskadefond, 2003 års kompletterande oljeskadefond. Denna fond ska betala ersättning för oljeskador när den ersättning som betalas av den ansvarige fartygsägaren och 1992 års oljeskadefond inte är tillräcklig för att täcka uppkomna skador. Sammanlagt kommer enligt dessa tre steg ett belopp om 750 miljoner särskilda dragningsrätter (cirka 7,7 miljarder kr) att finnas tillgängligt för ersättning åt skadelidande som drabbas av oljeskador.

Ett svenskt tillträde till 2003 års fondprotokoll gör att det behövs ändringar i de bestämmelser om rätt till ersättning för oljeskador som gäller i Sverige. Propositionen innehåller förslag till sådana lagändringar. Framför allt föreslås att lagen (1973:1199\) om ersättning från den internationella oljeskadefonden ersätts av en ny lag om ersättning från de internationella oljeskadefonderna. Övriga lagförslag innebär främst mindre justeringar som föranleds av ett tillträde till fondprotokollet.

Lagändringarna föreslås träda i kraft den dag regeringen bestämmer.
