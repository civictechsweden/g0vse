# Sänkt alkoholskatt för öl från oberoende småbryggerier

I denna proposition finns förslag om nedsatt alkoholskatt för öl från oberoende småbryggerier. Det föreslås att nedsättningen ska omfatta öl producerad av producenter vars årsproduktion uppgår till som mest 3 miljoner liter öl. Med årsproduktion avses produktionen av den aktuella drycken under föregående kalenderår.

Producenterna som omfattas av nedsättning delas in i fem olika kategorier utifrån sin årsproduktion. Öl från producenter i kategorin med lägst produktion ges skattenedsättning med 50 procent. Nedsättningen minskar sedan stegvis med 10 procentenheter per kategori.

Nedsättningen föreslås enbart gälla öl från producenter som är juridiskt och ekonomiskt oberoende från andra ölproducenter och dessutom inte tillverkar på licens. Det krävs även att producenten använder lokaler som är fysiskt skilda från andra ölproducenter. Om två eller fler småbryggerier samarbetar räknas de som ett enda oberoende småbryggeri, så länge deras totala produktion inte överstiger 3 miljoner liter.

En enskild ska ha rätt att ur beskattningsdatabasen få ut uppgifter om huruvida en producent av öl har anmält att den är ett oberoende småbryggeri och i sådana fall producentens anmälda årsproduktion om det inte av särskild anledning kan antas att den som uppgiften avser eller någon närstående lider men om uppgiften röjs.

Skatteverket ges vissa möjligheter till föreläggande och revision avseende den som är eller kan antas vara ett oberoende småbryggeri.

Ändringarna föreslås träda i kraft den 1 juli 2025\. Äldre bestämmelser ska fortfarande gälla för förhållanden som hänför sig till tiden före ikraftträdandet.
