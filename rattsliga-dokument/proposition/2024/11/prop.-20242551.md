# Hemlig dataavläsning mot allvarliga brott

Regeringen föreslår att lagen om hemlig dataavläsning ska gälla utan tidsbegränsning och med vissa justeringar.

Sedan 2020 har de brottsbekämpande myndigheterna, genom en tidsbegränsad lagstiftning, möjlighet att använda tvångsmedlet hemlig dataavläsning vid misstankar om allvarlig brottslighet. Det innebär att de med hjälp av tekniska hjälpmedel kan hämta in och ta del av information från till exempel en dator, en mobiltelefon eller ett användarkonto till en kommunikationstjänst. Hemlig dataavläsning är ett viktigt verktyg som ger myndigheterna tillgång till information som annars inte är tillgänglig. Regeringen föreslår att lagen om hemlig dataavläsning ska gälla utan tidsbegränsning med bland annat följande justeringar:

* Hemlig dataavläsning ska få användas i fler fall i syfte att utreda vem som skäligen kan misstänkas för ett brott.
* Reglerna för vilka typer av uppgifter som får hämtas in och för utformningen av ett tillstånd till hemlig dataavläsning ska förtydligas.
* Överskottsinformation som har kommit fram vid hemlig dataavläsning ska få användas för andra ändamål.
* Rättssäkerheten för den enskilde ska stärkas, bland annat genom förbättrade möjligheter till insyn och tillsyn.

Lagändringarna föreslås träda i kraft den 1 april 2025.
