# Utvidgat växa-stöd

Sedan 2017 kan vissa såkallade enmansföretag få en nedsättning av arbetsgivaravgifterna när en första person anställs i företaget (såkallat växa\-stöd). I propositionen föreslås dels att nedsättningen av arbetsgivaravgifterna utvidgas till att omfatta upp till två anställda, dels att beloppsgränsen för hur stor ersättning som omfattas av nedsättningen höjs till 35 000 kronor per månad.

Nedsättningen av arbetsgivaravgifterna utgör ett stöd av mindre betydelse enligt EU:s regler om statligt stöd. Den 1 januari 2024 trädde en ny EU\-förordning om stöd av mindre betydelse i kraft. I propositionen föreslås vissa lagändringar som behövs för att anpassa svensk skattelagstiftning till den nya förordningen.

I propositionen föreslås även en möjlighet för Skatteverket att förelägga företag att komma in med vissa uppgifter som behövs för transparensredovisningen enligt statsstödsgodkännandet från kommissionen för det statliga stödet i form av lättnader i beskattningen av personaloptioner i vissa fall.

Lagändringarna föreslås träda i kraft den 1 januari 2025\. Ändringarna av bestämmelserna om nedsättning av arbetsgivaravgifterna föreslås tillämpas på ersättning som ges ut efter den 31 december 2024\. Utvidgningen av nedsättningen av arbetsgivaravgifterna till upp till två anställda föreslås tillämpas på anställningar som påbörjas efter den 30 april 2024\.
