# Suspension av skatteavtalet med Ryssland

I propositionen föreslås att lagen (1993:1301) om dubbelbeskattnings­avtal mellan Sverige och Ryssland ska upphöra att gälla. Därmed upphör tillämpningen av avtalet i svensk lagstiftning. Förslaget föranleds av att regeringen avser att suspendera avtalet på folk­rättslig grund.

Suspensionen har sin grund att Ryssland i augusti förra året meddelade att man med omedelbar verkan beslutat att suspendera tillämpningen av ett antal artiklar i sina skatteavtal med 38 länder, däribland Sverige. Åtgärden angavs vara en följd av att de berörda länderna vidtagit ett antal olika åtgärder mot Ryssland till följd av Rysslands fullskaliga invasion av Ukraina.

Sverige har påtalat för Ryssland att suspensionen saknar stöd såväl i avtalet som i folkrätten och att det står Sverige fritt att med stöd av folkrätten vidta åtgärder om Ryssland inte återkallar sitt beslut. Ryssland har vidhållit sitt beslut, varför Sverige avser att suspendera och därmed tills vidare sluta att tillämpa hela avtalet. Denna åtgärd innebär inte att avtalet sägs upp och helt upphör att gälla, utan tillämpningen av avtalet kan återupptas i framtiden.

Upphävandelagen träder i kraft den dag som regeringen bestämmer. Den folkrättsliga suspensionen av avtalet koordineras med detta datum, som blir den tidpunkt från vilken tillämpningen av avtalet upphör.

---------------------------------------------------------------------------------------------------------

Den 30 januari 2025 fattade regeringen beslut om att skatteavtalet med Ryssland folkrättsligt suspenderas i sin helhet från och med den 1 februari 2025. Samma dag utfärdade regeringen en förordning (SFS 2025:54) som innebär lagen (2024:1313) om upphävande av lagen (1993:1301) om dubbel­beskattningsavtal mellan Sverige och Ryssland träder i kraft den 10 februari 2025. Enligt lagens ikraftträdande- och övergångsbestämmelser ska den upphävda lagen dock fortfarande gälla i fråga om

* källskatter, på belopp som har betalats eller tillgodoförts före den 10 februari 2025, och
* andra skatter på inkomst, på inkomst som har förvärvats före den 10 februari 2025.
