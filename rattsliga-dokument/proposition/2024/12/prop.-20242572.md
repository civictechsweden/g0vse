# Forskning och innovation på energiområdet för försörjningstrygghet, konkurrenskraft och klimatomställning

I propositionen lämnar regeringen förslag på riktlinjer för den verksamhet kring forskning och innovation på energiområdet som finansieras via anslag 1:3 Energiforskning, utgiftsområde 21 Energi.

Sverige har med den energipolitiska inriktningspropositionen (prop. 2023/24:105) gjort en omläggning av energipolitiken. Energiforskningen behöver anpassas till denna nya inriktning.

I propositionen lämnas förslag till ett nytt övergripande mål och ett nytt resultatmål för forskning och innovation på energiområdet. Regeringen bedömer vidare att det behövs ett tydliggörande av forskningsområdet för energiforskning och vilka områden som bör få ett ökat fokus under perioden 2025–2028. Regeringen bedömer även att det behövs en särskild
satsning på forskning och innovation på kärnkraftsområdet, och att Statens energimyndighet (Energimyndigheten) behöver förbättra sin uppföljning och sina analyser av energiforskningens nytta och effekter.
