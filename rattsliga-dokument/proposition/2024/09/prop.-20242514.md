# En effektivare och mer rättssäker klampning

I propositionen föreslås en ny klampningslag, som ersätter lagen (2014:1437\) om åtgärder vid hindrande av fortsatt färd.

I den nya lagen finns bestämmelser om förbud mot ett fordons fortsatta färd för att

* säkra verkställighet av sanktionsavgifter på vägtrafikområdet,
* hindra fortsatta överträdelser av yrkestrafiklagstiftningen, och
* hindra trafik med trafikfarliga förare eller bristfälliga fordon.

För att säkerställa att ett förbud följs får vissa föremål som behövs för
färden omhändertas och fordon klampas. Den nya lagen innehåller ingen
författningsreglerad tidsgräns för hur länge förbud och åtgärder får gälla.
Dessa ska bestå till dess att ett förskott för sanktionsavgiften har betalats
eller när det annars saknas skäl att upprätthålla förbudet. Besluten kan bli
föremål för omprövning och överklagande.

Det föreslås även att regeringen ska bemyndigas att meddela sanktionsavgifter vid överträdelser av vissa regler på yrkestrafik\- och taxitrafikområdet.

Lagändringarna föreslås träda i kraft den 1 januari 2025\.
