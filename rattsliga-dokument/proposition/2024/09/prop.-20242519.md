# Långsiktig reglering av vissa forskningsdatabaser

I propositionen föreslås en ny lag om vissa forskningsdatabaser, som ska komplettera befintlig dataskyddsreglering. Regelverket ska göra det möjligt för universitet och högskolor att föra forskningsdatabaser som har ett särskilt vetenskapligt värde ur ett långsiktigt perspektiv i syfte att skapa underlag för olika forskningsprojekt.

Insamlingen och behandlingen av personuppgifter i en sådan forskningsdatabas ska ske med de registrerades frivilliga medverkan. Ändringar i offentlighets- och sekretesslagen (2009:400) föreslås också, såväl för att skydda enskildas integritet som för att kompletterande uppgifter ska kunna inhämtas i en verksamhet med en forskningsdatabas från t.ex. registerhållande myndigheter. Syftet med förslagen är att förbättra förutsättningarna för registerbaserad forskning samtidigt som de registrerades personliga integritet skyddas.

Den nya lagen om vissa forskningsdatabaser ersätter den tidsbegränsade lagen (2013:794) om vissa register för forskning om vad arv och miljö betyder för människors hälsa, som upphör att gälla den 31 december 2024.

Slutligen föreslås att lagen (1999:353) om rättspsykiatriskt forskningsregister upphävs. Detta föranleder också en följdändring i lagen (2020:421) om Rättsmedicinalverkets behandling av personuppgifter.

Den nya lagen och lagändringarna föreslås träda i kraft den 1 januari 2025.
