# Genomförande av det nya blåkortsdirektivet

I propositionen föreslår regeringen de lagändringar som behövs för att genomföra det nya blåkortsdirektivet, som ersätter 2009 års blåkortsdirektiv. Förslagen syftar till att förbättra möjligheterna att attrahera och behålla högkvalificerade arbetstagare och underlätta dessa personers rörlighet inom EU.

Förslagen innebär bl.a. följande:

* För att ett EU\-blåkort ska kunna beviljas krävs att en utlänning har ett
anställningsavtal för högkvalificerad anställning med en
anställningstid om minst sex månader och att lönen är minst
1,25 gånger den genomsnittliga bruttoårslönen i Sverige.
* Tillämpningsområdet utvidgas så att färre personkategorier undantas
från möjligheten att beviljas ett EU\-blåkort.
* Möjligheten att byta från andra typer av uppehållstillstånd till ett EUblåkort inifrån Sverige utökas.
* En utlänning som vill byta till ett annat slag av arbete eller till en annan
anställning ska inte längre behöva ansöka om ett nytt EU\-blåkort. I
stället ska utlänningen anmäla byte av arbetsgivare eller förändringar
som påverkar villkoren för tillståndet till Migrationsverket.
* Den som har beviljats ett EU\-blåkort av en annan EU\-stat får resa in i
Sverige och bedriva affärsverksamhet i högst 90 dagar under en 180\-
dagarsperiod.
* En utlänning som har haft ett EU\-blåkort i en annan EU\-stat i minst
tolv månader får under vissa förutsättningar ansöka om ett EU\-blåkort
i Sverige med ett något förenklat förfarande.

Lagändringarna föreslås träda i kraft den 1 januari 2025\.
