# Extra ändringsbudget för 2024 – Ytterligare materiel och ekonomiskt stöd till Ukraina

I denna proposition lämnar regeringen förslag till ändringar i statens budget för 2024. Förslagen är en följd av det försämrade säkerhetspolitiska läget i Sveriges närområde med anledning av Rysslands fullskaliga invasion av Ukraina.

I propositionen lämnas förslag om bemyndiganden för regeringen att skänka försvarsmateriel till Ukraina som kan avvaras av Försvarsmakten under en begränsad tid. Vidare föreslås ökade anslag och bemyndiganden för att kunna ersätta materielen. I syfte att skapa förutsättningar för ett eventuellt framtida stöd till Ukraina inom luftförsvarsområdet föreslås även ett utökat bemyndigande för regeringen att göra beställningar av materiel till stridsflygplanet JAS Gripen. Propositionen innehåller också förslag om ett ökat anslag för att ge bidrag till fonder och bilaterala och
multilaterala donationsprojekt som har upprättats i syfte att stödja landet.

Dessutom föreslås bemyndiganden för regeringen att anskaffa försvarsmateriel och försvarsutrustning samt skyddsmateriel inom det civila området för att skänka dessa till Ukraina.
