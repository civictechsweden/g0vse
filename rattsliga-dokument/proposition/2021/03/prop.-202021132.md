# En förnyad strategi för politiken avseende alkohol, narkotika, dopning, tobak och nikotin samt spel om pengar 2021–2025

Regeringen redogör för en förnyad strategi för politiken om alkohol, narkotika, dopning, tobak och nikotin samt spel om pengar (ANDTS\-politiken).

Meningen är att ange mål och inriktning för hur samhällets insatser ska genomföras, samordnas och följas upp under strategiperioden 2021–2025\.

## Reviderat övergripande mål och sju långsiktiga mål

Propositionen innehåller förslag till ett reviderat övergripande mål för ANDTS\-politiken samt sju långsiktiga mål med prioriterade insatsområden som anger riktningen för ANDTS\-arbetet i sin helhet.

Med en förnyad strategi föreslår regeringen att innehållet i strategin även omfattar spel om pengar, narkotikaklassade förskrivna och icke\-förskrivna läkemedel samt en utvidgning av tobaksbegreppet till att även inkludera nikotinprodukter.

## Narkotikaprevention

Den förnyade strategin har ett ökat fokus på narkotika\-prevention med brottsförebyggande och brottsbekämpande insatser som bidrar till strategins mål.

Nuvarande ansvarsfördelning mellan myndigheter och samordningen på området kvarstår. Folkhälsomyndighetens roll som nationell samordnare bör bibehållas samtidigt som Socialstyrelsens roll bör tydliggöras och utvecklas avseende de delar i strategin som rör myndighetens ansvars\-områden. I syfte att följa utvecklingen på området föreslås att ett ANDTS\-politiskt forum inrättas och att ansvaret för att förvalta effektiva metoder och arbetssätt tydliggörs. Samverkan mellan myndigheter ska genomsyra arbetet.
