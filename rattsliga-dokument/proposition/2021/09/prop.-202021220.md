# Bättre uppföljning av läkemedel för djur

Regeringen föreslår en bestämmelse i lagen om handel med läkemedel. Bestämmelsen innebär att den som bedriver öppenvårdsapotek ska lämna uppgifter till E-hälsomyndigheten vid expedieringar av förskrivningar som avser läkemedel för behandling av djur.

Regeringen föreslår:

* ett bemyndigande för regeringen att meddela föreskrifter om vilka uppgifter som ska lämnas till E-hälsomyndigheten.
* att Läkemedelsverket ska informeras om ett öppenvårdsapotek inte lämnar de uppgifter som föreskrivs.
* en bestämmelse om tystnadsplikt för personal på öppenvårdsapotek som tillverkar eller expedierar läkemedel för behandling av djur eller lämnar råd och upplysningar som avser behandling av djur.
* en sekretessbrytande bestämmelse i offentlighets- och sekretesslagen för uppgifter om förordnande och expediering av läkemedel för behandling av djur som lämnas till expedierande personal på öppenvårdsapotek.
* ett tillägg i apoteksdatalagen om att apoteken får behandla personuppgifter för redovisning av uppgifter om expedieringar som avser behandling av djur.

Propositionen innehåller bedömningar om vilka uppgifter som bör samlas in och bör lämnas ut av E-hälsomyndigheten och vilka uppgiftsskyldigheter som bör gälla.

Lagändringarna föreslås träda i kraft den 1 januari 2022.
