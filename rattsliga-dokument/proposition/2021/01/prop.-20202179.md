# En tillfällig covid-19-lag

Regeringen föreslår en tillfällig lag om begränsningar för att förhindra spridningen av covid-19. Det allmänna ska i föreskrifter och beslut åtgärda trängsel eller förhindra smittspridning på annat sätt. Lagen gör träffsäkra åtgärder möjliga. Åtgärderna ska inte i onödan hindra verksamheter som kan genomföras på ett säkert sätt.

Om det behövs ska särskilda begränsningar kunna införas för verksamheter och platser som:

• allmänna sammankomster och offentliga tillställningar
• platser för fritids- eller kulturverksamhet som är öppna för allmänheten
• handelsplatser som är öppna för allmänheten
• kollektivtrafik och inrikes flygtrafik
• platser för privata sammankomster.

## Storlek på sällskap och förbud att vistas på platser

Regeringen föreslår att det ska vara möjligt att förbjuda att man samlas i sällskap av en viss storlek på platser där allmänheten har tillträde. Regeringen föreslår också en möjlighet att förbjuda att man vistas i exempelvis en park eller på en badplats om det på platsen finns en påtaglig risk för trängsel.

## Begränsningar för servering

Regeringen föreslår att lagen om tillfälliga smittskyddsåtgärder på serveringsställen ändras så att den ger ytterligare möjligheter för att införa begränsningar för serveringsställen. I samband med det föreslår regeringen också följdändringar i ordningslagen.

Den nya lagen och lagändringarna föreslås träda i kraft den 10 januari 2021. Den nya lagen ska, enligt förslaget, gälla tillfälligt och upphöra att gälla vid utgången av september 2021.
