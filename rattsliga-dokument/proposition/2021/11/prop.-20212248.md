# Kompletterande bestämmelser till EU:s förordningar inom sammanhållningspolitiken

Inom EU finns ett omfattande regelverk på området för sammanhållningspolitiken. EU:s sammanhållningspolitik har som mål att bidra till ekonomisk, social och territoriell sammanhållning inom unionen. Sammanhållningspolitiken regleras genom ett antal förordningar som gäller för sjuårsperioder. Europeiska unionen beslutade den 24 juni 2021 om nya förordningar för programperioden 2021–2027\. Förordningarna, som trädde i kraft den 1 juli 2021, förutsätter vissa lagstiftningsåtgärder.

I propositionen föreslår regeringen därför ändringar i lagen (1994:1708\) om EU:s förordningar om strukturstöd och om stöd till utveckling av landsbygden, lagen (2009:704\) om europeiska grupperingar för territoriellt samarbete samt lagen (2015:266\) om lokala aktionsgrupper.

I propositionen föreslås även att lagen (1996:506\) om överlåtelse av en förvaltningsuppgift till en övervakningskommitté m.m. upphävs.

Lagändringarna föreslås träda i kraft den 1 mars 2022\.
