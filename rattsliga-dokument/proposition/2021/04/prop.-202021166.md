# Extra ändringsbudget för 2021 – Förlängda ersättningar på sjukförsäkringsområdet, stöd till företag, kultur och idrott samt andra åtgärder med anledning av coronaviruset

I denna proposition lämnar regeringen förslag till ytterligare åtgärder med anledning av spridningen av sjukdomen covid\-19\.

I propositionen föreslås att den tillfälliga skatte\- och avgiftsfriheten för
förmån av fri parkering i anslutning till arbetsplatsen och för gåvor till
anställda som gällde under en del av 2020 förlängs till att gälla även under 2021\. För gåvor föreslås skattefriheten gälla upp till ett sammantaget värde om 2 000 kronor per anställd. Lagändringarna föreslås träda i kraft den 1 maj 2021\.

Det föreslås även att s.k. tillfälliga anstånd med inbetalning av skatt ska
kunna beviljas för fler redovisningsperioder och att nivån på anståndsavgiften ska sänkas. Lagändringarna föreslås träda i kraft den 26 april 2021\.

Dessutom innehåller propositionen förslag till ändringar i statens budget för 2021\. Medel föreslås för att förlänga ersättningar inom sjukförsäkringen och för sjuklönekostnader. Vidare föreslås medel för att förlänga omställningsstödet, omsättningsstödet till enskilda näringsidkare och stödet till handelsbolag. Dessutom föreslås att medel tillförs för ytterligare stöd till kultur och idrott, i form av bl.a. ett nytt evenemangsstöd, samt till lovaktiviteter för barn och unga. Slutligen föreslås medel för fortsatta insatser som rör vaccinering mot covid\-19 och åtgärder för att motverka ytterligare smittspridning.
