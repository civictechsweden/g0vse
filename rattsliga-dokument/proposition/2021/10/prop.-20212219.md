# En konsultationsordning i frågor som rör det samiska folket

I propositionen föreslår regeringen att en ny lag införs om konsultation i
ärenden av särskild betydelse för samerna. Syftet med konsultationer är att
främja det samiska folkets inflytande över sina angelägenheter.

Förslaget innebär att:

* regeringen, statliga förvaltningsmyndigheter och i ett senare skede regioner och kommuner, ska vara skyldiga att konsultera Sametinget innan beslut fattas i ärenden som kan få särskild betydelse för samerna,
* i vissa fall ska konsultation även genomföras med en sameby eller en samisk organisation,
* domstolar och vissa förvaltningsmyndigheter inte är skyldiga att konsultera, samt att
* vissa ärendetyper och även vissa andra särskilt angivna fall undantas från konsultationsplikten.

Den nya lagen och vissa relaterade lagändringar i sametingslagen föreslås träda i kraft den 1 mars 2022\.

Regioner och kommuner ansluts till konsultationsordningen vilket föreslås träda i kraft den 1 mars 2024\.
