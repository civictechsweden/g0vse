# Effektivare skattekontroll m.m.

Propositionen syftar till att stävja ekonomisk brottslighet och skattefusk. I propositionen föreslår regeringen bland annat:

\- att företagare inom restaurang\- och frisörbranschen ska föra personalliggare, från och med 1 januari 2007\. Skatteverket ska få göra oanmälda besök för att kontrollera personalliggarna.

\- att de brottsbekämpande enheterna inom Skatteverket ges rätt att medverka vid husrannsakan samt möjlighet att verkställa beslut om beslag i vissa fall, från och med 1 juli 2006\. Vidare föreslås att dessa enheter ges möjlighet till direktåtkomst till vissa uppgifter i beskattningsdatabasen.

\- en skyldighet för internationella företag att skriftligen dokumentera transaktioner med företag i intressegemenskap, från och med 1 januari 2007\.

Vad händer nu?
Riksdagen sade ja till propositionen den 2 juni 2006\. Du kan vända dig till Skatteverket för mer information.

Det tidigare aviserade förslaget om krav på typgodkända kassaregister ska lämnas till EG\-kommissionen för godkännande. Regeringen kommer därför att återkomma med en särskild proposition i denna del.
