# Säkerhet i vägtunnlar

I propositionen föreslås en lag om säkerhet i vägtunnlar. Lagen ska gälla alla tunnlar som är längre än 500 meter. På tunnlar utanför det transeuropeiska vägnätet ska lagen gälla endast tunnlar som projekteras efter ikraftträdandet.
Varje tunnel ska lyda under en tunnelmyndighet som ska vara tillsynsmyndighet. För varje tunnel som är under projektering, under byggande eller i drift ska det finnas en tunnelhållare som ansvarar för tunneln. Tunnelhållaren ska utse en säkerhetssamordnare som ska agera självständigt från tunnelhållaren och ha ansvar församordningen av förebyggande åtgärder och säkerhetsåtgärder. Tunnelhållaren ska också upprätta en säkerhetsdokumentation som ska hållas uppdaterad.
En tunnel får öppnas för allmän trafik endast efter tunnelmyndighetens godkännande. Godkännande ska lämnas om säkerhetskraven är uppfyllda och tunnelhållaren fullgjort sina övriga skyldigheter. Godkännande krävs också efter större byggnadstekniska eller driftsmässiga förändringar.
Tunnelhållaren ska se till att det sker regelbundna kontroller av tunnlar i drift i fråga om säkerhetskraven. Tunnelhållaren, den kommunala organisationen för räddningstjänst och polismyndigheten ska årligen, i samarbete med säkerhetssamordnaren, genomföra gemensamma räddningsövningar i tunnlar som är i drift.
Vidare föreslås att tunnelhållare vid trafikövervakning i tunnlar ska vara undantagna från tillståndsplikten för allmän kameraövervakning.
Lagarna föreslås träda i kraft den 1 juli 2006.
