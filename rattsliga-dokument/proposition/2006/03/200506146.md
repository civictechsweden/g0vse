# Fortsatt svenskt bidrag till den EU-ledda militära krishanteringsinsatsen Althea i Bosnien och Hercegovina

I propositionen redogör regeringen för den av Europeiska unionen (EU) ledda militära krishanteringsinsatsen Althea i Bosnien och Hercegovina. Regeringen föreslår att riksdagen medger att regeringen ställer en väpnad styrka om högst 250 personer till förfogande längst till och med mars 2007 som ett fortsatt svenskt bidrag till insatsen. Insatsen genomförs i enlighet med Förenta nationernas (FN:s) säkerhetsrådsresolution 1639 (2005). Säkerhetsrådets mandat löper ut den 21 november 2006. För
tiden därefter föreslår regeringen att riksdagens medgivande skall gälla under förutsättning att insatsen vilar på en folkrättslig grund i form av en resolution antagen av FN:s säkerhetsråd.
