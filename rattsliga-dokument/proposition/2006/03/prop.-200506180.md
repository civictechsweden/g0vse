# Ett stärkt nämndemannainstitut

I propositionen presenterar regeringen förslag som ska bidra till att stärka nämndemannainstitutet, samt skapa en mer allsidig sammansättning av nämndemannakåren.

Enligt regeringens mening bör de politiska partier som nominerar personer till nämndemannauppdragen bredda sitt rekryteringsarbete. Det föreslås att valförsamlingen i framtiden ska sträva efter allsidighet inte bara beträffande ålder, kön och yrke utan även avseende etnisk bakgrund. För att uppdraget som nämndeman i ökad utsträckning ska cirkulera bland medborgarna föreslås att valförsamlingen, om det finns flera alternativa sätt att uppnå en allsidig sammansättning, bör välja de personer som inte tidigare tjänstgjort som nämndemän eller som tjänstgjort kortast tid. För att underlätta arbetet med att rekrytera en allsidigt sammansatt nämndemannakår är det enligt regeringen angeläget att utforma ersättningsvillkoren så att de nämndemän som är yrkesverksamma likställs med dem som inte förlorar arbetsinkomst och att sammanträdesarvodet höjs.

I propositionen lämnar regeringen dessutom förslag som syftar till att skapa garantier för att den som tjänstgör som nämndeman är lämplig för uppdraget. Det föreslås att ett lämplighetskrav införs för uppdraget som nämndeman. Vidare föreslås regler om entledigande och avstängning av
nämndemän som visat sig olämpliga för uppdraget.

I propositionen föreslår regeringen slutligen vissa ändringar som rör nämndemännens tjänstgöring.

Lagändringarna ska enligt förslaget träda i kraft den 1 juli 2006\.
