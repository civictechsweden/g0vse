# Kreditering på skattekonto av stimulans till arbetsgivare för nystartsjobb samt vissa andra skattefrågor

I propositionen föreslås en lag som innebär att den subvention för s.k. nystartsjobb som regeringen redogjort för i budgetpropositionen för år 2007 kan ges genom kreditering på arbetsgivarnas skattekonto. Nystartsjobben ska öka möjligheterna för dem som står långt utanför arbetsmarknaden att komma tillbaka till arbete. Lagen föreslås träda i kraft den 1 januari 2007\.

Vidare föreslås också att ett utländskt företag som hör hemma i en stat inom Europeiska ekonomiska samarbetsområdet (EES) undantas från skyldigheten att ge in en förbindelse till Finansinspektionen om att lämna kontrolluppgifter om företaget på grund av bestämmelser i den staten är förhindrat att lämna kontrolluppgifter. Ändringen föreslås träda i kraft den 1 januari 2007\.

I propositionen föreslås även att justeringsregeln för vissa typer av förmånsbilar, s.k. miljöbilar, ersätts med en nedsättningsregel. Förslaget innebär att arbetsgivarna inte längre behöver ansöka hos Skatteverket om justering av förmånsvärdet utan själva kan beräkna förmånsvärdet även för dessa bilar. Detta medför en minskad administrativ börda för arbetsgivarna och en minskad arbetsbelastning för Skatteverket. De nya bestämmelserna föreslås träda i kraft den 1 januari 2007\.

Riksdagen sade ja till propositionen den 14 december 2006\.
