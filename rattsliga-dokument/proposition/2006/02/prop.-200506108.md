# Ändringar i lagen om vägtrafikregister

Propositionen innehåller två förslag till ändringar i lagen (2001:558) om vägtrafikregister. Det första ändringsförslaget innebär att ändamålet med behandlingen av vissa personuppgifter i vägtrafikregistret utvidgas. Syftet med ändringen är att polismyndigheterna i vissa fall ska kunna få direktåtkomst till de körkortsfotografier som finns i registret, för att på så sätt effektivisera handläggningen av förundersökningar om trafikbrott i samband med automatisk trafiksäkerhetskontroll. Enligt det andra förslaget ska Vägverket få möjlighet att tidsbegränsa en saluvagnslicens. Syftet med den ändringen är att öppna möjligheter för nystartade företag att erhålla saluvagnslicens.
Lagändringarna föreslås träda i kraft den 1 juli 2006.
