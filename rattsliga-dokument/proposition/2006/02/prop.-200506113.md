# Ökad kontroll av vapen

I propositionen föreslår regeringen att det i polislagen införs en bestämmelse som ger polisen viss rätt att i brottsförebyggande syfte söka efter vapen och andra farliga föremål i fordon.
I propositionen föreslår regeringen också att möjligheten enligt vapenlagen för enskilda att få skrota vapen tas bort och att vapen som ska skrotas alltid ska lämnas till en polismyndighet. Avsikten är att Statens kriminaltekniska laboratorium ska få ensamrätt att skrota vapnen.
Det föreslås vidare att reglerna för korttidsutlåning av vapen skärps på så sätt att det införs ett krav på att den som lånar vapen för självständigt handhavande ska ha ett särskilt tillstånd att låna skjutvapen. Därutöver föreslås vissa förtydliganden i reglerna om utlåning.
Propositionen innehåller också ett förslag om att en läkare ska vara skyldig att anmäla till polisen om en patient av medicinska skäl bedöms vara olämplig att inneha vapen. Vidare föreslås att polisen ska underrätta Försvarsmakten när myndigheten får kännedom om någon omständighet som kan medföra att en person som tillhör hemvärnets personal är olämplig att inneha vapen.
I propositionen föreslås vidare att vapeninnehavare med permanent innehavstillstånd för jakt- eller tävlingsskjutvapen för eget bruk meddelat av behörig myndighet i Danmark, Finland eller Norge ska ha rätt att utan särskilt tillstånd medföra dessa vapen med ammunition vid resa genom Sverige i anslutning till jakt eller tävling i något av de andra länderna. Det nuvarande kravet på införseltillstånd i dessa fall slopas alltså.
Propositionen innehåller också ett förslag om att sekretess inte längre ska gälla för uppgifter i vapenregister om namn och adress på vapenhandlare och andra näringsidkare som har rätt att ta emot vapen för översyn och reparation och för uppgifter om vilka vapen deras tillstånd avser.
Därutöver föreslås ett antal mindre förändringar. Lagändringarna ska enligt förslaget träda i kraft den 1 juli 2006.
