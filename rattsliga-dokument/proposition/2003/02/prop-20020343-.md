# Svenskt deltagande i en EU-ledd styrka i Makedonien

I propositionen redogör regeringen för utvecklingen i Makedonien (före detta jugoslaviska republiken Makedonien), förutsättningarna för stationering av en internationell styrka ledd av Europeiska unionen (EU) och förberedelserna för svenskt deltagande i en sådan styrka. Regeringen föreslår att riksdagen medger att regeringen ställer en väpnad styrka om högst 20 personer till förfogande under tolv månader för en EU\-ledd militär fredsfrämjande operation. Insatsen sker efter inbjudan av Makedoniens regering och i enlighet med Förenta nationernas (FN) säkerhetsråds resolution 1371, som uttrycker stöd för en internationell säkerhetsrelaterad närvaro i landet.
