# Vissa ägarfrågor m.m. rörande AB Svensk Exportkredit

Avtal har slutits dels mellan staten och ABB Structured Finance Investment AB (ABB) angående överlåtelse av bolagets aktier i AB Svensk Exportkredit (SEK) till staten, dels mellan staten, ABB och SEK om bl.a. en riktad utdelning från SEK till ABB som vederlag för överlåtelsen av ABB:s aktieinnehav till staten. Utdelningen förutsätts beslutas vid ordinarie bolagsstämma i SEK senast den 30 juni 2003. Avtalen är beroende av riksdagens godkännande. Staten kommer som ensam ägare till SEK att verka för att bolaget under de närmaste åren visar återhållsamhet i fråga om aktieutdelningar. Statens garantiåtagande gentemot SEK föreslås vidare få utökas i samband med att ABB upphör att vara ägare i SEK. I propositionen föreslås att riksdagen godkänner förvärvet av ABB:s aktier i SEK och bemyndigar regeringen att vidta de åtgärder som krävs för att genomföra förvärvet samt bemyndigar regeringen att ställa ut garantiförbindelse gentemot SEK.
