# Förmån av tandvård och övertagande av pensionsutfästelser m.m.

Regeringen har överlämnat en proposition till riksdagen som föreslår skatteändringar av
1. Tandvård
2. Pensionsutfästelser
3. Avkastningsskatten
4. Lånedatorer
5. Tipspengar
Skattefrihet för förmån av tandvård slopas
Regeringen föreslår att all tandvård som arbetsgivare bekostar räknas som en förmån och därför ska beskattas av arbetstagaren. Därtill föreslås att arbetsgivare ska få avdragsrätt för tandvårdskostnader.
Syftet med propositionen är att förmån av tandvård ska beskattas på samma sätt som andra slag av förmåner. Bestämmelserna föreslås träda i kraft den 1 januari 2004.
Pensionsutfästelser
Regelverket ger idag arbetsgivarna möjlighet att dra av kostnader för framtida tjänstepensioner upp till vissa belopp och för pension som står i rimlig proportion till lön och antal arbetade år. Den skatterättsliga regleringen har därmed stor betydelse för pensionsavtalens ramar. Det har dock i praxis godtagits ett förfarande som innebär en möjlighet att kringgå dessa skatterättsliga begränsningsregler genom att överflytta ansvaret för pensionsutfästelsen på någon annan. Genom att betala ersättning till den som tar över ansvaret för pensionsutfästelsen kan ett kostnadsavdrag tillskapas utan några gränser. Förslaget innebär att denna avdragsrätt begränsas. Avdrag får enligt förslaget bara göras när en överlåtelse av ansvaret sker vid byte av arbetsgivare i samband med en omstrukturering.
Syftet med förslaget är att motverka att nuvarande obegränsade avdragsrätt utnyttjas för omfattande skatteplanering och att säkerställa kravet på att det ska finnas ett egentligt pensionssyfte för att en pensionsavsättning ska gynnas skattemässigt.
Avdragsbegränsningen föreslås träda i kraft den 1 januari 2004. Begränsningen föreslås dock tillämpas på avtal om övertagande av pensionsutfästelser som ingåtts efter den 25 september 2003 i enlighet med den stoppskrivelse till riksdagen i vilken regeringen aviserat det förslag som nu läggs fram i propositionen (skr. 2003/04:14).
Avkastningsskatt
Förslaget syftar till att minska möjligheterna att kringgå avkastningsskatten på utländska kapitalförsäkringar. Förslaget innebär att skyldigheten att betala avkastningsskatt utvidgas på så sätt att den som har panträtt i en utländsk kapitalförsäkring också kan vara skyldig att betala avkastningsskatt. Bestämmelserna föreslås träda i kraft den 31 december 2003.
Skattefriheten för lånedatorer begränsas
Förslaget innebär att den som har en lånedator via sin arbetsgivare inte får byta ut denna förmån mot kontant ersättning med mer än 10.000 kronor. Anställda som har godkänt att deras lön sänks genom ett s.k. bruttolöneavdrag kan alltså göra en sådan lönesänkning med upp till 10.000 kronor under ett år utan skattekonsekvenser.
Görs bruttolöneavdrag med ett högre belopp är inte förmånen skattefri.
Syftet med reglerna är att begränsa möjligheterna att använda mycket dyrbara datorutrustningar som skattefria lånedatorer.
De nya bestämmelserna föreslås träda i kraft den 1 januari 2004. De ska dock inte tillämpas i de fall datorutrustningen levererats till den anställde före utgången av juni månad 2004 och det har sin grund i ett avtal som träffats mellan den anställde och arbetsgivaren före den 1 januari 2004.
Skattefriheten för tipspengar utvidgas
Skattefriheten för belöningar, s.k. tipspengar, vid avslöjande eller gripande av brottslingar utvidgas till att bland annat omfatta ersättning till den som har bidragit till att förebygga brott, eller att föremål tas i beslag.
De nya bestämmelserna föreslås träda i kraft den 1 januari 2004.
