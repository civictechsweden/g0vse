# Nya faktureringsregler när det gäller mervärdesskatt

Regeringen överlämnar idag en proposition till riksdagen som innehåller förslag till nya regler för fakturor när det gäller mervärdesskatt. De nya reglerna föranleds av ett EG-direktiv som togs 2001 i syfte att förenkla, modernisera och harmonisera fakturering av moms. De nya reglerna fastställer att det är säljaren som är skyldig att utfärda fakturor och tillåter att en tredje person, eller under vissa förutsättningar köparen, får utföra uppgiften att utfärda faktura för säljarens räkning. Reglerna fastställer även för vilka transaktioner fakturor ska utfärdas, tillåter att förenklade fakturor får utfärdas i vissa fall och anger att elektronisk fakturering är tillåten. En samlingsfaktura föreslås tillåtas för flera särskilda leveranser av varor eller tillhandahållanden av tjänster.
De föreslagna reglerna anger även hur arkivering av fakturor skall ske och förutsättningarna för arkivering av elektroniska fakturor utanför Sverige. Förslaget i denna del avser dock all räkenskapsinformation och inte bara fakturor.
De nya reglerna föreslås träda i kraft den 1 januari 2004.
Den som berörs av de nya reglerna om fakturor är i princip de som bedriver momspliktig verksamhet, dvs. den som är näringsidkare och som är skyldig att ta ut moms på det han säljer till andra näringsidkare och i vissa fall till privatpersoner. De ändringar som föreslås om arkivering av räkenskapsinformation utanför Sverige kan beröra alla som är bokföringsskyldiga enligt bokföringslagen (1999:1078) samt de som är skyldiga att bevara deklarationsunderlag enligt skattebetalningslagen (1997:483).
Riksdagen beslutade enligt regeringens förslag den 4 december 2003.
