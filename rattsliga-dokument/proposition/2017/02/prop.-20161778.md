# Kompletterande bestämmelser till EU:s förordning om faktablad för Priip-produkter

Europaparlamentet och rådet antog den 26 november 2014 förordning (EU) nr 1286/2014 om faktablad för paketerade och försäkringsbaserade investeringsprodukter för icke\-professionella investerare (Priipprodukter). Den 1 januari 2018 ska EU\-förordningen börja tillämpas.

EU\-förordningen syftar till att öka insynen och öppenheten avseende paketerade och försäkringsbaserade investeringsprodukter som erbjuds icke\-professionella investerare och där det belopp som ska betalas tillbaka till investerare kan fluktuera på grund av bl.a. resultatet av tillgångar som inte köps direkt av den icke\-professionella investeraren. Detta ska uppnås genom att utvecklare av Priip\-produkter ska upprätta faktablad om sina produkter som ska tillhandahållas icke\-professionella investerare.

I propositionen föreslås en ny lag med kompletterande bestämmelser till EU\-förordningen som syftar till att införa de bestämmelser i svensk rätt som krävs med anledning av förordningen. I lagförslaget anges att Finansinspektionen är behörig myndighet i Sverige enligt EU\-förordningen. I den nya lagen finns bl.a. bestämmelser om Finansinspektionens tillsynsbefogenheter och om skadeståndsskyldighet för Priip\-produktutvecklare. Vidare föreslås en ändring i offentlighets\- och sekretesslagen.

Den nya lagen och ändringen i offentlighets\- och sekretesslagen föreslås träda i kraft den 1 januari 2018\. För fysiska och juridiska personer som omfattas av artikel 32 i EU\-förordningen ska lagen tillämpas för första gången den 1 januari 2020\.
