# Sveriges sjöterritorium och maritima zoner

I propositionen föreslås en ny sammanhållen lag som anger den geografiska omfattningen av Sveriges sjöterritorium och maritima zoner med enhetliga geografiska koordinater uttryckta i det svenska referenssystemet SWEREF 99\. Lagen ersätter dels nuvarande lagstiftning om Sveriges sjöterritorium, dels berörda bestämmelser i nuvarande lagstiftning om kontinentalsockeln och om Sveriges ekonomiska zon. Det föreslås även vissa följdändringar i andra lagar.

Koordinaterna har mätts in eller beräknats i enlighet med folkrättsliga
principer, inklusive bestämmelserna i FN:s havsrättskonvention av den
10 december 1982\. Koordinater för punkter som är fastställda i överenskommelser med omkringliggande grannstater har, där så behövts, transformerats till SWEREF 99 från respektive avtal. Förslaget gör det möjligt för Sverige att redovisa officiella gränser och avgränsningslinjer i havet digitalt.

Vidare föreslås en ny lag som inrättar en angränsande zon runt Sveriges kust i direkt anslutning till territorialhavet, högst 24 nautiska mil räknat från baslinjerna. Inom zonen får Sverige utöva nödvändig kontroll för att förhindra och bestraffa överträdelser på svenskt territorium av bestämmelser som rör tullar, skatter, inresa eller hälsofrågor.

Sverige får också skydda arkeologiska och historiska föremål som påträffas inom den angränsande zonen. Kustbevakningen föreslås få
befogenheter att avvärja och ingripa mot brott i fråga om fornminnen. De nya lagarna liksom följdändringarna föreslås träda i kraft den 1 mars
2018\.
