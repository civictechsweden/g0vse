# Stärkt koppling mellan skola och arbetsliv

Propositionen innehåller förslag till ändringar i skollagen (2010:800\)
som innebär att en huvudman för grundskola eller specialskola ska ansvara
för att praktisk arbetslivsorientering (prao) anordnas under sammanlagt
minst tio dagar för alla elever i grundskolan från och med årskurs
8 och i specialskolan från och med årskurs 9 för de elever som läser
enligt specialskolans kursplaner.

Det föreslås också ändringar i skollagen som innebär att omfattningen i tid av det arbetsplatsförlagda lärandet för en elev som går gymnasial lärlingsutbildning tydligare ska framgå av det utbildningskontrakt som ska
tecknas för eleven. Det föreslås även att bestämmelser om utbildningskontrakt,
som motsvarar de som gäller för lärlingsutbildning i gymnasieskolan,
ska införas för lärlingsutbildning i gymnasiesärskolan.
Lagändringarna föreslås träda i kraft den 1 juli 2018\. De nya bestämmelserna
om att huvudmännen ska ansvara för att anordna prao ska
läsåret 2018/19 inte tillämpas för de elever som höstterminen 2018
påbörjar årskurs 9 i grundskolan respektive årskurs 10 i specialskolan.
