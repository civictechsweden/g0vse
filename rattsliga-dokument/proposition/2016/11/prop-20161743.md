# En ny hälso- och sjukvårdslag

I propositionen föreslås att en ny hälso\- och sjukvårdslag ska ersätta den nuvarande hälso\- och sjukvårdslagen. Den nya lagen syftar till att göra regelverket överskådligare, tydligare och mer lättillgängligt samt mer i enlighet med intentionen om en målinriktad ramlag.

Den nya hälso\- och sjukvårdslagen har en ny struktur och uppbyggnad men nästan alla bestämmelser i nuvarande hälso\- och sjukvårdslag förs över till den nya hälso\- och sjukvårdslagen. Avsikten är att åstadkomma en mer pedagogisk och överblickbar reglering som bättre motsvarar hälso\- och sjukvårdens organisation och som underlättar framtida uppdateringar av lagstiftningen. De flesta av paragraferna är utformade helt i överensstämmelse med motsvarande bestämmelser i gällande hälso\- och sjukvårdslag, eller skiljer sig från dessa bestämmelser enbart i språkligt eller redaktionellt hänseende.

Ett mindre antal förtydliganden och ändringar i sak i förhållande till nuvarande lag föreslås. Ett fåtal nya bestämmelser har tillkommit och följdändringar görs i en rad lagar med anledning av att den nuvarande hälso\- och sjukvårdslagen ersätts av den nya lagen. Lagförslagen föreslås träda i kraft den 1 april 2017\.

## Patientmaktsutredningen

Den 24 mars 2011 beslutade regeringen att tillkalla en särskild utredare med uppgift att lämna förslag på hur patientens ställning inom och inflytande över hälso\- och sjukvården kan stärkas (dir. 2011:25\). Utredningen antog namnet Patientmaktsutredningen.

Utredningen överlämnade i juni 2013 slutbetänkandet Ansvarsfull hälso\- och sjukvård (SOU 2013:44\). Den aktuella propositionen har sin grund i detta slutbetänkande. I slutbetänkandet behandlar utredningen frågor om hur vården kan ges på mer likvärdiga villkor, hur patientberättelser i klagomåls\- och anmälningsärenden systematiskt kan samlas in och bearbetas samt föreslår utredningen en ny lag för att ersätta hälso\- och sjukvårdslagen.
