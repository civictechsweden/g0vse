# Miljöbalken och EU:s kemikalielagstiftning

I propositionen föreslås ändringar som bör göras i miljöbalken med
anledning av att kemikalieregleringen i allt väsentligt nu finns i EU\-förordningar.
Ändringarna föranleds av EU\-förordningarna om bekämpningsmedel
(biocidprodukter och växtskyddsmedel), om klassificering
och märkning av ämnen och blandningar samt om fluorerade växthusgaser.

Kraven i EU\-förordningarna innebär att bestämmelser om produktinformation och godkännande av bekämpningsmedel behöver tas bort i 14 kap. miljöbalken. Vidare behöver straffbestämmelser införas i 29 kap. miljöbalken för överträdelser av EU\-förordningen om biocidprodukter samt för överträdelser av EU\-förordningen om fluorerade växthusgaser. För mark\- och miljödomstolarnas hantering av mål om fördelning av kostnader för tester som behöver göras enligt EU\-förordningarna om bekämpningsmedel föreslås en ny forumbestämmelse i 21 kap. miljöbalken.

Lagändringarna föreslås träda i kraft den 1 augusti 2016\.
