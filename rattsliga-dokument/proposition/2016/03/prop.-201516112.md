# Avtal om fördjupat partnerskap och samarbete mellan Europeiska unionen och dess medlemsstater, å ena sidan, och Republiken Kazakstan, å andra sidan

I propositionen föreslås att riksdagen godkänner ett fördjupat partnerskaps\- och samarbetsavtal mellan Europeiska unionen och dess medlemsstater, å ena sidan, och Republiken Kazakstan, å andra sidan. Det fördjupade partnerskaps\- och samarbetsavtalet ersätter det befintliga partnerskaps\- och samarbetsavtalet mellan Europeiska gemenskaperna och deras medlemsstater, å ena sidan, och Republiken Kazakstan, å andra sidan (prop. 1995/96:136\) som skrevs under 1995 och trädde i kraft 1999\.

Förhandlingarna om ett fördjupat partnerskaps\- och samarbetsavtal inleddes i juni 2011 och avtalet undertecknades den 21 december 2015\. Det fördjupade partnerskaps\- och samarbetsavtalet utgör ett viktigt steg mot ett ökat politiskt och ekonomiskt engagemang från EU:s sida i Centralasien.

Avtalet syftar till att fördjupa de politiska och ekonomiska förbindelserna mellan EU och Kazakstan och är grundat i de gemensamma värderingar som EU bygger på: demokrati, respekt för mänskliga rättigheter och grundläggande friheter samt rättsstatsprincipen.

Avtalet föreskriver samarbete på en rad områden, bland annat handel, miljö, energi, beskattning, utbildning och kultur, sysselsättning och sociala frågor, hälsa, vetenskap och teknik, transport, icke\-spridning samt bekämpning av terrorism och organiserad brottslighet.
