# Ett särskilt skydd mot repressalier för arbetstagare som slår larm om allvarliga missförhållanden

I propositionen föreslås en ny lag om särskilt skydd mot repressalier för
arbetstagare som slår larm om allvarliga missförhållanden. Arbetstagare
som utsätts för en repressalie av sin arbetsgivare i strid med den lagen
ska ha rätt till skadestånd. Även inhyrda som slår larm om allvarliga
missförhållanden i inhyrarens verksamhet ska omfattas av repressalieskyddet.

Förslaget innebär inte någon inskränkning av det skydd som kan
gälla på annan grund. Det ger inte heller någon självständig rätt att slå
larm. Lagen föreslås vara tvingande till arbetstagarens fördel.
Det ska vara fråga om ett larm om allvarliga missförhållanden i arbetsgivarens verksamhet. Med detta avses brott med fängelse i straffskalan eller därmed jämförliga missförhållanden. Det ska vara tillräckligt med konkreta misstankar om sådana missförhållanden. Vid interna larm behöver inte några ytterligare krav vara uppfyllda för att skyddet mot repressalier ska inträda enligt förslaget. Detsamma föreslås gälla vid larm till den egna arbetstagarorganisationen. Vid externa larm, dvs. när arbetstagaren offentliggör uppgifter eller lämnar uppgifter för offentliggörande, eller slår larm genom att vända sig till en myndighet, föreslås att det ska krävas att han eller hon haft fog för påståendet om allvarliga missförhållanden. Som utgångspunkt ska arbetstagaren också först ha larmat internt utan att arbetsgivaren vidtagit skäliga åtgärder. I vissa situationer ska det dock inte krävas att arbetstagaren först har slagit larm internt. Enligt förslaget ska lagens skydd mot repressalier inte gälla om en arbetstagare begår brott genom att slå larm.

Lagändringarna föreslås träda i kraft den 1 januari 2017.
