# Ett övergripande ramverk för aktiva åtgärder i syfte att främja lika rättigheter och möjligheter

I propositionen föreslås ändringar i diskrimineringslagen (2008:567\). Ändringarna innebär att arbetet med aktiva åtgärder inom arbetslivet och utbildningsområdet ska omfatta samma diskrimineringsgrunder som diskrimineringsförbudet och att en förklaring av uttrycket aktiva åtgärder införs. Ett övergripande ramverk för arbetet med aktiva åtgärder anvisas, medan utformningen av de konkreta åtgärderna överlämnas till arbets\-givare respektive utbildningsanordnare att utforma i samverkan med arbetstagare respektive studenter, elever och barn.

Det nuvarande kravet på en lönekartläggning för jämställda löner kvarstår och det föreslås att en sådan kartläggning ska genomföras årligen. När det gäller formerna för dokumentationen av arbetet föreslås att dagens krav på särskilda planer ersätts med ett allmänt krav på skriftlig dokumentation. Kravet på skriftlig dokumentation vid lönekart\-läggningen ändras till att omfatta företag med minst 10 arbetstagare i stället för dagens 25\.

Lagändringarna föreslås träda i kraft den 1 januari 2017\.
