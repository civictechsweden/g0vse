# Vissa frågor om trafikförsäkring och rättsskyddsförsäkring

Propositionen innehåller förslag till ändringar i trafikskadelagen och lagstiftningen för svenska och utländska försäkringsgivare. Förslagen syftar till att genomföra EG:s femte direktiv om motorfordonsförsäkring.
Ändringarna innebär att det blir enklare att få försäkringsskydd för den som vill importera ett motorfordon till Sverige från ett annat EES-land. En svensk försäkringsgivare och en EES-försäkringsgivare som driver verksamhet i Sverige ska få meddela försäkring för fordonet redan innan det införts till Sverige. Köparen ska alltså inte längre behöva skaffa en särskild korttidsförsäkring i det land där fordonet är registrerat.
Vidare föreslås att regeringen eller den myndighet som regeringen bestämmer bemyndigas att meddela föreskrifter om skyldighet för försäkringsgivaren att till den skadelidande ge ett motiverat besked om ersättning och att till försäkringstagaren utfärda intyg om skadefall.
I propositionen föreslår regeringen också ändringar i lagen om vissa avtalsvillkor för rättsskyddsförsäkring. Den försäkrade ska få större möjligheter att själv välja ombud. Vidare ska det i försäkringsavtalet informeras om de möjligheter som finns för den försäkrade att få tvister med försäkringsgivaren prövade.
Ändringarna ska enligt förslaget träda i kraft den 1 juli 2007.
