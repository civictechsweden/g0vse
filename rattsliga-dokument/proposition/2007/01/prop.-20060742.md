# Ursprungskontroll av fordon, m.m.

Propositionen innehåller två förslag till ändringar i fordonslagen (2002:574\). Den första föreslagna ändringen innebär att den ursprungskontroll av ett fordon som i dag huvudsakligen görs vid en registreringsbesiktning, ska delas upp i två delar, en dokument\- och registerkontroll respektive en kontroll av fordonets tekniska identitet. Dokument\- och registerkontrollen skiljs enligt förslaget från registreringsbesiktningen och benämns ursprungskontroll. Ansvaret för ursprungskontrollen ska åvila Vägverket. Kontrollen av fordonets tekniska identitet föreslås även fortsättningsvis utgöra en del av registreringsbesiktningen. Syftet med ändringen är att förbättra ursprungskontrollen och därmed förhindra eller försvåra att stulna fordon eller fordon med oklar identitet, där exempelvis stulna dokument åberopas, registreras i Sverige. Den andra föreslagna ändringen avser ett namnbyte (från "Det Norske Veritas Inspection AB" till "Inspecta Sweden AB").

Propositionen innehåller vidare förslag till ändringar i lagen (2005:395\) om arbetstid vid visst vägtransportarbete. Ändringarna är föranledda av att rådets förordning (EEG) nr 3820/85 den 11 april 2007 kommer att upphävas och ersättas av Europaparlamentets och rådets förordning (EG) nr 561/2006\.

Slutligen föreslås i propositionen att yrkestrafiklagen (1998:490\) ändras på så sätt att beslut i fråga om körprov för taxiförarlegitimation inte får överklagas.

Ändringarna i fordonslagen föreslås träda i kraft den 4 februari 2008 och ändringarna i lagen (2005:395\) om arbetstid vid visst vägtransportarbete och yrkestrafiklagen den 11 respektive den 1 april 2007\.
