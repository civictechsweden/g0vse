# Förlängd redovisningsperiod och vissa andra mervärdesskattefrågor

I propositionen lämnas förslag om förlängd redovisningsperiod för mervärdesskatt till tre kalendermånader för mindre företag. Syftet är att förbättra likviditeten och minska den administrativa bördan för dessa företag.
Vidare föreslås en mängd förändringar av mervärdesskattelagen. Till största delen är det anpassningar till gällande EG-rätt. Det som föreslås är bland annat följande:
- Det blir i vissa fall möjligt att ta ut moms på marknadsvärdet i stället för på det pris som säljaren och köparen har avtalat när det priset avviker från marknadspriset. Syftet med reglerna är att bekämpa skatteundandragande som kan ske när närstående personer säljer varor och tjänster till varandra.
- Moms på förskott eller a conton i byggverksamhet ska redovisas löpande när dessa faktureras och inte först när bygget är klart. Detta gäller i dag för andra branscher. Det blir lättare att redovisa momsen i byggbranschen genom att fakturadatum ska styra när momsen ska redovisas.
- Konkurrensen gynnas genom att viss offentlig verksamhet kan bli momspliktig om sådan verksamhet också bedrivs av privata företag som konkurrerar med det offentliga.
- Det blir lättare för kommuner att få lägga moms på hyran när de hyr ut lokaler i andra hand till andra kommuner. Ändringen motverkar konkurrenssnedvridning.
- Reglerna om momsfrihet vid återimport av varor justeras så att de bättre stämmer överens med mervärdesskattedirektivet.
- Det blir gynnsammare avdragsregler för kultursektorn när en särskild bestämmelse om avdragsbegränsning för moms på inköp till verksamheten slopas med anledning av ett avgörande i EG-domstolen.
- Reglerna skärps vid export av bilar så att det ska kunna visas att bilen varaktigtförts ut till ett land utanför EU. Detta ska motverka skatteundandragande.
- Det krävs färre uppgifter på kreditnotor som ska utfärdas när momsen skall justeras i samband med prisnedsättning och liknande fall, vilket underlättar för företagen.
Riksdagen sade ja till propositionen den 17 december 2007.
