# Skattelättnader för hushållstjänster, m.m.

I propositionen föreslås att den som köper hushållstjänster ska kunna få sin skatt sänkt med motsvarande hälften av arbetskostnaden. För att få skattelättnad ska arbetet vara utfört i eller i anslutning till köparens eller dennes förälders bostad eller fritidshus och den som utför arbetet ska ha F\-skattsedel. Den sammanlagda skattereduktionen uppgår till högst 50 000 kronor per person och år. Den som köper hushållstjänster kommer att kunna jämka sin preliminära skatt.

Några exempel på tjänster som omfattas är hushållsarbete såsom städning, klädtvätt och matlagning. Omsorg och tillsyn som t.ex. hjälp med på\- och avklädning, matning samt barnpassning omfattas också. I barnpassningen ingår hämtning och lämning av barn på dagis, fritids, skola och fritidsaktiviteter. Även vissa tjänster kopplade till tomt eller trädgården, till exempel snöskottning, ingår.

Bakgrunden till förslaget är bland annat att skapa nya jobb inom hushållssektorn och omvandla svart arbete till vitt arbete. Därtill vill regeringen förbättra förutsättningarna för att kvinnor och män ska kunna kombinera arbetsliv och familjeliv på lika villkor.

Den nya reglerna föreslås träda i kraft den 1 juli 2007 och tillämpas på utgifter för arbeten som utförts och betalats efter den 30 juni 2007\.

I propositionen föreslås även tillägg till inkomstskattelagens bilagor genom anpassning av EU\-direktiv rörande beskattning med anledning av Bulgariens och Rumäniens anslutning. Vidare föreslås att privat införsel av skattefria cigaretter från Bulgarien och Rumänien begränsas till 200 cigaretter från och med 1 juli 2007\.

Den 30 maj 2007 sade riksdagen ja till propositionen.
