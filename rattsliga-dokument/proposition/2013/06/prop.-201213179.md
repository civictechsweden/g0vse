# EU-miljömärket

Propositionen innehåller förslag till en ny lag om EU\-miljömärket som kompletterar Europaparlamentets och rådets förordning (EG) nr 66/2010 av den 25 november 2009 om ett EU\-miljömärke. EU\-förordningen ersätter en tidigare EU\-förordning om miljömärkning.

Den nya lagen innehåller bestämmelser om att regeringen får utse det eller de behöriga organ som för svensk del prövar ansökningar om tilldelning av EU\-miljömärket och villkoren för att använda detta samt utför marknadsövervakning och kontroll av användningen av EU\-miljömärket. Lagen innehåller även ett bemyndigande för regeringen eller den myndighet som regeringen bestämmer att meddela föreskrifter om vilka kriterier som ska vara uppfyllda för att en produkt ska få märkas med EU\-miljömärket. Lagen innehåller också bestämmelser om tystnadsplikt i vissa fall och om överklagande.

Den nya lagen föreslås träda i kraft den 1 januari 2014, då den nu gällande lagen (1994:1772\) om tillämpningen av det europeiska miljömärkningssystemet ska upphöra att gälla.
