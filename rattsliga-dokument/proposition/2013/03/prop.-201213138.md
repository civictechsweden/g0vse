# Intelligenta transportsystem på vägtransportområdet

I propositionen föreslås en ny lag om intelligenta transportsystem vid vägtransporter. Den föreslagna lagen, som är en ramlag, innebär att Europaparlamentets och rådets direktiv 2010/40 av den 7 juli 2010 om ett ramverk för införande av intelligenta transportsystem på vägtransportområdet och för gränssnitt mot andra transportslag, ITS-direktivet, genomförs i svensk rätt. Den nya lagen ska tillämpas vid transporter på väg.

Lagen ska gälla för informations- och kommunikationsteknik och tillhandahållande av tjänster med sådan teknik som syftar till att fungera gränsöverskridande inom Europeiska unionen. Det är fråga om teknik och tjänster som avser:

* användning av väg-, vägtrafik- och resedata,
* trafikledning och hantering av godstransporter,
* stöd för trafiksäkerhet och skydd av transporter, och
* samverkan mellan fordon och transportinfrastruktur.

Den nya lagen föreslås träda i kraft den 1 juli 2013.
