# Senarelagt införande av redovisningscentraler

I propositionen lämnas förslag till ändringar i lagen (2014:1020) om redovisningscentraler för taxitrafik och lagen (2014:1022) om ändring i taxitrafiklagen (2012:211).

Införandet av det nya systemet med redovisningscentraler för taxitrafik senareläggs och delas upp på det sättet att de regler som ska gälla för redovisningscentraler träder i kraft en tid före de skyldigheter som ska gälla för taxitrafikföretagen. Detta görs för att möjliggöra för de blivande redovisningscentralerna att bli godkända och starta upp sin verksamhet innan skyldigheterna för taxitrafikföretagen inträder.

De regler som avser redovisningscentraler för taxitrafik föreslås träda i kraft den 1 januari 2017 och de som avser taxiföretagens skyldigheter den 1 maj 2017.
