# Om katastrofmedicin som en del av svenska insatser utomlands m.m.

I propositionen föreslås att den personkrets som enligt lagen (2008:552\) om katastrofmedicin som en del av svenska insatser utomlands kan komma i åtnjutande av katastrofmedicinska insatser ändras från människor med hemvist i Sverige till människor med anknytning till Sverige. Vidare föreslås att katastrofmedicinska insatser i utlandet ska kunna tillhandahållas även för personer som inte har anknytning till Sverige. I propositionen föreslås även att det införs en ny bestämmelse i hälso\- och sjukvårdslagen (1982:763\) som ger landsting möjlighet att bedriva hälso\- och sjukvård i samband med sjöräddningsinsatser i de delar av havet som ligger utanför Sveriges sjöterritorium och där räddningstjänsten ankommer på svenska myndigheter. Lagändringarna föreslås träda i kraft den 1 juli 2015\.
