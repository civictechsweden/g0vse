# Genomförande av krishanteringsdirektivet

Propositionen innehåller förslag till lagändringar för att genomföra krishanteringsdirektivet. Krishanteringsdirektivet innebär att det införs ett ramverk för resolution av kreditinstitut och värdepappersföretag samt företag som ingår i samma koncern som sådana företag. Centralt i resolutionsprocessen är att företagets ägare och långivare, snarare än staten, ska bära eventuella förluster i företaget. Krishanteringsdirektivet syftar inte bara till att ge möjligheter att rekonstruera eller avveckla ovan nämnda företag utan även till att undvika att enskilda företag hamnar i problem som kan framtvinga resolution.

Krishanteringsdirektivet innehåller därför bestämmelser avseende resolution, förberedelser för ett sådant förfarande och förebyggande tillsynsåtgärder. I propositionen föreslås två nya lagar, lagen om resolution och lagen om förebyggande statligt stöd till kreditinstitut. I propositionen föreslås även ändringar i andra lagar, bl.a. i lagen om bank\- och finansieringsrörelse och lagen om värdepappersmarknaden.

Lagändringarna föreslås träda i kraft den 1 februari 2016\.

[Pressmeddelande: Nya regler för effektivare hantering av krisande banker](/pressmeddelanden/2015/11/nya-regler-for-effektivare-hantering-av-krisande-banker/ "Nya regler för effektivare hantering av krisande banker ")
