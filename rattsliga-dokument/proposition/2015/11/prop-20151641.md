# Fortsatt svenskt deltagande i Natos utbildnings- och rådgivningsinsats RSM i Afghanistan

![](/contentassets/cad755efa26341ca9d8e21d35f19812d/2015_16_41-forsattsblad.jpg?width=150&quality=85)

I propositionen föreslås att riksdagen medger att regeringen ställer en väpnad styrka om högst 50 personer till förfogande för deltagande i Natos utbildnings\- och rådgivningsinsats Resolute Support Mission (RSM) i Afghanistan till utgången av december månad 2016\. Utöver själva styrkebidraget ska det finnas möjlighet att tillföra en högst tillfällig förstärknings\- och evakueringsstyrka om högst 200 personer om situationen så kräver.

Det svenska styrkebidraget till RSM kommer i huvudsak vara verksamt i norra delarna av Afghanistan och främst bestå av rådgivare till regional ledningsnivå. Vidare tillkommer bidrag med stabsofficerare till de staber som leder RSM i Mazar\-e Sharif och Kabul.

Syftet med insatsen är att det internationella samfundet ska fortsätta att bistå de afghanska säkerhetsstyrkorna med utbildning, rådgivning och stöd i syfte att konsolidera de afghanska säkerhetsstyrkornas förmåga att självständigt kunna hantera säkerheten i landet. Det svenska RSM\-bidraget är ytterligare ett steg i avvecklingen av det svenska militära engagemanget i Afghanistan.

[Pressmeddelande: Fortsatt svensk närvaro i Afghanistan](/contentassets/771eff20f38c42a296f826270b896f8c/fortsatt-svensk-narvaro-i-afghanistan/ "Pressmeddelande: Fortsatt svensk närvaro i Afghanistan")
