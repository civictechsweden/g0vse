# Kamerabevakning i brottsbekämpning och annan offentlig verksamhet – utökade möjligheter och ett enklare förfarande

I propositionen lämnar regeringen förslag till ändringar i kamerabevakningslagen (2018:1200). Förslagen syftar till att reglerna om kamerabevakning ska bli mer ändamålsenligt utformade och motsvara de behov av bevakning som finns i dag.

Förslagen innebär bl.a. följande:

* Kravet på tillstånd till kamerabevakning tas bort.
* Brottsbekämpande myndigheter får möjlighet att bedriva kamerabevakning på fler platser. Bevakning ska kunna bedrivas på platser där det vid en framåtblickande bedömning finns risk för allvarlig
  brottslighet. Bevakning ska också kunna bedrivas på platser som är av
  strategisk betydelse för att motverka allvarlig brottslighet, även om det
  inte finns risk för brott på den platsen.
* Möjligheterna för brottsbekämpande myndigheter att kamerabevaka i
  brådskande fall förbättras.
* Det införs ett nytt undantag från kravet att göra en intresseavvägning
  vid bevakning som gör det möjligt för Polismyndigheten och
  Säkerhetspolisen att använda teknik med automatisk igenkänning av
  registreringsnummer (ANPR-teknik) i hela landet.
* Det införs nya och utvidgade undantag från kraven att upplysa och
  informera om kamerabevakning som brottsbekämpande myndigheter
  bedriver från ett civilt fordon eller drönare.

Lagändringarna föreslås träda i kraft den 1 maj 2025.
