# Ett nytt rättsmedel i dataskyddslagen och brottsdatalagen

Regeringen föreslår att ett nytt rättsmedel mot utebliven eller långsam handläggning hos tillsynsmyndigheten (Integritetsskyddsmyndigheten) införs genom ändringar i lagen med kompletterande bestämmelser till EU:s dataskyddsförordning och brottsdatalagen.

En person som har lämnat in ett klagomål till tillsynsmyndigheten ska efter att tre månader har gått från det att klagomålet lämnades in till tillsynsmyndigheten ha rätt att begära att få besked om huruvida tillsynsmyndigheten avser att inleda tillsyn eller inte. Tillsynsmyndigheten har enligt förslaget då två veckor på sig att antingen lämna ett sådant besked eller avslå begäran i ett motiverat beslut. Om tillsynsmyndigheten inte lämnar besked eller fattar beslut inom den tidsfristen ska begäran anses ha avslagits. Tillsynsmyndighetens beslut föreslås kunna överklagas till förvaltningsrätten. Detta gäller även i fråga om ett avslagsbeslut som ska anses ha fattats om det inte har lämnats något besked inom den angivna tidsfristen. Förvaltningsrätten ska, om den anser att tillsynsmyndigheten borde ha möjlighet att lämna ett besked i frågan om tillsyn ska inledas eller inte, förelägga myndigheten att göra det snarast.

Lagändringarna föreslås träda i kraft den 1 maj 2025.
