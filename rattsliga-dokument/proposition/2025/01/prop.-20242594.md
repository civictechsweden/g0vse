# Extra ändringsbudget för 2025 – Stöd till Ukraina

I denna proposition lämnar regeringen förslag till ändringar i statens budget för 2025. Förslagen är en följd av det försämrade säkerhetspolitiska läget i Sveriges närhet med anledning av Rysslands fullskaliga invasion av Ukraina.

I propositionen lämnas förslag om bemyndiganden för regeringen att skänka försvarsmateriel och materiel inom energiområdet till Ukraina som kan avvaras under en begränsad tid. Propositionen innehåller även förslag om ökade anslag och bemyndiganden för att anskaffa utrustning och iordningsställa materiel i syfte att skänka till Ukraina samt för att kunna ersätta delar av den materiel som föreslås skänkas till Ukraina. Därutöver innehåller propositionen förslag om ett bemyndigande för regeringen att under 2025 kunna besluta om försäljning av jaktrobotar av typen Rb 99 (AMRAAM).

Propositionen innehåller även förslag om annat stöd i syfte att stärka Ukrainas totalförsvarsförmåga. Propositionen innehåller dessutom förslag om ett bemyndigande för regeringen att skänka pansarskott till Moldavien, som kan avvaras av Försvarsmakten under en begränsad tid.
