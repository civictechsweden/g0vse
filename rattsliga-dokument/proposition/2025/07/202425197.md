# Kompletterande bestämmelser till EU:s mediefrihetsförordningProp. 2024/25:197

I propositionen föreslås en ny lag med kompletterande bestämmelser till EU:s mediefrihetsförordning. Lagen innehåller de bestämmelser som krävs för att mediefrihetsförordningen ska kunna tillämpas och få ett effektivt genomslag i Sverige.

Det föreslås att aktörer som tillhandahåller information enligt EU-förordningen ska lämna denna information och en uppgift om var den finns tillgänglig till tillsynsmyndigheten. I lagen föreslås också bestämmelser om bedömningar av företagskoncentrationer på mediemarknaden och om tillsyn. Därutöver föreslås bestämmelser om  tillsynsmyndighetens befogenheter och överklagande av myndighetens beslut.

I propositionen föreslås även en lag om ändring av den nya lagen. Ändringarna beror på att vissa bestämmelser i förordningen ska börja tillämpas vid en senare tidpunkt.

Den nya lagen föreslås träda i kraft den 1 januari 2026 och ändringarna i lagen föreslås träda i kraft den 8 maj 2027.
