# Anpassning av vissa skatte- och avgiftsnedsättningar till EU:s regler om statsstödProp. 2025/26:24

I propositionen föreslår regeringen anpassningar av svensk skattelagstiftning så att lättnader som lämnas som stöd av mindre betydelse ska lämnas på ett sätt som är förenligt med det EU-rättsliga regelverket.

Nedsättningen av arbetsgivaravgifterna när en första och andra person anställs i en näringsverksamhet (s.k. växa-stöd) föreslås utformas som en rätt till återbetalning av den del av arbetsgivaravgifterna som motsvarar dagens nedsättning. För att Skatteverket ska kunna övervaka och rapportera beviljade växa-stöd behöver företagen komma in med vissa uppgifter som de i dag inte lämnar. Det s.k. regionala avdraget som arbetsgivare som är verksamma i vissa angivna kommuner i Norrland och västra Svealand har rätt till vid beräkning av socialavgifterna föreslås anpassas till de villkor som gäller för regionala driftsstöd enligt den allmänna gruppundantagsförordningen (GBER), vilket bl.a. kräver en justering av avdragsberättigade sektorer. Det regionala avdraget som enskilda näringsidkare och fysiska personer som är delägare i handelsbolag får göra vid beräkning av egenavgifterna föreslås även fortsättningsvis lämnas som ett stöd av mindre betydelse, dock med vissa justeringar av avdragsberättigade sektorer. I propositionen föreslås vidare justeringar i uppgiftsskyldigheterna för vissa personer som har rätt till skattereduktionen för boende i vissa glest befolkade områden (regional skattereduktion) eller rätt till skattereduktion för mikroproduktion av förnybar el, och som har företag.

Lagändringarna föreslås i huvudsak träda i kraft den 1 januari 2026.
