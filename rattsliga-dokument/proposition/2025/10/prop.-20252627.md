# Ett förstärkt högkostnadsskydd för tandvårdProp. 2025/26:27

Regeringen föreslår att det nuvarande skyddet mot höga kostnader inom statligt tandvårdsstöd ska kompletteras med ett nytt stöd benämnt särskild tandvårdsersättning. Särskild tandvårdsersättning ska lämnas för ersättningsberättigande tandvårdsåtgärder som har slutförts under de förutsättningar som regeringen, eller den myndighet som regeringen bestämmer, har fastställt. För att särskild tandvårdsersättning ska lämnas får vårdgivarens pris för tandvårdsåtgärden inte överstiga referenspriset. Förslaget innebär att satsade medel ska komma patienterna till godo och att patienten inte ska betala en mellanskillnad mellan vårdgivarens pris och referenspriset.

Regeringen föreslår bland annat:

* att det i lagen om statligt tandvårdsstöd ska införas en definition av vårdgivarens pris,
* att en vårdgivare som är ansluten till Försäkringskassans elektroniska system för statligt tandvårdsstöd, om det inte finns särskilda skäl, ska vara skyldig att ge berättigade patienter den ersättningsberättigande tandvård som de behöver,
* att principen om att den som har det största behovet av tandvård ska ges företräde till vården ska föras in i tandvårdslagen,
* lagändringarna träder i kraft den 1 januari 2026.
