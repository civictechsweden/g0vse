# Skärpta åtgärder mot utförsel av stöldgods

I propositionen föreslås att ett nytt brott, utförselhäleri, införs. Straffet för utförselhäleri föreslås vara fängelse i högst två år och för grovt utförselhäleri fängelse i lägst sex månader och högst sex år. Även försök, förberedelse och stämpling till utförselhäleri och grovt utförselhäleri föreslås kriminaliseras.
Regeringen föreslår att det nya brottet ska ingå i Tullverkets huvuduppdrag.

I övrigt föreslår regeringen sammanfattningsvis följande.

* En särskild straffskala införs för narkotikasmuggling av normalgraden om narkotikan är avsedd att säljas.
* Anställda vid Tullverket som myndigheten utsett ska kunna biträda åklagare vid utredningar om självständigt förverkande. En tulltjänsteman ska, i likhet med en polisman, få inleda en sådan utredning.
* Brottsbekämpande myndigheter ska få behålla förverkad egendom för utbildningsändamål eller för forensiska ändamål.
* Egendom som har omhändertagits får under vissa omständigheter förstöras i förtid, bl.a. om vården av den är förenad med allvarliga säkerhetsproblem.

Det föreslås dessutom en rättelse av en felaktig hänvisning i lagen (1998:506) om flyttning och kontroll av vissa punktskattepliktiga varor. Lagändringen av rättelsekaraktär i lagen om flyttning och kontroll av vissa punktskattepliktiga varor föreslås träda i kraft den 1 juli 2025 och övriga ändringar den 1 september 2025.
