# Justering i lagen om särskild inkomstskatt för utomlands bosatta

I lagen (1991:586) om särskild inkomstskatt för utomlands bosatta finns en bestämmelse som innebär att arbete som en utomlands bosatt person utför utomlands på grund av anställning eller uppdrag i ett svenskt företag eller vid ett utländskt företags fasta driftställe i Sverige under vissa förutsättningar anses utfört här i landet och därmed kan beskattas i Sverige.
I propositionen föreslås att det i lagen tydliggörs att även arbete som utförs utomlands inom ramen för tillfällig uthyrning till en ekonomisk arbetsgivare i Sverige i vissa fall anses utfört här.

På grund av utformningen av de skatteavtal som Sverige har ingått med andra stater är tydliggörandet i praktiken endast av betydelse för personer med hemvist i Danmark för vilka avtalet mellan Sverige och Danmark om vissa skattefrågor är tillämpligt eller för personer med hemvist i stater med vilka Sverige inte har ingått skatteavtal.

Lagändringen föreslås träda i kraft den 1 juli 2025 och tillämpas första gången på lön eller annan därmed jämförlig förmån för arbete som utförs efter den 30 juni 2025 och där ersättningen betalas efter detta datum.
