# Ett mer sammanhållet borgenärsansvar för Centrala studiestödsnämnden

Propositionen innehåller förslag till ändringar i lagen (2007:324) om Skatteverkets hantering av vissa borgenärsuppgifter och i lagen (1993:891) om indrivning av statliga fordringar m.m.

På grund av redan beslutade ändringar i utsökningsbalken kommer Skatteverket att ta över Centrala studiestödsnämndens (CSN) borgenärsuppgifter vid skuldsanering, konkurs och ackord från och med den 1 september 2025. De ändringar som nu föreslås innebär dock att Skatteverket inte längre ska ta över några borgenärsuppgifter från CSN. Ändringarna syftar till en effektiv fördelning av borgenärsansvaret för fordringar som grundas på beslut av CSN.

I propositionen föreslås också vissa följdändringar som gäller Kronofogdemyndighetens möjligheter att medge uppskov och avbryta indrivning av fordringar som grundas på CSN:s beslut.

Lagändringarna föreslås träda i kraft den 1 september 2025.
