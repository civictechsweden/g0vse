# Det skatterättsliga företrädaransvaret – nya regler om befrielse och rådrumProp. 2025/26:52

I propositionen föreslås ändringar i reglerna om företrädaransvar i skatteförfarandelagen (2011:1244).

Bestämmelsen om befrielse från betalningsskyldighet ändras enligt
förslaget på så sätt att en företrädare helt eller delvis ska befrias från
betalningsskyldighet om det är oskäligt att företrädaren är betalningsskyldig
för den juridiska personens skatt eller avgift. Befrielsegrunden
preciseras genom ett antal omständigheter som särskilt ska beaktas vid
bedömningen av om betalningsskyldigheten är oskälig.

Det införs även en bestämmelse om rådrum. En företrädare som kan
komma att bli betalningsskyldig för en juridisk persons skatt eller avgift
ska efter ansökan kunna beviljas ett rådrum på två månader från den
ursprungliga betalningstidpunkten för skatt eller avgift som omfattas av
ansökan och först förfaller till betalning (rådrumsperiod). Rådrummet
innebär att prövningen av skyldigheten för företrädaren att personligen
ansvara för den juridiska personens obetalda skatter och avgifter flyttas
från skattens eller avgiftens ursprungliga förfallodag till den tidpunkt då
rådrummet upphör.

Lagändringarna föreslås träda i kraft den 30 juni 2026.
