# Utökade registerkontroller vid anställning i kommunProp. 2025/26:61

För att förhindra infiltration och otillåten påverkan, öka tryggheten och minska risken för att personer utsätts för brott inom kommunala verksamheter, vill regeringen ge kommuner bättre möjligheter till kontroll av personer som ska anställas.

Kommuner ska i fler fall än i dag kunna ta del av information från belastningsregistret – och i vissa fall även misstankeregistret – innan de anställer någon. Syftet är att motverka att personer med brottsliga eller skadliga intentioner tar anställning i kommunala verksamheter. Reglerna föreslås gälla för personer som ska

* arbeta i hemmet åt äldre personer eller vuxna med funktionsnedsättning,
* arbeta med barn, eller
* anställas till vissa ledande befattningar inom kommuner.

Reglerna införs i två nya lagar och genom ändringar i befintlig lagstiftning.

Lagarna och lagändringarna föreslås träda i kraft den 1 mars 2026.
