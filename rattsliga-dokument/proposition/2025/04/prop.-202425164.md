# En långsiktigt hållbar kommersiell radioverksamhet

I propositionen lämnas förslag på ändringar i radio- och tv-lagen (2010:696) som innebär att reglerna om tillstånd och villkor för att sända analog och digital kommersiell radio blir gemensamma. Förslagen syftar till att skapa goda förutsättningar för en långsiktigt hållbar kommersiell radioverksamhet med ett stort utbud för olika intressen och smakriktningar.

Förslagen innebär bl.a. följande.

* Dagens anbudsförfarande vid fördelningen av tillstånd att sända analog kommersiell radio ersätts med samma urvalsförfarande som gäller för digital kommersiell radio.
* Vid fördelningen av tillstånd ska en mångfald både till innehåll och ägande eftersträvas. Hänsyn får även tas till om en sökande har tidigare erfarenhet av kommersiell radio eller andra ljudmedier och har förutsättningar att bedriva långsiktig kommersiell radioverksamhet.
* Ett tillstånd att sända analog kommersiell radio får, på samma sätt som gäller för digital kommersiell radio, förenas med bl.a. villkor om att sända ett mångsidigt programutbud.
* Den som har tillstånd att sända analog kommersiell radio ska betala en årlig sändningsavgift. Avgiften ska bestämmas utifrån ett tillstånds marknadsvärde på den kommersiella radiomarknaden.

Dessutom föreslås ändringar i reglerna för tillståndsgivningen för tillstånd att sända ljudradio till utlandet och att vidaresända ljudradio.

Lagändringarna föreslås träda i kraft den 15 november 2025.
