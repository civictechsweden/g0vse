# Extra ändringsbudget för 2025 – Ytterligare stöd till Ukraina

I denna proposition lämnar regeringen förslag till ändringar i statens budget för 2025. Förslagen är en följd av det försämrade säkerhetspolitiska läget i Sveriges närhet med anledning av Rysslands fullskaliga invasion av Ukraina.

I propositionen lämnas förslag om ökade bemyndiganden för att upphandla och därefter skänka materiel och utrustning som efterfrågats av Ukraina. Propositionen innehåller även förslag om bemyndiganden för regeringen att skänka försvarsmateriel som kan avvaras av Försvarsmakten under en begränsad tid. I propositionen lämnas också förslag om ökade anslag för att kunna iordningsställa den materiel som ska skänkas och ökade anslag och bemyndiganden för att kunna ersätta delar av den materiel som föreslås skänkas till Ukraina. Vidare lämnas förslag på stöd inom det maritima området, räddningstjänst samt energi. Därutöver innehåller propositionen förslag för att stärka Ukrainas totalförsvarsförmåga och skydda de demokratiska processerna i Ukraina. I propositionen lämnas även förslag som innebär att medel som efter förslag i budgetpropositionen för 2025 beslutats och beräknats för stödet till Ukraina (den s.k. Ukrainaramen) omfördelas från 2026 till 2025.
