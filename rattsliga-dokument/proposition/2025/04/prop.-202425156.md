# Extra ändringsbudget för 2025 – Tillfälligt höjd subventionsgrad för rotavdraget

I propositionen föreslås att subventionsgraden för rotavdraget tillfälligt höjs under perioden 12 maj–31 december 2025 från 30 procent till 50 procent. Förslaget syftar till att stötta byggbranschen i det nuvarande konjunkturläget.

Förslaget medför ändringar i inkomstskattelagen (1999:1229), lagen (2009:194) om förfarandet vid skattereduktion för hushållsarbete och skatteförfarandelagen (2011:1244).

Ändringarna föreslås träda i kraft den 12 maj 2025 och upphöra att gälla vid utgången av december 2025.
