# Ett nytt regelverk för bygglov

I propositionen föreslås ändringar i plan- och bygglagen som innebär ett nytt, enklare, effektivare och mer ändamålsenligt regelverk för bygglov m.m.

Förslagen innebär att antalet åtgärder som kan utföras utan krav på bygglov och som kan tillåtas utan hinder i detaljplan och områdesbestämmelser utökas, i syfte att både skapa fler bostäder och öka fastighetsägares möjligheter att bestämma över hur den egna fastigheten ska utvecklas.

Vidare föreslås att lovplikten blir områdesdifferentierad. Fler och större åtgärder ska kunna vidtas utan lov i områden som inte omfattas av en detaljplan, exempelvis nybyggnad av komplementbyggnader och komplementbostadshus. Krav på lov föreslås dock gälla nära gräns, inom områden som är av riksintresse för totalförsvaret och inom särskilt värdefulla områden. Några övriga förenklingar som föreslås är:

* Större tillbyggnader möjliggörs utan krav på bygglov på alla byggnader.
* För en- och tvåbostadshus slopas kravet på bygglov för fasadändringar,
  vilket förenklar att t.ex. måla om, byta fasadmaterial och installera solceller eller takfönster.
* Bygglov får ges för vindsinredning i bostadshus i strid med vindsinredningsförbud i detaljplan.
* Tillbyggnader som inte omfattas av krav på lov ska få genomföras samtidigt som nybyggnad av ett en- eller tvåbostadshus.
* Kravet på planenligt utgångsläge slopas femton år efter att detaljplanens genomförandetid har gått ut.
* En befintlig byggnad utanför detaljplanelagt område får inredas med en eller flera lokaler upp till viss storlek utan krav på lov.

Lagändringarna föreslås träda i kraft den 1 december 2025.
