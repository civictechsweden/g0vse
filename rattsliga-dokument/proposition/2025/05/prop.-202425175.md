# Hemliga och preventiva tvångsmedel när barn under 15 år begår brott

Möjligheterna att använda hemliga och preventiva tvångsmedel är många gånger helt avgörande för att kunna förebygga, förhindra och utreda allvarlig brottslighet. Det gäller oavsett hur gammal gärningspersonen är. Den allvarliga brottsligheten tränger allt lägre ner i åldrarna och barn intar centrala roller i den riskbetonade organiserade brottsligheten. Den utvecklingen måste vändas och barnen skyddas från att involveras i kriminalitet.

För att stärka de brottsbekämpande myndigheternas förutsättningar att
bekämpa allvarlig brottslighet som begås av barn föreslår regeringen
följande:

* Hemliga tvångsmedel ska få användas för att utreda vissa allvarliga
  brott där den skäligen misstänkte är under 15 år.
* Preventiva tvångsmedel ska få användas mot barn under 15 år för att
  förebygga, förhindra och upptäcka viss särskilt allvarlig brottslighet.
* Barn ska kunna hållas kvar i fler fall och under något längre tid än i dag
  för förhör eller i syfte att överlämnas till exempelvis föräldrar eller
  socialtjänst.

Lagändringarna föreslås träda i kraft den 1 oktober 2025.
