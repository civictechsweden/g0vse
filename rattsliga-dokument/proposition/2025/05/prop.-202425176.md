# Anpassning av svensk rätt till den reviderade VIS-förordningen

Informationssystemet för viseringar (VIS) är ett EU-gemensamt informationssystem för utbyte av information mellan medlemsstaterna om viseringar för kortare vistelse, som också brukar benämnas Schengenviseringar.

I juli 2021 antogs en EU-förordning i syfte att reformera VISsystemet. Ändringarna innebär bl.a. att VIS-systemet också ska innehålla uppgifter om viseringar för längre vistelse, som i svensk rätt benämns nationella viseringar, och om uppehållstillstånd. Dessutom kommer åtkomsten till VIS-systemet för brottsbekämpande myndigheter att förbättras.

Förordningen är direkt tillämplig och gäller som lag i Sverige. Den ska börja tillämpas fullt ut vid ett datum som kommissionen ska fastställa.

I propositionen föreslår regeringen de lagändringar som behövs för att anpassa svensk rätt till EU:s reviderade regelverk om VIS-systemet.

Förslagen handlar om

* att det ska tydliggöras i vilka situationer en utlänning är skyldig att låta sig fotograferas och lämna fingeravtryck för att en kontroll mot systemet ska kunna genomföras
* att en skyldighet att låta sig fotograferas och lämna fingeravtryck ska införas i ärenden om nationell visering
* hur personuppgifterna ska behandlas
* hur regelverket ska förhålla sig till annan reglering om behandling av personuppgifter.

Lagändringarna föreslås träda i kraft den dag regeringen bestämmer.
