# Effektiva sanktioner inom luftfarten

I propositionen föreslås ändringar i luftfartslagen (2010:500) och miljöbalken.

Luftfartslagens straffbestämmelser föreslås omfatta även överträdelser av bestämmelser i EU-förordningar.

Vårdslöshet i lufttrafik som inte är grov ska kunna ligga till grund för ansvar och det förtydligas när ett brott ska bedömas som grovt.

Personer som under berusning utför en uppgift av väsentlig betydelse för flygsäkerheten utanför ett luftfartyg ska i större utsträckning än med nuvarande regelverk kunna dömas för flygfylleri.

Bestämmelserna om vite ska samlas i luftfartslagen.

Regeringen ska få meddela föreskrifter om att den som bryter mot en bestämmelse i en EU-förordning med gemensamma bestämmelser på det civila luftfartsområdet ska dömas till böter. Vidare ska regeringen kunna delegera möjligheten att meddela föreskrifter om vem som ska ha en skyldighet att lämna händelserapporter.

I miljöbalken föreslås en följdändring.

Enligt förslaget ska lagändringarna träda i kraft den 1 januari 2026.
