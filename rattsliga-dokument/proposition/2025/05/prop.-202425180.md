# Ökat informationsutbyte mellan myndigheter – en ny sekretessbrytande bestämmelseProp. 2024/25:180

Sekretess till skydd för enskilda ska inte hindra att uppgifter lämnas mellan myndigheter om det behövs för vissa syften. För att myndigheter ska ha möjlighet att fullgöra sina uppdrag på ett effektivt sätt behöver de ha tillgång till uppgifter som är korrekta, aktuella och relevanta. Uppgifter som finns hos en myndighet kan vara avgörande för att en annan
myndighet ska kunna fullgöra sitt uppdrag.

I propositionen föreslår regeringen att uppgifter ska kunna lämnas om det behövs för följande syften:

* Förebygga, förhindra eller upptäcka brottslig verksamhet.
* Utreda brott.
* Förebygga, förhindra, upptäcka eller utreda felaktiga utbetalningar.
* Förebygga, förhindra, upptäcka eller utreda fusk och olika typer av
  överträdelser.

Innan en uppgift lämnas ska det göras en intresseavvägning. En uppgift får
inte lämnas om övervägande skäl talar för att det intresse som sekretessen
ska skydda har företräde framför intresset av att uppgiften lämnas ut. Viss
sekretess undantas helt från bestämmelsens tillämpningsområde.

Lagändringen föreslås träda i kraft den 1 december 2025.
