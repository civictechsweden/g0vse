# Några tillägg och förtydliganden i den nya lagen om arbetslöshetsförsäkring

I propositionen föreslås vissa tillägg och förtydliganden i den nya lagen (2024:506) om arbetslöshetsförsäkring. Det föreslås ett undantag från huvudregeln att deltagare i arbetsmarknadspolitiska program inte har rätt till arbetslöshetsersättning. Undantaget gäller sökande som deltar i arbetsmarknadspolitiska program som avser särskilda insatser för personer med funktionsnedsättning som medför nedsatt arbetsförmåga.

Det föreslås också ett tydliggörande av att sökande som har varit medlemmar i eller anslutna till en arbetslöshetskassa i tolv månader eller mer inte ska vara förhindrade att få en ersättningsnivå om 60 procent. Vidare föreslås ett tydliggörande av att regeln om minskning av arbetslöshetsersättning vid ersättning på grund av arbetslöshet från någon annan än arbetslöshetskassan gäller när den ersättning som sökanden får avser samma månad som sökanden ansöker om arbetslöshetsersättning för.

Slutligen föreslås en ny övergångsbestämmelse som tydliggör att möjligheten att grunda arbetslöshetsersättningen under en ny ersättningsperiod på förhållanden från sökandens senast förbrukade ersättningsperiod ska gälla även när den senast förbrukade ersättningsperioden var en period enligt den nuvarande lagen (1997:238) om arbetslöshetsförsäkring.

De föreslagna ändringarna föreslås träda i kraft den 18 november 2025.Bestämmelserna ska dock tillämpas för tid från och med den 1 oktober 2025.
