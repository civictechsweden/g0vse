# Stärkt skydd för barn som riskerar att fara illaProp. 2025/26:12

Propositionen innehåller flera förslag som syftar till att stärka barns
möjligheter till skydd och stöd från socialnämnden.

I propositionen föreslår regeringen att

* fler myndigheter, anställda hos dessa myndigheter och ordningsvakter ska vara skyldiga enligt socialtjänstlagen (2025:400) att genast anmäla till socialnämnden om de i sin verksamhet får kännedom om eller misstänker att ett barn far illa.
* att det ska förtydligas i lagen att vissa myndigheter, anställda hos dessa myndigheter och yrkesverksamma personer redan omfattas av denna skyldighet.
* att socialnämndens återkoppling till anmälningsskyldiga ska ske inom en viss tid.
* att sekretess ska gälla hos anmälningsskyldiga för uppgift om en enskilds personliga förhållanden, när uppgiften hänför sig till en anmälan om oro för ett barn eller återkopplingen från socialnämnden till anmälaren, om det inte står klart att uppgiften kan röjas utan att den enskilde eller någon närstående till denne lider men.
* en uppgiftsskyldighet för viss personal som är verksam inom skolväsendet eller inom vissa särskilda utbildningsformer och annan pedagogisk verksamhet enligt skollagen (2010:800).
* att en förlängd gallringstid om 30 år från ett barns födelse ska gälla för vissa handlingar i barnets personakt.

Lagändringarna föreslås träda i kraft den 15 januari 2026.
