# Rapportering och utbyte av upplysningar om kryptotillgångar och vissa andra ändringar avseende det administrativa samarbetet på skatteområdetProp. 2025/26:5

Propositionen innehåller förslag till

* lagändringar för att genomföra rådets direktiv (EU) 2023/2226 av den
  17 oktober 2023 om ändring av direktiv 2011/16/EU om administrativt
  samarbete i fråga om beskattning (DAC 8)
* godkännande av det multilaterala avtalet mellan behöriga myndigheter
  om automatiskt informationsutbyte i fråga om kryptotillgångar och
  lagändringar för att genomföra avtalet och de underliggande
  modellreglerna för detta informationsutbyte (CARF)
* godkännande av tilläggsavtalet till det multilaterala avtalet mellan
  behöriga myndigheter om automatiskt utbyte av upplysningar om
  finansiella konton och lagändringar som syftar till att genomföra
  avtalet och ändringar i OECD:s gemensamma rapporteringsnormer i
  fråga om automatiskt utbyte av upplysningar om finansiella konton
  (CRS)
* en kontrolluppgiftsskyldighet vid avyttring av värdepapper som avser
  råvaror, kryptotillgångar eller index som omfattas av bestämmelserna
  i 52 kap. inkomstskattelagen.

Den enskilt största delen av propositionen avser bestämmelser om utbyte
av upplysningar om kryptotillgångar, där kraven som ställs i DAC 8
genomförs som en enhet tillsammans med CARF. Detta innebär att det
lämnas förslag på införandet av två nya lagar: lagen om inhämtande av vissa uppgifter på skatteområdet om kryptotillgångar och lagen om automatiskt utbyte av upplysningar om kryptotillgångar, samt två nya kapitel, 22 d och 49 f kap., i skatteförfarandelagen om kontrolluppgiftsskyldighet och en ny särskild avgift.

De ändringar som gjorts i CRS syftar dels till att effektivisera det
befintliga informationsutbytet och täcka vissa luckor i regelverket som har
uppenbarat sig efter sex års erfarenhet av informationsutbytet, dels till att
samordna det automatiska utbytet av upplysningar om finansiella konton
med det nya utbytet av upplysningar om kryptotillgångar. Dessa ändringar
i CRS har genom DAC 8 också tagits in i direktivet om administrativt samarbete i fråga om beskattning. Detta innebär att lagändringar behöver göras, bland annat i lagen om identifiering av rapporteringspliktiga konton med anledning av automatiskt utbyte av upplysningar om finansiella konton och i 22 b kap. skatteförfarandelagen.

I DAC 8 görs även vissa ytterligare ändringar. Bland annat skärps kraven för i vilka sammanhang ett utländskt skatteregistreringsnummer ska rapporteras och utbytas med andra medlemsstater. Det införs också bestämmelser om utbyte av uppgifter om förhandsbesked som gäller fysiska personer, bland annat där förhandsbeskedets beloppsmässiga omfattning överskrider 1,5 miljoner euro. I denna proposition föreslås bestämmelser för att genomföra dessa regler.

Bestämmelserna föreslås träda i kraft den 1 januari 2026.
