# En förbättrad modell för presumtionshyraProp. 2024/25:192

Regeringen föreslår ändringar i reglerna om hyror för nyproducerade bostäder, så kallade presumtionshyror. Syftet är att skapa bättre förutsättningar för att bygga nya hyresbostäder.

Möjligheterna att justera presumtionshyror löpande ska utökas. Sådana
hyror ska som huvudregel få ändras med ett belopp som motsvarar den
allmänna hyresutvecklingen på orten, om det inte finns särskilda skäl för att
ändra hyran med ett annat belopp. Det kan leda till att det i fler fall bedöms
som lönsamt att investera i nybyggnation av hyresbostäder. Inflyttningshyrorna kan också sättas lägre, vilket är positivt för dem som behöver en bostad.

Det ska även införas nya möjligheter att lösa tvister om inledande presumtionshyror och tvister om löpande justering av sådana hyror. De kollektivt förhandlande parterna på hyresmarknaden ska kunna avtala om att sådana tvister får prövas av en särskild skiljeman, som utses av hyresnämnden. Det kan bidra till mer effektiva förhandlingar om presumtionshyror och att tvister kan avgöras på ett enkelt och snabbt sätt om parterna inte kan komma överens.

I syfte att göra presumtionshyresmodellen mer flexibel föreslås också att
hyran ska kunna ändras i fler fall. Hyran ska kunna ändras på grund av individuella önskemål om tillval eller frånval från hyresgästen. För att möjliggöra angelägna moderniseringar av en fastighet ska hyran också kunna ändras med ett belopp som är skäligt med hänsyn till ett väsentligt intresse.

Lagändringarna föreslås träda i kraft den 1 januari 2026.
