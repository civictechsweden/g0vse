# Kriminalisering av oskuldskontroller, oskuldsintyg och oskuldsingreppProp. 2024/25:189

I Sverige förekommer oskuldskontroller, oskuldsintyg och oskuldsingrepp såväl inom som utanför hälso- och sjukvården. Det kan leda till allvarliga fysiska och psykiska konsekvenser för de drabbade. I syfte att stärka skyddet för de flickor och kvinnor som lever i en hederskontext föreslår regeringen att de två nya brotten ”oskuldskontroll” och ”intygande av sexuell oskuld” förs in i brottsbalken, och att ett straffbelagt förbud mot ”oskuldsingrepp” förs in i lagen (1982:316) med förbud mot könsstympning av kvinnor. Dessutom föreslås att underlåtenhet att avslöja eller förhindra äktenskapstvång och barnäktenskapsbrott ska kriminaliseras.

Förslagen innebär att det blir straffbart att

* undersöka någon annans kvinnliga könsorgan i syfte att, för egen eller
  annans del, bedöma om personen har haft, eller om det framstår som
  att personen har haft, vaginalt samlag eller deltagit i jämförbara
  penetrerande sexuella handlingar
* skriftligen eller muntligen intyga att någon annan har haft vaginalt
  samlag eller deltagit i jämförbara penetrerande sexuella handlingar,
  eller att så inte är fallet, med hänsyn till det kvinnliga könsorganets
  beskaffenhet
* göra ingrepp i någon annans kvinnliga könsorgan i syfte att det ska
  framstå som att personen inte har haft vaginalt samlag eller deltagit i
  jämförbara penetrerande sexuella handlingar
* underlåta att avslöja eller förhindra äktenskapstvång och barnäktenskapsbrott.

Straffet för oskuldskontroll respektive oskuldsingrepp föreslås vara fängelse i högst ett år. Straffet för intygande av sexuell oskuld föreslås vara böter eller fängelse i högst sex månader.

Lagändringarna föreslås träda i kraft den 1 december 2025.
