# Ett effektivt straffrättsligt skydd för statliga stöd till företagProp. 2024/25:187

I propositionen föreslår regeringen att en subventionsbrottslag ska införas. Genom lagen får statliga stöd till företag och andra juridiska personer som beslutas av statliga myndigheter och enskilda organ ett särskilt straffrättsligt skydd.

Den som uppsåtligen eller av grov oaktsamhet lämnar oriktiga uppgifter eller inte anmäler ändrade förhållanden och på så sätt orsakar fara för att statligt företagsstöd felaktigt betalas ut, tillgodoräknas eller inte återkrävs ska dömas för brott. Förslagen innebär en utvidgning av det straffbara området jämfört med bestämmelserna om bedrägeri och omfattar även det nuvarande omställningsstödsbrottet, som därmed upphävs. Brottsbalkens bestämmelser om subventionsmissbruk och grovt subventionsmissbruk, som avser stöd finansierade med EU-medel, flyttas till subventionsbrottslagen och utvidgas till att omfatta statligt företagsstöd.

I propositionen föreslås även att en lag om underrättelseskyldighet vid felaktiga utbetalningar av statligt företagsstöd ska införas. Underrättelseskyldigheten omfattar de statliga myndigheter och enskilda organ som beslutar om statligt företagsstöd samt Kronofogdemyndigheten. Även regionerna omfattas av underrättelseskyldighet till viss del. En underrättelse ska lämnas till den utbetalande aktören om det finns anledning att anta att statligt företagsstöd felaktigt har betalats ut, kan komma att betalas ut eller har använts för ett annat ändamål än det som det har beviljats för.

Regeringen föreslår vidare att lagen (2008:206) om underrättelseskyldighet vid felaktiga utbetalningar från välfärdssystemen ska utvidgas så att även regionerna omfattas av underrättelseskyldigheten till viss del.

De nya reglerna föreslås träda i kraft den 1 januari 2026.
