# Intelligenta transportsystem – genomförande av ändringsdirektiv

I propositionen föreslås ändringar i lagen (2013:315) om intelligenta transportsystem vid vägtransporter. Ändringarna är en del av genomförandet av EU:s direktiv (EU) 2023/2661 om intelligenta transportsystem på vägtransportområdet.

Genom ändringarna i direktivet utvidgas tillämpningsområdet så att fler datatyper och tjänster för intelligenta transportsystem omfattas. Datatyperna ska göras tillgängliga via en nationell åtkomstpunkt i maskinläsbara format och ha en viss geografisk täckning senast vid bestämda datum. Även tjänsterna ska tillhandahållas med en viss geografisk täckning vid en angiven tidpunkt.

De huvudsakliga nyheterna finns i två nya bilagor till direktivet (bilaga III och IV). Bilagorna och direktivet är mycket omfattande med detaljerad information.

Enligt förslagen ska därför både ändringsdirektivet och det ursprungliga direktivet i fortsättningen genomföras med föreskrifter på lägre nivå än lag. I lagen, som omarbetas, föreslås bemyndiganden som möjliggör ett sådant genomförande.

Ändringsdirektivet ska vara genomfört senast den 21 december 2025.

Lagändringarna föreslås träda i kraft den 15 december 2025.
