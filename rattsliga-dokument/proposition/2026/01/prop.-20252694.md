# Kompletterande bestämmelser till EU:s förordning om hållbarhetsbetygProp. 2025/26:94

EU:s förordning om hållbarhetsbetyg ska tillämpas från och med den 2 juli 2026. EU-förordningen kräver anpassningar av nationell rätt. I propositionen föreslås därför en ny lag med kompletterande bestämmelser till förordningen.

Genom EU-förordningen införs ett gemensamt regelverk inom unionen för leverantörer av betyg som avser miljö, samhällsansvar och bolagsstyrning. Regelverket innebär att den som yrkesmässigt tillhandahåller sådana betyg behöver tillstånd. De leverantörer som omfattas av tillståndsplikten ska också uppfylla vissa krav när det gäller transparens, organisation och uppförande. Syftet är att förbättra betygens kvalitet och förebygga så kallad grönmålning och andra typer av felaktig information.

I propositionen föreslås en ny lag med kompletterande bestämmelser till förordningen. I den nya lagen utses Finansinspektionen till behörig myndighet och det införs bestämmelser om handräckning och verkställighet. Dessutom föreslås lagändringar som ger Finansinspektionen befogenhet att utöva tillsyn över hur hållbarhetsbetyg används i marknadsföringsmaterial.

Den nya lagen och lagändringarna föreslås träda i kraft den 2 april 2026.
