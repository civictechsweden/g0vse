# Säkerhetsförvaring – en ny tidsobestämd frihetsberövande påföljdProp. 2025/26:95

I propositionen föreslår regeringen att en ny tidsobestämd frihetsberövande påföljd ska införas och att påföljden ska kallas säkerhetsförvaring. Påföljden ska kunna användas för personer som har begått allvarliga brott som innefattar angrepp mot annans liv, hälsa, frihet eller frid och som har en hög risk för återfall i sådan brottslighet.

Förslagen innebär bland annat följande.

* Det införs ett nytt 33 kap. i brottsbalken med rubriken Om säkerhetsförvaring.
  I kapitlet regleras bland annat när påföljden kan dömas ut
  och vilka tidsramar som gäller för påföljden.
* När rätten bestämmer påföljden till säkerhetsförvaring ska den
  bestämma den kortaste tiden för frihetsberövande (minimitiden) och
  den totala tiden för påföljdens verkställighet (ramtiden).
* Ramtiden får förlängas med högst tre år vid varje tillfälle om ett fortsatt
  frihetsberövande är absolut nödvändigt för att avhålla den dömde från
  att återfalla i allvarlig brottslighet.
* Påföljden avtjänas i kriminalvårdsanstalt och det införs en ny verkställighetslag.

Lagändringarna föreslås träda i kraft den 15 april 2026.
