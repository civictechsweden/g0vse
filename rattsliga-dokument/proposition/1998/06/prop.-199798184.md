# Ändringar i radio- och TV-lagen (1996:844), m.m.

I propositionen föreslås vissa ändringar i radio\- och TV\-lagen för att i svensk rätt genomföra ett direktiv från Europaparlamentet och rådet.

Bestämmelserna om i vilka fall Sverige skall ansvara för en TV\-sändning förtydligas.

En helt ny bestämmelse införs för att möjliggöra att TV\-sändningar av viktiga evenemang blir tillgängliga för en väsentlig del av allmänheten i en EES\-stat. Det föreslås även regler om tillsyn och sanktioner.

Vidare föreslås ett förbud mot försäljningsprogram för läkemedel och medicinsk behandling i televisionen liksom ett förbud mot sponsringsmeddelanden i TV\-program för receptbelagda läkemedel och sådan medicinsk behandling som endast är tillgänglig efter ordination.

Dessutom skall TV\-program med ingående våldsskildringar eller med pornografiska bilder föregås av en varningssignal i ljud eller en varning som anges löpande i bild.

I propositionen föreslås vidare vissa ändringar i radio\- och TV\-lagen i samband med införandet av digitala TV\-sändningar. Bestämmelserna om skyldighet att vidarebefordra TV\-sändningar i kabelnät ändras till att avse högst tre program från de tillståndshavare vars verksamhet finansieras med TV\-avgiftsmedel samt högst ett program från andra tillståndshavare. Ett villkor skall vara att programmen sänds med stöd av ett tillstånd från regeringen som är förenat med dels krav på opartiskhet och saklighet, dels ett villkor om mångsidigt programutbud där det skall ingå nyheter.

Vidare föreslås att ett programföretag skall kunna få mer än ett sändningstillstånd och att teknisk samverkan med andra tillståndshavare skall kunna utgöra villkor för sändningstillstånd.

De nya bestämmelserna föreslås träda i kraft den 1 januari 1999\.

Slutligen föreslås att tillståndet för Sveriges Utbildningsradio AB att sända ljudradio och TV skall förlängas till dess frågan om Utbildningsradions framtida verksamhet är bestämd och eventuella förslag har genomförts.
