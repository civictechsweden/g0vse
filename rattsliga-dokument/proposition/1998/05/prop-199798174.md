# Sveriges tillträde till Förenta Nationernas fördrag om fullständigt förbud mot kärnsprängning

I propositionen föreslås att Sverige skall tillträda Fördraget om fullständigt förbud mot kärnsprängningar och det läggs fram lagförslag med anledning av det föreslagna tillträdet. Fördraget antogs den 10 september 1996 av FN:s generalförsamling. Det öppnades för undertecknande i New York den 24 september 1996\. Sverige undertecknade fördraget samma dag, liksom bl.a. samtliga de fem kärnvapenstaterna Frankrike, Förenta staterna, Kina, Ryssland och Storbritannien. Närmare 150 stater har hittills undertecknat fördraget.

Syftet med fördraget är att totalförbjuda kärnvapenprovsprängningar och andra kärnsprängningar för att förhindra kvalitativ förbättring och utveckling av kärnvapen.

För att fördraget skall träda i kraft krävs det att 44 i fördraget angivna stater, däribland Sverige, ratificerat det. Fördraget kan tidigast träda i kraft två år efter det att det öppnats för undertecknande, dvs. den 24 september 1998\.

Regeringen föreslår att riksdagen godkänner Sveriges tillträde till fördraget.
