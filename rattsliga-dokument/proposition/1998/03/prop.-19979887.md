# Konstnärernas villkor

I propositionen lägger regeringen fram förslag som skall förbättra konstnärernas villkor.

Inriktningen på statens insatser för konstnärerna som de presenterades av regeringen i propositionen om kulturpolitik (prop. 1996/97:3\) står fast.

Avsikten är att skapa sådana villkor för de professionella konstnärerna att de kan basera sin försörjning på ersättning för utfört konstnärligt arbete. Förslagen syftar dels till att förstärka ersättningarna för utfört arbete, dels till att stimulera konstnärernas arbetsmarknad så att en ökad efterfrågan uppstår.

En ökad efterfrågan leder till ökade arbetsmöjligheter och därmed till ökade inkomster. En rad förstärkningar av statens stödinsatser förordas inom bild\- och formområdet för att öka utställningsmöjligheterna. Dessutom föreslås införandet av en ny stödordning för vissa utställare av bild\- och formkonst.

Vidare förordar regeringen förstärkningar av befintliga ersättningar och bidrag till konstnärer inom bild\- och formområdet.

Inom ton\- och musikområdet föreslås en ny stödordning för ersättning för bibliotekens utlåning av musikfonogram (fonogramersättning). Vidare förordas ökningar av stöden till fria musikgrupper och fonogramutgivning.

Regeringen förordar också ökningar av bidragen till lokala och regionala teater\-, dans\- och musikinstitutioner samt till Svenska rikskonserter, bland annat för att öka beställningarna av tonsättares och kompositörers verk. Dessutom förordas en förstärkning av bidragen till konstnärer inom tonområdet.

Inom scen\- och filmområdet föreslås att bidrag till en tredje anställningsform inom teatern införs under en försöksperiod. Regeringen förordar också förstärkt stöd till fria teater\- och dansgrupper. Ytterligare insatser för dansen förordas, liksom ökat stöd till produktion av kortfilm.

Inom ordområdet föreslås två nya stödformer, nämligen stöd för att främja nyskriven svensk dramatik och stöd till en digital pjäsbank. Slutligen föreslås att ett stöd för arbetsförmedling vid centrumbildningarna införs under en försöksperiod.

Regeringen förordar också ökat verksamhetsbidrag till centrumbildningarna och till det internationella kulturutbytet.
