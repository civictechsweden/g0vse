# Litteraturen och läsandet

I propositionen lämnas förslag om ytterligare förstärkningar av de statliga insatserna inom litteratur- och kulturtidskriftsområdet.

I och med förstärkningarna kommer statens stöd till litteratur och läsande att ha fördubblats sedan hösten 1994.

Förslagen innebär att nuvarande utgivningsstöd förändras och byggs ut. Den viktigaste förändringen är att stödet även kommer att omfatta distribution av litteratur till folkbibliotek och bokhandel. Ett nytt stöd för läsfrämjande insatser föreslås. Stödet skall kunna lämnas till läsfrämjande insatser bland barn och unga, till en barnbokskatalog och till marknadsföring av titlar som fått statligt utgivningsstöd.

Det statliga stödet till bokhandeln utvidgas. Nuvarande katalogdatorstöd inom ramen för stödet till bokhandeln byggs ut och förändras till ett mer omfattande IT-stöd.

Insatser föreslås för att förbättra information och marknadsföring när det gäller kulturtidskrifter. Därför föreslås att det nuvarande stödet till kulturtidskrifter utvidgas.

Statens kulturråds nuvarande uppdrag att följa den allmänna utvecklingen inom kulturområdet bör kompletteras med ett särskilt uppdrag att följa utvecklingen på litteratur- och kulturtidskriftsmarknaden.
