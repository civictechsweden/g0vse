# Närradio m.m.

I propositionen föreslås att rätten att sända närradio vidgas till en större krets genom att tillstånd skall kunna ges även till lokala ideella föreningar som bildats för att sända närradio.

Vissa förändringar av reglerna för sändningstider och avgifter föreslås. Sändningstider skall i första hand fördelas genom frivilliga överenskommelser mellan tillståndshavarna. Endast när tillståndshavarna inte kan enas om fördelningen skall Radio\- och TV\-verket fatta beslut om sändningstider.

Avgifter för att sända närradio avskaffas. Radio\- och TV\-verket skall kunna tillåta sändningsområden som är större än en kommun, om det finns synnerliga skäl.

Det föreslås vidare att undantaget från förbudet mot sändning av centralproducerat programmaterial i närradion, det så kallade riksförbudet, utvidgas. Utvidgningen innebär att program som främjar kunskap och bildning eller utgör upptagningar av lokala kulturella tillställningar får sändas under högst tio timmar per månad.

Radio\- och TV\-verkets nuvarande uppdrag att följa utvecklingen inom ljudradio\- och televisionsområdet kompletteras med ett allmänt uppdrag att följa medieutvecklingen.
