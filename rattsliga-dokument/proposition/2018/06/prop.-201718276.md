# Föräldrapenning för fler familjekonstellationer och reserverad grundnivå

I propositionen föreslår regeringen att dagar med föräldrapenning på grundnivå inte ska kunna lämnas över till den andra partnern. För föräldrapenningen föreslår regeringen också att en förälders sambo ska likställas med en förälder. Det ska gälla också när föräldern och sambon inte varit gifta med varandra eller har eller har haft barn tillsammans.

## Mer rättvis fördelning av föräldrapenning på grundnivå

Förslaget att reservera dagar på grundnivå ska leda till att par delar föräldrapenningen mer rättvist mellan män och kvinnor.

## Fler föräldrakonstellationer kan få föräldrapenning

Förslaget om att utvidga den krets som likställs med förälder innebär att fler familjekonstellationer inkluderas i möjligheterna att vårda ett barn med föräldrapenning. Förslaget bedöms vara positivt för barns välmående och uppväxtvillkor.

## Sambo ska kunna ta ledigt från jobbet

Dessutom föreslår regeringen att en förälders sambo ska ha rätt till ledighet från arbetet. Detta även i sådana fall då föräldern och sambon inte har varit gifta med varandra eller har eller har haft barn tillsammans.

Lagändringarna föreslås träda i kraft den 1 juli 2019 med vissa övergångsbestämmelser.
