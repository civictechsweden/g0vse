# Ny strålskyddslag

I propositionen föreslås att den nuvarande strålskyddslagen (1988:220\)
upphävs och ersätts med en ny strålskyddslag. Flera av bestämmelserna i
den nuvarande strålskyddslagen förs in i den nya strålskyddslagen med
endast språkliga och redaktionella ändringar. Vissa av de bestämmelser
som i dag finns i förordning eller i myndighetsföreskrifter har sådan
grundläggande betydelse för strålskyddet att de föreslås tas in i lagen.

EU:s strålskyddsdirektiv genomförs med den nya strålskyddslagen. Direktivet gäller endast joniserande strålning medan den föreslagna  lagen omfattar både joniserande och icke\-joniserande strålning.
Den föreslagna lagen innehåller nya och ändrade bestämmelser om de
grundläggande principerna för strålskyddet, såsom berättigande, optimering och dosgränser. Lagen innehåller även bestämmelser om att verksamhetsutövare ska ha tillräckliga resurser och om krav på finansiell säkerhet samt bestämmelser om ökat skydd för arbetstagare. Bestämmelserna om ökat skydd för arbetstagare gäller främst i verksamheter och åtgärder som bedrivs och vidtas i en omgivning med joniserande strålning och i radiologiska nödsituationer. Lagen innehåller även nya och ändrade bestämmelser om utsläpp av radioaktiva ämnen till miljön och justerade krav på tillstånd för verksamheter med joniserande strålning.
Förslaget innebär inga nya krav i fråga om icke\-joniserande strålning.
Lagen föreslås träda i kraft den 1 juni 2018\.
