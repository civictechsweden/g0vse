# God och jämlik hälsa – en utvecklad folkhälsopolitik

En medveten folkhälsopolitik kan förbättra villkoren för de grupper
som är socialt och ekonomiskt mest utsatta och som därmed löper störst
risk att drabbas av ohälsa och för tidig död. Regeringen uppmanar alla att aktivt arbeta med att främja en god och jämlik hälsa och arbeta för målet att minska de påverkbara hälsoklyftorna inom en generation.

### Hälsoskillnader uppmärksammas som samhällsproblem

Det är angeläget att hälsoskillnaderna uppmärksammas som ett problem för samhället som helhet, dels utifrån perspektivet hållbar utveckling, dels utifrån ett effektivt utnyttjande av allmänna resurser.

### Underlättat arbete på alla nivåer

Målet för förslagen i propositionen är att underlätta folkhälsoarbetet på alla samhällsnivåer. Detta genom en tydligare fördelning av ansvar på nationell nivå och bland annat utvärdering av folkhälsoarbetet med inriktning mot skillnader i fördelningen av hälsan i befolkningen.
