# En kommunal kulturskola för framtiden - en strategi för de statliga insatserna

Regeringen föreslår en nationell strategi för den kommunala kulturskola. Strategin innehåller ett nationellt mål för statens insatser som syftar till att bland annat främja en mer tillgänglig och jämlik kulturskola av hög kvalitet i såväl utbud som undervisning.

I propositionen föreslås ett nationellt mål för de insatser som går till den kommunala kulturskolan. Insatserna ska bidra till:

* att tillgänglighet och jämlikhet främjas,
* ett brett och angeläget utbud av kulturella och konstnärliga uttryck,
* hög kvalitet i såväl den breda som i den fördjupade undervisningen, och
* god kompetensförsörjning.

För att nå det nationella målet presenterar regeringen flera satsningar som består av stöd till nationell samordning, bidrag för utveckling och stöd till förbättrad kompetensförsörjning.
