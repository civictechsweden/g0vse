# Kompletteringar till EU:s nya gräns- och kustbevakningsförordning och förtydliganden i regler om unga lagöverträdare

Den 4 december 2019 trädde den nya EU\-förordningen om den europeiska gräns\- och kustbevakningen i kraft. Förordningen innebär bland annat att Europeiska gräns\- och kustbevaknings­byråns (Frontex) mandat och resurser utvidgas. För att förordningen ska kunna tillämpas och få fullt genomslag i Sverige krävs vissa komplet­terande nationella bestämmelser.

Regeringen föreslår bestämmelser om bland annat följande:

* Utländska tjänstemäns rätt att utöva befogenheter som utgör myndig­hets­utövning.
* Tjänstemännens rätt att bära och använda vapen, ammunition och annan särskild utrustning.
* Tjänstemännens straffrättsliga skydd och ansvar.

I propositionen föreslår regeringen också att reglerna om under­rättelse­skyldighet när barn som misstänks för brott frihets­berövas ska förtydligas. Det förslaget är framtaget mot bakgrund av att Europeiska kom­missionen har ifrågasatt Sveriges genom­förande av EU:s försvarar­direktiv.

Den nya lagen och övriga lag­ändringar föreslås träda i kraft den
1 augusti 2022\.
