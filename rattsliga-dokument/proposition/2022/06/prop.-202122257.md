# En ny biobankslag

Regeringen föreslår att en ny biobankslag ska ersätta den nuvarande lagen om biobanker i hälso- och sjukvården m.m. Även den nya lagen ska reglera hur prover samlas in, bevaras i en biobank och användas.

Den nya lagen får ett bredare tillämpningsområde då bestämmelserna ska tillämpas direkt på identifierbara prover som samlas in till och bevaras i en biobank eller används för vård, forskning eller produktframställning. De kan också användas för utbildning, kvalitetssäkring eller utveckling inom ramen för sådant.

Avvikande bestämmelser i annan lag ska inte längre ha generellt företräde framför den nya lagen. Systemet med primär- och sekundärbiobanker tas bort.

## Inget krav på samtycke

Samtycke till att samla in, bevara eller använda prover för provgivarens vård eller behandling ska inte krävas om provgivaren har samtyckt till vård eller behandling enligt patientlagen eller tandvårdslagen och informerats. För information och samtycke till provhantering för forskning ska som regel Etikprövningsmyndighetens eller Överklagandenämnden för etikprövnings prövning gälla.

Reglerna om tillgängliggörande av prover utanför biobanken görs tydliga. Nya bestämmelser införs som gör det möjligt att skicka prover. Det generella förbudet mot att förvara prover utomlands försvinner. Reglerna om PKU-biobanken förs över till den nya lagen. Lagen ska även innehålla bestämmelser om tillsyn, överklagande, straff och skadestånd.

Lagförslagen föreslås träda i kraft den 1 juli 2023.
