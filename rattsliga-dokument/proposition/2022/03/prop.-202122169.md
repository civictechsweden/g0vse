# Kompletterande bestämmelser till EU:s förordning om återhämtning och resolution av centrala motparter

EU:s förordning om återhämtning och resolution av centrala motparter ska, med vissa undantag, börja tillämpas den 12 augusti 2022. Propositionen innehåller förslag till kompletterande bestämmelser till EU- förordningen.

Det föreslås i huvudsak att

* Riksgäldskontoret ska utses till resolutionsmyndighet,
* regeringen ska utöva vissa av det behöriga ministeriets funktioner enligt EU-förordningen,
* det ska införas möjlighet till två temporära statliga stöd till centrala
  motparter,
* de nya stöden liksom de stöd som följer direkt av EU-förordningen ska finansieras av stabilitetsfonden, och
* det ska införas bestämmelser om ingripande mot personer som ingår i ledningen för en central motpart när den centrala motparten har åsidosatt vissa skyldigheter enligt EU-förordningen

Förslagen innebär att det införs en ny lag med kompletterande bestämmelser till EU-förordningen och att ändringar görs i bl.a. lagen om förebyggande statligt stöd till kreditinstitut, lagen om värdepappersmarknaden och offentlighets- och sekretesslagen.

Den nya lagen och lagändringarna föreslås träda i kraft den 12 augusti
2022.
