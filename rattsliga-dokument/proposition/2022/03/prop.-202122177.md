# Sammanhållen vård och omsorgsdokumentation

Regeringen föreslår en ny lag om sammanhållen vård- och omsorgsdokumentation. Den nya lagen ersätter patientdatalagens bestämmelser om sammanhållen journalföring. Lagen innehåller även bestämmelser om de delar av socialtjänstens verksamheter som omfattar omsorg om äldre personer och personer med funktionsnedsättning.

## Integritetsstärkande åtgärder och barns samtycke

Genom direktåtkomst eller annat elektroniskt utlämnande ska vårdgivare och omsorgsgivare enligt regeringens förslag kunna ta del av personuppgifter hos andra vårdgivare och omsorgsgivare.

Regeringen föreslår också integritetsstärkande åtgärder samt bestämmelser om barns samtycke till behandling av personuppgifter.

## Sekretessbrytande bestämmelser

Regeringen föreslår bland annat en sekretessbrytande bestämmelse i offentlighets- och sekretesslagen. Bestämmelsen innebär att socialtjänstsekretessen inte hindrar att vissa uppgifter lämnas från en myndighet till en annan myndighet i samma kommun.

Regeringen föreslår även följdändringar i ett antal lagar.

Lagförslagen föreslås träda i kraft den 1 januari 2023.
