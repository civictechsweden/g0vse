# En ökad differentiering av strandskyddet

I denna proposition lämnas lagförslag som ökar differentieringen av
strandskyddet så att olika områdens varierande skyddsbehov får genomslag
och det skapas bättre förutsättningar för strandnära bostäder och
näringsverksamheter, främst för småföretagare, besöksnäring och gröna
näringar, i områden med lågt bebyggelsetryck. Det lokala inflytandet ökar
genom förslagen och det blir betydligt enklare att bygga strandnära i gles- och
landsbygd och i små tätorter.

Det föreslås att lättnader i strandskyddet ska gälla i s.k. strandnära utvecklingsområden. Strandskyddsområdet vid små insjöar och smala vattendrag minskas till 25 meter och det blir lättare att få dispens eller upphäva det återstående strandskyddet vid sådana vatten, under förutsättning att fri passage säkerställs. Regeringen föreslås också kunna meddela föreskrifter om att strandskydd inte ska gälla vid insjöar eller vattendrag som har anlagts eller restaurerats för vissa syften, bl.a. för att genomföra klimatanpassningsåtgärder.

Det föreslås att strandskyddet ska stärkas och förtydligas i områden av särskild betydelse för djur- och växtlivet och i områden där bebyggelsetrycket är högt eller efterfrågan på mark för fritidshusbebyggelse är mycket stor.

Ändringarna föreslås i huvudsak träda i kraft den 1 juli 2022.
