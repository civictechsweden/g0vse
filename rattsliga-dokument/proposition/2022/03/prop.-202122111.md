# Mer tid till lärande – extra studietid och utökad lovskola

I denna proposition lämnar regeringen förslag om mer undervisningstid för elever som behöver det. Förslagen syftar till att stärka skolans kompensatoriska uppdrag och få fler elever att bli behöriga till gymnasieskolans nationella program.

Sammanfattning av förslagen:

Regeringen föreslår att elever i grundskolans årskurs 4–9 ska erbjudas
extra studietid. Under studietiden kan elever få hjälp med läxor och annat skolarbete. Erbjudandet ska omfatta minst två timmar per vecka och deltagandet ska vara frivilligt.

Regeringen föreslår även att den skollagsreglerade lovskolan utökas med 25 timmar. Den utökade lovskolan ska erbjudas elever i grundskolans årskurs 9 som riskerar att inte uppfylla kriterierna för betyget E i ett eller flera ämnen och som därmed riskerar att inte bli behöriga till ett nationellt program i gymnasieskolan.

I propositionen lämnas förslag till de ändringar i skollagen (2010:800)
som behövs. Lagändringarna föreslås träda i kraft den 1 juli 2022.
