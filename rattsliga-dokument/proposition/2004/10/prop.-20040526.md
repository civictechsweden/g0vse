# En ny åklagarorganisation

I propositionen föreslås att den centrala förvaltningsmyndigheten Riksåklagaren och de sex regionala åklagarmyndigheterna inom åklagarorganisationen, dvs. med undantag för Ekobrottsmyndigheten, ska avvecklas och bilda en ny myndighet. Myndigheten bör ledas av riksåklagaren.
Syftet med reformen är att förstärka den lokala operativa åklagarverksamheten, minska de administrativa kostnaderna för organisationen och att förbättra verksamheten för rättslig utveckling och uppföljning. Det övergripande syftet är att skapa en organisation för en hög och effektiv lagföring.
I propositionen föreslås vidare vissa ändringar i rättegångsbalken till följd av omorganisationen.
Reformen genomförs då lagändringarna föreslås träda i kraft, dvs. den 1 januari 2005.
