# Sveriges antagande av rådets beslut om införande av ett antal nya funktioner för Schengens informationssystem

I propositionen föreslås att riksdagen ska godkänna det förslag till rådsbeslut som upprättats inom Europeiska unionen om införande av ett antal nya funktioner för Schengens informationssystem (SIS). Sverige har lämnat en parlamentarisk granskningsreservation mot rådsbeslutet.

Det föreslagna rådsbeslutet innehåller bl.a. bestämmelser om att ge Europol och nationella medlemmar av Eurojust tillgång till delar av SIS och om, att ytterligare kategorier av information ska kunna införas i SIS. Sådana kategorier är uppgifter om stulna fartyg, flygplan, containrar och kreditkort, och uppgifter om vilket brott som en efterlyst person är misstänkt för.

Därutöver innehåller beslutet vissa regler om lagring och, för att kunna kontrollera om sökningen i SIS är tillåten eller inte, registrering av varje överföring av personuppgifter i SIS. För att kunna genomföra rådsbeslutet krävs vissa lagändringar. I propositionen redovisas de lagändringar som rådsbeslutet kräver. Några konkreta förslag till ändrad lagstiftning läggs dock inte fram i propositionen. Avsikten är att regeringen ska återkomma till riksdagen med sådana förslag senare.
