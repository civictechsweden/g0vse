# Undantag från skattskyldighet för vissa ersättningar i form av royalty och avgift

Förslaget innebär undantag från skattskyldighet för vissa ersättningar i form av royalty och avgift för att genomföra rådet direktiv (2003/49/EG) om ett gemensamt beskattningssystem för räntor och royalties som betalas mellan närstående företag i olika medlemsstater.

Bakgrund
År 1997 antog Europeiska rådet ett skattepaket mot skadlig skattekonkurrens. Paketet har tre delar; en uppförandekod för företagsbeskattning, ett direktivförslag om beskattning av inkomster från sparande och ett direktivförslag avseende beskattning av betalningar av räntor och royalties mellan närstående företag. År 2003 ingicks den slutliga uppgörelsen om skattepaketet.

Syfte
Syftet med direktivet om räntor och royalties är att sådana ersättningar som betalas mellan närstående företag i olika medlemsstater endast ska beskattas en gång. Sådana räntor och royalties ska undantas från beskattning i den medlemsstat där de uppkommer.

Berörda parter
Undantag från skattskyldighet för ersättningar i form av royalty och avgift skall enligt förslaget ges om:
1\) betalaren är en juridisk person som omfattas av direktivet och antingen är obegränsat skattskyldig eller begränsat skattskyldig och bedriver näringsverksamhet från ett fast driftställe i Sverige,
2\) mottagaren är en juridisk person som omfattas av direktivet,
3\) betalaren och mottagaren har intressegemenskap.

Bestämmelserna föreslås träda i kraft den 1 juli 2004 och tillämpas på ersättningar som hänför sig till tiden efter utgången av år 2003\.

Övrigt
I propositionen föreslås även bestämmelser för att genomföra de ändringar i av två rådsdirektiv på beskattningsområdet som följer av anslutningsakten för de stater som blir medlemmar i EU den 1 maj 2004\. Det rör sig om rådets direktiv (90/434/EEG) om ett gemensamt beskattningssystem för fusion, fission, överföring av tillgångar och utbyte av aktier eller andelar som berör bolag i olika medlemsstater och om rådets direktiv (90/435/EEG) om ett gemensamt beskattningssystem för moderbolag och dotterbolag hemmahörande i olika medlemsstater.

Ändringarna innebär att tillägg görs i förteckningarna över associationsformer och skatter som omfattas av direktiven. Förslaget om att genomföra ändringarna föreslås tillämpas första gången på det beskattningsår som påbörjas närmast före den 1 maj 2004\.

Enligt förslaget kommer reglerna att träda i kraft den 1 juli 2004\. Riksdagen justerade regeringens förslag den 17 juni 2004 bland annat med hänsyn till EU:s utvidgning den 1 maj 2004\.
