# Skattebefrielse för el i vissa industriella processer

Enligt ett tidigare riksdagsbeslut kommer den nollskattesats som hittills har gällt för el som förbrukas inom industrin att slopas och ersättas av en skattesats på 0,5 öre per kWh från och med den 1 juli i år. Ändringen är en anpassning till EU:s nya energiskattedirektiv.

Regeringen vill nu införa ett undantag från skatten för elförbrukning i vissa industriella processer, vilket också är möjligt enligt energiskattedirektivet. Det gäller el som används för kemisk reduktion och i elektrolytiska processer (t.ex. vid tillverkning av råaluminium, klor\-alkali, klorat och koppar). Detsamma gäller för el som används i metallurgiska processer (t.ex. i skrotsmältugnar, gjuteriugnar och smidesugnar) och vid tillverkning av mineraliska produkter (t.ex. glas och keramiska varor) under förutsättning att det ingående materialet genom uppvärmning i ugnar har förändrats kemiskt eller dess inre fysikaliska struktur har förändrats.

Vad är syftet?
Syftet med skattebefrielsen är att bibehålla industrins internationella konkurrenskraft för de elintensiva processer som energiskattedirektivet ger utrymme för.
Förslaget föreslås träda i kraft den 1 juli 2004\.

Vad händer nu?
Riksdagen sa den 17 juni 2004 ja till propositionen, vilket innebär att de nya reglerna börjar gälla från och med den 1 juli 2004\. Efter det datumet kan du vända dig till Skatteverket för mer information.
