# Överföring av periodiseringsfond och expansionsfond vid ombildning till aktiebolag, m.m.

Regeringen har överlämnat en proposition till riksdagen med förslag till ändrade regler för överföring av periodiseringsfond och expansionsfond. De nya reglerna ska tillämpas fr.o.m. den 30 januari 2004\.

Förslaget gäller överföring av periodiseringsfond till ett aktiebolag i samband med byte av företagsform från enskild firma och från handelsbolag. Även överföring av expansionsfond från enskild firma till aktiebolag omfattas av förslaget. Ändringarna tar sikte på de fall ombildningen sker genom att tillgångar överförs till ett aktiebolag i utbyte mot aktier (s.k. apportemission).

Enligt gällande regler ska anskaffningsutgiften för aktierna minskas med ett belopp som motsvarar överförd periodiseringsfond. Regeringsrätten har i en dom kommit fram till att detta inte gäller i den mån anskaffningsutgiften för aktierna blir negativ. Domen har fäst uppmärksamhet på att gällande regler kan ge upphov till skattefördelar som inte är avsedda.

Regeringens förslag innebär att särbestämmelserna för bolagsbildning genom apportemission slopas. I stället föreslås att de regler som gäller vid vanlig bolagsbildning ska gälla generellt. Det innebär att ett tillskott ska lämnas till aktiebolaget motsvarande de överförda fonderna och att aktiebolaget måste göra en avsättning för dessa fonder i räkenskaperna.

Riksdagen beslutade den 28 maj 2004 enligt förslaget i propositionen.

Du kan vända dig till Skatteverket för att få mer information.
