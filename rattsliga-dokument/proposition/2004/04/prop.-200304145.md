# Trängselskatt

Lagen om trängselskatt gäller hela Sverige, men särregler för Stockholm placeras i en särskild bilaga till lagen. I bilagan regleras till exempel var betalstationerna ska placeras, hur stor skatten ska vara, om och när vilka belopp ska tas ut vid olika tillfällen och ett eventuellt maximibelopp.
Syftet med trängselskatter är att de ska påverka trafikmängden, skapa större framkomlighet, underlätta för näringslivets transporter, förbättra miljön och förbättra situationen för kollektivtrafiken.
Efter beredning i riksdagens skatteutskott har riksdagen den 16 juni 2004 godkänt regeringens förslag och fattat det formella beslutet om att införa lagen som gör det möjligt att ta ut trängselskatter. Det är regeringen som bestämmer när försöken ska börja.
