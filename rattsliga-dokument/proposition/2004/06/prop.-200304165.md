# Stämpelskatt i samband med företagsinteckning

Den 16 juni 2004 överlämnades propositionen Stämpelskatt i samband med företagsinteckning (prop. 2003/04:165) till riksdagen. Propositionen innehåller förslag om att stämpelskatt ska kunna tas ut i samband med att en ansökan om företagsinteckning beviljas och att reglerna ska ges retroaktiv tillämpning från och med den 5 mars 2004.
Bakgrund
Den 1 januari 2004 trädde lagen om företagsinteckning i kraft och ersatte den gamla lagen om företagshypotek. De nya civilrättsliga reglerna om företagsinteckning innebär att företagsinteckning inte längre beviljas i näringsverksamhet utan i all sökandens egendom.
Eftersom stämpelskattereglerna inte ändrades i samband med att den nya lagen om företagsinteckning infördes har stämpelskatt inte kunnat tas ut när en ansökan om företaginteckning beviljats.
Vad är stämpelskatt?
Stämpelskatt är skatt på vissa former av förmögenhetsomsättning. I dag tas stämpelskatt ut vid förvärv av fast egendom och tomträtter, samt vid beviljande av inteckning (t.ex. företagsinteckning och fastighetsinteckning). Termen stämpelskatt lever kvar sedan den skattskyldige fick erlägga likvid för stämplar som sattes på den skattepliktiga handlingen.
Den 27 oktober 2004 beslutade riksdagen enligt regeringens förslag. Reglerna gäller retroaktivt fr.o.m. den 5 mars 2004. Du kan vända dig till Patent- och registreringsverket (PRV) för mer information om de nya reglerna.
