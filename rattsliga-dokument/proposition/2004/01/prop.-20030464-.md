# En begränsningsregel för förmögenhetsskatten, m.m.

Propositionen innehåller förslaget att den som fått reducerad fastighetsskatt och som betalar förmögenhetsskatt för sin permanentbostad, också ska kunna få reducerad förmögenhetsskatt. Detsamma ska gälla den som betalar förmögenhetsskatt och som sambeskattas med någon som fått skattereduktion för fastighetsskatt.
Förmögenhetsskatten ska reduceras med samma andel som fastighetsskatten har reducerats med. Om fastighetsskatten har reducerats med t.ex. en tredjedel ska förmögenhetsskatten som avser den permanenta bostaden också reduceras med en tredjedel.
Syftet med propositionen är att begränsa antalet småhusägare som på grund av stigande taxeringsvärden kan bli skyldiga att betala förmögenhetsskatt.
Reglerna föreslås träda i kraft den 1 april 2004 och tillämpas första gången vid slutlig skatt enligt 2004 års taxering. Riksdagen beslutade enligt regeringens förslag den 17 mars 2004.
