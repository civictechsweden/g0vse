# Europabolag

I oktober 2004 träder EG:s förordning om europabolag i kraft. Ett europabolag ska vara en europeisk associationsform för gränsöverskridande samverkan i aktiebolagsform. Förordningen om europabolag innehåller bestämmelser om bl.a. hur ett europabolag ska bildas och hur det ska vara organiserat. På flera punkter överlåter förordningen den närmare regleringen till medlemsstaterna.

I propositionen lämnar regeringen förslag till en lag om europabolag. Lagförslaget innehåller bestämmelser för europabolag som tillämpar en s.k. dualistisk organisationsstruktur samt bestämmelser om vad som ska gälla om ett europabolag vill flytta sitt säte från Sverige till en annan medlemsstat. I propositionen föreslås vidare bl.a. att europabolag ska ha en verkställande direktör med uppgift att svara för bolagets löpande förvaltning och att den del av det nuvarande Patent\- och registreringsverket, som fr.o.m. den 1 juli 2004 kommer att benämnas Bolagsverket, ska föra ett särskilt register över europabolag med säte i Sverige.

Lagen om europabolag föreslås träda i kraft den 8 oktober 2004, vilket är samma dag som EG\-förordningen om europabolag träder i kraft.
