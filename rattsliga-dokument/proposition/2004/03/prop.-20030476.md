# Vissa fastighetstaxeringsfrågor m.m.

I propositionen föreslås vissa tekniska ändringar i värderingsförfarandet inför 2005 års allmänna fastighetstaxering av lantbruksenheter. Genom dessa ändringar kommer taxeringsvärdena att bli än mera träffsäkra.

De värderingstekniska förändringar som görs gäller storlekskorrektion, djurstallar och priset på åkermark. Storlekskorrektion innebär att man vid taxeringen tar hänsyn till att priset per hektar sjunker något ju större en gård är samtidigt som de flesta sålda gårdar inte hör de de största. Det betyder att det på visst sätt varit nödvändigt att korrigera värdena för mycket stora gårdar. För att denna regel skall vara tillämplig måste justeringen överstiga vissa tröskelbelopp. Detta har medfört vissa värderingsproblem och därför föreslås nu regeln avskaffad. Vid värderingen av byggnader utgår man från en normbyggnad som man antar har en viss ålder och storlek. När det gäller djurstallar har utvecklingen lett fram till större djurstallar än tidigare och normbyggnaden när det gäller djurstallar i lagen har därför justerats när det gäller ålder och yta. Till sist har vissa justeringar vidtagits eftersom priset på åkermark stigit.

För att underlätta för deklaranter och Skatteverket föreslås också att fastighetsdeklarationer får lämnas i ett elektroniskt dokument i vissa fall.

Riksdagen har beslutat enligt regeringens förslag. Lagen träder i kraft den 1 juli 2004\.

Vänd dig till Skatteverket och Lantmäteriet för mer information om de nya reglerna.
