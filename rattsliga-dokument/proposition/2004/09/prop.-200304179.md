# Transplantationer räddar liv

I propositionen behandlas frågor som gäller donation av organ och vävnader från avlidna människor för transplantation. Lagen (1995:831) om transplantation m.m. föreslås ändrad så att regeringen eller den myndighet som regeringen bestämmer (Socialstyrelsen) får föreskriva att sjukhus och enheter där ingrepp för transplantation enligt lagen får utföras skall ha tillgång till en donationsansvarig läkare och en kontaktansvarig sjuksköterska med uppgift att förbereda för donationer och ge stöd och information till avlidnas närstående. Lagändringen föreslås träda i kraft den 1 januari 2005.
Det bedöms att samtyckesreglerna i lagen bör vara oförändrade.
Vid Socialstyrelsen kommer att inrättas ett nationellt råd för organ- och vävnadsdonation. Detta skall ha ett tydligt ansvar på nationell nivå för frågor om donation av organ och vävnader. Rådet skall vara en central kunskapsbank i donations- och transplantationsfrågor samt ha en opinionsbildande roll och svara för att allmänheten får en kontinuerlig information om organdonation och om vikten av att så många som möjligt tar ställning i donationsfrågan. Till rådets uppgifter skall också bl.a. höra att följa utvecklingen inom sjukvården i donations- och transplantationsfrågor och ta de initiativ denna kan ge anledning till.
Det nuvarande Donationsregistret vid Socialstyrelsen kommer i fortsättningen att föras av Nationella rådet för organ- och vävnadsdonation. Rådet kommer också att ta över ansvaret för de nuvarande donationskorten som Socialstyrelsen tillhandahåller. Dessa skall tills vidare behållas i sin nuvarande roll och utformning.
Avsikten är att det i avtalet mellan staten och Apoteket AB om bolagets verksamhet skall läggas in ett nationellt ansvar för informationsförsörjningen när det gäller donation och transplantation av organ och vävnader. Det kommer att överlämnas åt Nationella rådet för organ- och vävnadsdonation att närmare utreda omfattningen och innehållet i bolagets uppdrag.
Information om organdonation och anmälningar till Socialstyrelsens donationsregister bör kunna lämnas i olika sammanhang av bl.a. Försäkringskassan. Det får ankomma på Nationella rådet för organ- och vävnadsdonation att tillsammans med berörda myndigheter överväga den närmare utformningen av dessa och liknande insatser.
