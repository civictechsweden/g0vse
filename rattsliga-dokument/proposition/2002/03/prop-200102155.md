# Värdlandsavtal för Organisationen för det globala nätverket för vattenfrågor, m.m.

Sverige har undertecknat ett avtal med Organisationen för det globala nätverket för vattenfrågor, Global Water Partnership Organisation, med anledning av att regeringen inbjudit organisationen att förlägga sitt sekretariat i Stockholm.

Enligt avtalet skall organisationen, dess personal eller personer med uppdrag för organisationen samt familjemedlemmar som ingår i dessa personers hushåll åtnjuta immunitet och privilegier i Sverige. I propositionen föreslås att riksdagen godkänner avtalet. Vidare föreslås att riksdagen antar ändring i lagen (1976:661\) om immunitet och privilegier i vissa fall.

Därutöver föreslås att riksdagen bemyndigar regeringen att tillsammans med Stockholms stad ombilda institutet Stockholms Internationella Vatteninstitut, SIWI, till stiftelse.
