# Skatteregler om värdering av lager av finansiella instrument

Regeringen har överlämnat en proposition till riksdagen som innehåller förslag till skatteregler om värdering av lager av finansiella instrument. Propositionen är en följd av de nya civilrättsliga reglerna beträffande värderingen av finansiella instrument som föreslås i proposition 2002/03:121\.

Sådana finansiella instrument som skattemässigt utgör lager (dvs. när ägaren bedriver handel med värdepapper) ska enligt huvudregeln värderas till det verkliga värdet. Som alternativ metod får de finansiella instrumenten istället värderas till det samlade anskaffningsvärdet. Detta förutsätter dock att samtliga företag som ingår i en intressegemenskap (i detta sammanhang företag som kan utväxla koncernbidrag och handelsbolag) värderar sina respektive lager av finansiella instrument på samma sätt.

Förslagen föreslås träda i kraft den 1 januari 2004\. Riksdagen sade ja till regerings förslag den 4 december 2003 med ett undantag: Kreditinstitut och värdepappersbolag ska övergångsvis få använda nettoförsäljningsvärdet i stället för det verkliga värdet ett år längre än vad regeringen föreslagit.
