# Behandling av personuppgifter inom socialtjänsten

Regeringen föreslår att ett principiellt förbud för socialtjänsten att i sammanställningar av personuppgifter ta in uppgifter om känsliga och ömtåliga personliga förhållanden förs in i lagen (2001:454\) om behandling av personuppgifter inom socialtjänsten. Det skall dock vara möjligt att behandla sådana känsliga och ömtåliga personuppgifter i sammanställningar om det gäller åtgärder som beslutats inom socialtjänsten och som innebär myndighetsutövning samt den bestämmelse som beslutet om en sådan åtgärd grundar sig på. Förbudet hindrar inte heller att personuppgifter, förutom uppgifter om medlemskap i fackförening, behandlas i sammanställningar inom socialtjänsten om det gäller uppföljning, utvärdering och kvalitetssäkring av verksamheten samt i den tillsynsverksamhet som Socialstyrelsen, länsstyrelserna och Statens Institutionsstyrelses huvudkontor bedriver. För Statens Institutionsstyrelse skall det sistnämnda undantaget även gälla i samband med sådan administration av verksamheten som utförs vid styrelsens huvudkontor.

Lagändringarna föreslås träda i kraft den 1 juli 2003\.
