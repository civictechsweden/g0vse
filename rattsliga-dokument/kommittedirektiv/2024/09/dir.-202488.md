# Tilläggsdirektiv till Utredningen om stärkt framtida smittskydd

Regeringen utvidgar uppdraget om en översyn av regleringen av smittskydd för att bättre anpassa den till situationer med omfattande smittspridning.

 Utredaren ska bland annat:

* se över vissa frågor kopplade till smittskyddslagen och smittskyddsförordningen,
* analysera och föreslå kompletterande reglering för den personuppgiftsbehandling som utförs i systemet SmiNet, och
* lämna nödvändiga författningsförslag.

## Förlängd utredningstid

Regeringen förlänger utredningstiden. Uppdraget slutredovisas senast den 30 januari 2026\.

Utredaren ska dock senast den 28 februari 2025 lämna ett delbetänkande avseende följande delar i de ursprungliga direktiven:

* uppdraget att stärka författningsberedskapen i fråga om smittskydd, och
* uppdraget att lämna underlag till en nationell strategi för hantering av pandemier.
