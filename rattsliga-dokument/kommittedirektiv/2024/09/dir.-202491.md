# Ett nationellt tiggeriförbud

I början av 2010-talet började EU-medborgare i större utsträckning än
tidigare att komma till Sverige för att bland annat tigga. Tiggeri kan medföra
negativa konsekvenser för såväl enskilda som samhället. Det finns i dag en
möjlighet för kommuner att genom lokala ordningsföreskrifter under vissa
förutsättningar förbjuda tiggeri på vissa platser, vilket också har skett i en del
kommuner. Det finns dock begränsningar i möjligheten att meddela lokala
förbud. En särskild utredare ska därför överväga för- och nackdelar med och
lämna förslag på ytterligare åtgärder för att motverka förekomsten av tiggeri i
Sverige.

Utredaren ska bland annat

* analysera om möjligheterna att begränsa tiggeri bör utökas,
* analysera hur väl den nuvarande ordningen med möjlighet till lokala ordningsföreskrifter fungerar,
* analysera vilka för- och nackdelar den nuvarande regleringen har jämfört med ett nationellt förbud, och
* oavsett ställningstagande i sak lämna författningsförslag som innebär att tiggeri förbjuds på nationell nivå.

Uppdraget ska redovisas senast den 26 juni 2025.
