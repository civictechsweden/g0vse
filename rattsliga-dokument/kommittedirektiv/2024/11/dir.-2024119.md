# Kompletterande bestämmelser till EU:s cyberresiliensförordning

En särskild utredare ska analysera behovet av och föreslå åtgärder och kompletterande författningsbestämmelser som behövs i syfte att anpassa svensk rätt till EU:s cyberresiliensförordning.

Utredaren ska bland annat

* analysera om befintliga bestämmelser i nationell rätt behöver upphävas eller ändras eller om nya bestämmelser behövs med anledning av förordningen,
* föreslå vilken befintlig myndighet eller vilka befintliga myndigheter som ska utses till nationell marknadskontrollmyndighet,
* föreslå vilken befintlig myndighet som ska utses till anmälande myndighet med ansvar för att bland annat inrätta och genomföra de förfaranden som krävs för bedömning, utseende och anmälan av organ för bedömning av överensstämmelse, och
* lämna de förslag, inklusive författningsförslag, i övrigt som är nödvändiga eller annars bedöms lämpliga för att komplettera förordningen.

Uppdraget ska redovisas senast den 15 december 2025.
