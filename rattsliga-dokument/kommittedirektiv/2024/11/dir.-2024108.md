# Utveckla och stärka det svenska internationella klimatarbetet

En särskild utredare ska bidra till att stärka och utveckla det svenska internationella klimatarbetet med Parisavtalet som grund.

Utredningen ska ta avstamp i Regeringens klimathandlingsplan – hela vägen till nettonoll. I utredarens uppdrag ingår att lämna förslag på åtgärder där utökade eller stärkta svenska insatser kan bidra till att driva på klimatarbetet i andra länder och att stödja Regeringskansliet i genomförandet av den svenska internationella klimatpolitiken. Den internationella klimatpolitiken behöver utvecklas, alla länder behöver nå hela vägen till noll.


Utredaren ska bl.a.

* stödja Regeringskansliet i genomförandet av den svenska internationella klimatpolitiken
* lämna förslag till hur Sveriges stöd till klimatinitiativ och aktörer av relevans för det internationella klimatarbetet kan utvecklas
* lämna förslag till hur Sverige kan bidra till att göra finansiella flöden förenliga med låga utsläpp och klimatmässigt motståndskraftig utveckling
* lämna förslag till hur regeringen kan förtydliga sin styrning av relevanta myndigheters arbete för att stärka och utveckla det internationella klimatarbetet
* kartlägga möjligheter till policyutveckling samt affärsmöjligheter för svenska företag i genomförandet av andra länders klimatplaner
* lämna förslag till andra åtgärder och samarbeten för att stärka och utveckla det internationella klimatarbetet.

Uppdraget ska redovisas senast den 31 december 2026\.
