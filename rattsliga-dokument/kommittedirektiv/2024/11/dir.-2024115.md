# Tilläggsdirektiv till Utredningen om anpassning av det svenska regelverket för beviljande av asyl och asylförfarandet till miniminivån enligt EU-rätten (Ju 2023:18)

Regeringen beslutade den 2 oktober 2023 kommittédirektiv om anpassning av det svenska regelverket för beviljande av asyl och asylförfarandet till miniminivån enligt EU\-rätten (dir. 2023:137\). Uppdraget om att anpassa det svenska regelverket till EU:s rättsliga miniminivå ändras nu på grund av att vissa rättsakter i EU:s migrations\- och asylpakt har antagits, som innebär att det EU\-rättsliga regelverket framöver i huvudsak kommer att utgöras av EU\-förordningar som är direkt tillämpliga i Sverige. Det är en skillnad från den befintliga regleringen som i huvudsak utgörs av EU\-direktiv som endast fastställer en miniminivå för normer och förfaranden.

Utredaren ska nu bland annat

* analysera och ta ställning till behovet av anpassningar av svensk rätt i
förhållande till bestämmelser i migrations\- och asylpakten som avser
rättslig rådgivning, rättsligt bistånd och biträde,
* analysera och ta ställning till om det enligt svensk rätt ska vara möjligt
att neka prövning av en asylansökan i fler situationer, och
* lämna nödvändiga författningsförslag.

Utredningstiden för delbetänkandet där de nya uppdragen ingår förlängs. Delbetänkandet ska redovisas senast den 31 mars 2025\. Tidpunkten då slutbetänkandet senast ska lämnas är fortfarande den 2 oktober 2025\.
