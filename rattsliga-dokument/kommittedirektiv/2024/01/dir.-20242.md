# En ökad tillgång till personal och en ökad uthållighet inom det militära försvaret

En särskild utredare ges i uppdrag att analysera och föreslå hur tillgången till personal inom det militära försvaret kan förbättras i syfte att stärka dess uthållighet.

Utredaren ska bland annat:

* analysera vilka möjligheter som finns att använda värnpliktiga under
  grundutbildning för beredskap och annan verksamhet,
* analysera om det finns ett behov av att förändra förmånerna till totalförsvarspliktiga och analysera de samhällsekonomiska konsekvenserna av detta,
* analysera om det finns ett behov av att införa en uttrycklig rätt till
  tjänstledighet från civil anställning för reservofficerare,
* analysera behovet av att ändra regleringen om anställningstider för
  kontinuerligt och tidvis tjänstgörande gruppbefäl, soldater och sjömän, och
* lämna nödvändiga författningsförslag.

Uppdraget ska redovisas senast den 1 juli 2025.
