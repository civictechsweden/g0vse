# En förbättrad elevhälsa

En särskild utredare ska analysera och föreslå hur elevhälsan kan stärkas i syfte att bättre tillgodose elevernas behov. Även regleringen om stödinsatser i skolan ska ses över. Det ska bl.a. bli enklare att placera elever i mindre och flexibla undervisningsgrupper.

Utredaren ska bl.a.

* analysera och ta ställning till vad elevhälsans uppdrag och syfte ska vara,
* föreslå hur elevhälsans medicinska, psykologiska och psykosociala insatser kan stärkas,
* analysera och ta ställning till ändamålsenligheten i utformningen av elevhälsans nuvarande huvudmannaskap och ledning,
* analysera och ta ställning till alternativa huvudmannaskap,
* föreslå en elevhälsogaranti med målet att åstadkomma ändamålsenliga tidsfrister för att få stöd och hjälp av elevhälsan,
* analysera och föreslå hur samverkan mellan elevhälsan, skolan i övrigt, hälso- och sjukvården och socialtjänsten kan förbättras,
* föreslå hur arbetet med stöd och särskilt stöd kan förbättras och effektiviseras, och
* lämna nödvändiga författningsförslag.

Uppdraget ska redovisas senast den 7 mars 2025.
