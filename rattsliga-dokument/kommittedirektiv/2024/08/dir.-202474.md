# Distribution av radio- och tv-program i ett nytt medielandskap

Regeringen beslutade vid regeringssammanträde den 29 augusti 2024 att en särskild utredare ska kartlägga distributionen av radio- och tv-program i marknätet och över internet samt vid behov lämna förslag för en väl
fungerande distribution över internet.

Syftet är att skapa bättre möjligheter för medieföretag att upprätthålla redaktionell kontroll och distribuera program säkert. Ett särskilt fokus ska läggas på distributionen av och tillgängligheten till public service-företagens program. Hög tillgänglighet och upptäckbarhet är en förutsättning för public service-företagens verksamhet och ska kunna upprätthållas även när allmänheten i allt större utsträckning tar emot radio- och tv-program över internet.

Utredaren ska bland annat:

* beskriva hur distribution av radio- och tv-program sker över internet
  och i marknät
* vid behov lämna förslag på åtgärder med syfte att öka förutsättningarna
  för radio- och tv-företagen, särskilt public service-företagen, att
  upprätthålla redaktionell kontroll, kvalitet, hög säkerhet, robusthet och
  tillgänglighet oberoende av distributionsform
* lämna nödvändiga författningsförslag.

Uppdraget ska redovisas senast den 30 september 2025.
