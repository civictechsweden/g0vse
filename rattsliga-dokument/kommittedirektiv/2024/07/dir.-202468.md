# Skärpta villkor för anhöriginvandring

En särskild utredare ska göra en översyn av det svenska regelverket för att bevilja uppehållstillstånd på grund av anknytning. Syftet är att åstadkomma en restriktiv och ändamålsenlig reglering för anhöriginvandring.

Utredaren ska bl.a.

* ta ställning till hur möjligheterna att vara anknytningsperson kan begränsas för vissa utlänningar,
* ta ställning till hur anhörigkretsen för uppehållstillstånd på grund av anknytning kan begränsas,
* föreslå hur försörjningskraven vid anhöriginvandring kan skärpas,
* analysera i vilken utsträckning det är möjligt att införa krav på heltäckande sjukförsäkring som villkor för anhöriginvandring och där det bedöms möjligt föreslå en sådan ordning,
* ta ställning till hur nuvarande bestämmelser om dna\-analys för att styrka biologiskt släktskap vid anhöriginvandring bör ändras för att möjliggöra en utökad användning,
* se över regelverkets struktur, överskådlighet och terminologi, och
* lämna nödvändiga författningsförslag.

Uppdraget ska redovisas senast den 25 augusti 2025\.
