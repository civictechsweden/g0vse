# Styrmedel för att bidra till en utfasning av fossila bränslen och att nå Sveriges klimatåtaganden i EU

En särskild utredare ska analysera om och i så fall vilka styrmedel som kan
utformas för att fasa ut fossila bränslen ur de sektorer som omfattas av EU:s
ansvarsfördelningsförordning (ESR) i den takt som krävs för att på ett
kostnadseffektivt och samhällsekonomiskt effektivt sätt nå det långsiktiga
klimatmålet till 2045 samt de EU\-åtaganden som Sverige har på
klimatområdet.

Syftet med utredningen är dels att säkerställa att åtagandena nås utan att hushåll och näringsliv drabbas av orimligt höga kostnader, dels
att säkerställa att utfasningen av fossila bränslen sker på ett säkert och
acceptabelt sätt som gör att Sveriges och näringslivets konkurrenskraft kan
bibehållas och stärkas och som inte leder till hämmande regelverk eller får
skadliga effekter för delar av landet eller samhället.

Utredaren ska bl.a.

* föreslå hur reduktionsplikten bör utvecklas,
* analysera om och i så fall vilka andra styrmedel som på ett kostnadseffektivt och samhällsekonomiskt effektivt sätt tillsammans med andra åtgärder säkerställer att Sveriges klimatåtagande i EU nås och som bidrar till en utfasning av fossila bränslen senast 2045,
* övergripande kartlägga hur jämförbara EU\-medlemsstater planerar att gå tillväga för att minska användningen av bränslen och drivmedel,
* föreslå hur utfasningen av fossila bränslen till 2045 ska kunna ske på ett acceptabelt sätt som inte får skadliga effekter för delar av landet eller samhället, och
* lämna nödvändiga författningsförslag.

Uppdraget ska redovisas senast den 4 maj 2026\.
