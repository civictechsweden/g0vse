# Översyn av valsedelsystemet

En parlamentariskt sammansatt kommitté ska utvärdera och överväga förändringar av valsedelsystemet, inklusive analysera för- och nackdelar med att övergå till ett system med gemensamma eller neutrala valsedlar.

Kommittén ska bl.a.

* göra en utvärdering av valsedelsystemet med partispecifika valsedlar,
* göra en internationell jämförelse av proportionella valsystem som använder gemensamma eller neutrala valsedlar,
* undersöka och redovisa hur ett system med gemensamma eller neutrala valsedlar skulle påverka och påverkas av övriga delar av det svenska valsystemet,
* analysera och bedöma hur gemensamma eller neutrala valsedlar skulle påverka förutsättningarna för bl.a. personer med funktionsnedsättningar, t.ex. synnedsättning, att delta i valen på lika villkor,
* ta ställning till om systemet med partispecifika valsedlar bör reformeras alternativt avskaffas och ersättas med ett system med gemensamma eller neutrala valsedlar, och
* lämna de förslag till författningsändringar som kommittén anser är
  motiverade.

Uppdraget ska redovisas senast den 15 september 2025.
