# Användning av vissa verktyg för att skydda EU:s finansiella intressen

En särskild utredare ska undersöka de rättsliga förutsättningarna för svenska myndigheter att använda riskbedömningsverktyget Arachne och uppfylla kraven enligt den omarbetade budgetförordningen, bland annat skyldigheterna inom ramen för systemet för tidig upptäckt och uteslutning (Edes), för att motverka felaktiga utbetalningar och bedrägerier i samband med hantering av EU-medel.

Utredaren ska bland annat

* kartlägga vilka uppgifter myndigheterna skulle få tillgång till, registrera eller annars utbyta vid en användning av Arachne och inom ramen för Edes, samt vilken tillgång andra aktörer skulle få till uppgifterna,
* kartlägga och bedöma vilka skyldigheter som svenska myndigheter skulle ha vid en användning av Arachne och inom ramen för Edes,
* utifrån kartläggningen bedöma om det finns behov av ändrade regler för att svenska myndigheter ska kunna använda Arachne och uppfylla sina skyldigheter inom ramen för Edes,
* lämna nödvändiga författningsförslag.

Uppdraget ska redovisas senast den 19 november 2025.
