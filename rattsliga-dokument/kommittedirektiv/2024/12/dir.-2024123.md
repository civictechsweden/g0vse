# Genomförande av EU:s direktiv om tillbörlig aktsamhet för företag i fråga om hållbarhet

En särskild utredare ska analysera och föreslå hur EU-direktivet om tillbörlig
aktsamhet för företag i fråga om hållbarhet ska genomföras i Sverige.
Direktivet innebär att vissa företag som är verksamma på den inre
marknaden åläggs en aktsamhetsplikt i förhållande till mänskliga rättigheter
och miljö, och att det inom ramen för den aktsamhetsplikten ställs krav på
de berörda företagen att vidta åtgärder.

Utredaren ska bland annat:

* analysera direktivet,
* bedöma i vilken uträckning svensk rätt uppfyller de krav som direktivet
  ställer,
* ta ställning till vilken eller vilka myndigheter som bör få i uppgift att vara
  tillsynsmyndighet,
* bedöma vilka författningsändringar och andra åtgärder som behövs för
  att genomföra direktivet i svensk rätt, och
* lämna nödvändiga författningsförslag.

Uppdraget ska redovisas senast den 16 december 2025.
