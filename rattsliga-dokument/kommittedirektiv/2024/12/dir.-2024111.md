# Uppdrag att lämna förslag på organisationsförändring och ansvarsfördelning för samhällets informations- och cybersäkerhet

I Försvarsberedningens rapport Kraftsamling – Inriktningen av totalförsvaret och utformningen av det civila försvaret (Ds 2023:34) ifrågasätts om dagens myndighetsstruktur är ändamålsenlig för att uppnå en samlad och samordnad styrning av samhällets informations- och cybersäkerhetsarbete. Mot denna bakgrund ges en särskild utredare i uppdrag att utreda hur en överföring av arbetsuppgifter inom informations- och cybersäkerhet från Myndigheten för samhällsskydd och beredskap (MSB) till Försvarets radioanstalt (FRA) kan genomföras.

Utredaren ska bl.a.

* utreda och redovisa förutsättningarna för och konsekvenserna av en
  överföring av arbetsuppgifterna,
* analysera och bedöma hur överföring av uppgifter och ansvar för dessa
  påverkar samhällets motståndskraft på informations- och
  cybersäkerhetsområdet,
* analysera och föreslå vilka av MSB:s uppgifter inom informations- och
  cybersäkerhet som bör föras över till FRA, och
* lämna nödvändiga författningsförslag.

Uppdraget ska redovisas senast den 1 juli 2025.
