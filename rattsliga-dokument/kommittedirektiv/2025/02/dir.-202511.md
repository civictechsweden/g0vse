# STEM-delegationen

En kommitté – en STEM-delegation – tillsätts för att stärka förutsättningarna för att fler personer ska utbildas inom naturvetenskap, teknologi, ingenjörsvetenskap och matematik, (Science, Technology, Engineering and Mathematics - STEM).

Syftet med delegationen är att stärka förutsättningarna för att fler personer ska ha intresset och de kunskaper som behövs för att söka till och fullfölja en utbildning inom STEM.

Delegationen ska bl.a.

* verka för stärkt samordning och samverkan mellan berörda myndigheter, regioner och kommuner inklusive lärosäten och skolhuvudmän, och näringslivet i syfte att bidra till samordnade insatser så att fler vill och kan ta del av en utbildning inom STEM,
* verka för att särskilt öka flickors och kvinnors intresse för naturvetenskap och teknik, och
* beakta förutsättningarna för att integrera samhällsvetenskapliga och innovativa, humanistiska och konstnärliga element i utbildningar inom STEM.

Uppdraget ska redovisas senast den 2 december 2027.
