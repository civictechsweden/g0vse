# Nationell samordnare för Kriminalvårdens expansion

Av Tidöavtalet framgår att Kriminalvården ska expandera kraftigt. Den omläggning regeringen gör av kriminalpolitiken handlar om ett perspektivskifte – från ett historiskt fokus på gärningsmannen till fokus på brottsoffer och samhällets berättigade behov av skydd. I detta är Kriminalvården en helt central aktör. En särskild utredare ska därför i rollen som nationell samordnare stödja utbyggnaden av Kriminalvården för att möjliggöra ytterligare kapacitet i anstalter och häkten runt om i landet. En utbyggnad av Kriminalvården kräver beslut och åtgärder av en rad aktörer i samhället såsom kommuner, statliga myndigheter och länsstyrelser, branschorganisationer, fastighetsägare och byggbolag. Många aktörer är därmed involverade i processen som leder fram till att fler häktes- och anstaltsplatser tillskapas och expansionen kräver många insatser som ligger utanför Kriminalvårdens egna ansvarsområden.

Samordnaren ska bl.a.

* bedriva ett utåtriktat arbete mot aktörer inom såväl den kommunala sektorn som fastighetsmarknaden samt statliga myndigheter och samverka med dessa i syfte att underlätta tillskapandet av häktes- och anstaltsplatser samt
* kartlägga och analysera hinder för en skyndsam och kostnadseffektiv expansion av Kriminalvården.

  Uppdraget ska slutredovisas senast den 1 juni 2026.
