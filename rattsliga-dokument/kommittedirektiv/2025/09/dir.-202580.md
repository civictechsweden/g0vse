# En översyn av häkteslagen och fängelselagen i syfte att underlätta för Kriminalvårdens expansionDir. 2025:80

En särskild utredare ska se över verkställighetslagstiftningen i syfte att underlätta Kriminalvårdens pågående expansion, samtidigt som Kriminalvårdens förutsättningar att upprätthålla säkerheten och bedriva en effektiv återfallsförebyggande verksamhet värnas. Kostnadseffektivitet ska beaktas särskilt. Utredaren ska också se till att lagstiftningen bättre svarar mot dagens förutsättningar.

Utredaren ska bland annat:

* göra en översyn av häkteslagen och fängelselagen,
* redogöra för hur Kriminalvården kan ges bättre förutsättningar att
  bibehålla ett fungerande säkerhetsarbete och ett effektivt
  återfallsförebyggande arbete,
* föreslå åtgärder som bidrar till ökad effektivitet, särskilt när det rör
  administrativt arbete och arbete nära intagna,
* analysera förutsättningarna för alternativa och tillfälliga platslösningar
  för att frigöra och skapa fler häktes- och anstaltsplatser och möjliggöra
  en mer flexibel placering av intagna, och
* lämna förslag på nödvändiga författningsändringar.

Uppdraget att analysera förutsättningarna för alternativa och tillfälliga platslösningar för att frigöra och skapa fler häktes- och anstaltsplatser ska redovisas senast den 28 april 2026. Uppdraget ska slutredovisas senast den 28 december 2026.
