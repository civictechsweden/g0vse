# Incitament för lägre skattesatser i kommunsektornDir. 2025:79

En särskild utredare ska analysera hur statliga åtgärder som motverkar
ökande skattesatser och statliga åtgärder som stimulerar skattesänkningar i
kommuner och regioner kan utformas. Utredaren ska också lämna förslag på
sådana åtgärder.

Syftet med utredningen är att analysera förutsättningarna för
att införa åtgärder för att motverka att fler kommuner och regioner höjer
den kommunala skattesatsen. Syftet är även att stimulera att fler kommuner
och regioner ska välja att sänka skattesatsen. På så sätt kan de negativa
effekterna av höga kommunala skattesatser motverkas.

Utredaren ska bl.a.

* analysera hur statliga åtgärder som motverkar höjning av befintliga
  skattesatser i kommuner och regioner (skattebroms) kan utformas
  samt för vilka syften och i vilka situationer sådana åtgärder kan
  användas,
* analysera hur statliga åtgärder som stimulerar sänkningar av befintliga
  skattesatser i kommuner och regioner (skattesänkningspremie) kan
  utformas samt för vilka syften och i vilka situationer sådana åtgärder
  kan användas,
* oavsett bedömning i sak, lämna förslag på en eller flera skattebromsar
  och skattesänkningspremier, och
* lämna nödvändiga författningsförslag.

Uppdraget ska redovisas senast den 27 februari 2026.
