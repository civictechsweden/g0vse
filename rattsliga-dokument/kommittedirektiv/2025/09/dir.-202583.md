# Ett ändamålsenligt regelverk för bakgrundskontrollerDir. 2025:83

En särskild utredare ska analysera behovet av och förutsättningarna för att göra bakgrundskontroller i såväl offentlig som privat verksamhet. Syftet är bland annat att ge verksamheter ändamålsenliga verktyg inför och under anställning för att kunna förebygga de risker som förekomsten av personer med brottsliga eller andra skadliga intentioner innebär på arbetsplatser, exempelvis infiltration och annan otillbörlig påverkan. Möjligheten att göra noggranna bakgrundskontroller där det finns legitima behov behöver säkerställas samtidigt som den personliga integriteten måste värnas.

Utredaren ska bland annat

* lämna förslag på ett ändamålsenligt, proportionerligt och rättssäkert
  regelverk för bakgrundskontroller inför anställning, uppdrag eller
  annat deltagande i verksamheten på motsvarande sätt som anställda,
* lämna förslag på ett ändamålsenligt, proportionerligt och rättssäkert
  regelverk för uppföljande bakgrundskontroller under pågående
  anställning, uppdrag eller annat deltagande i verksamheten på
  motsvarande sätt som anställda,
* redovisa behovet av och förutsättningarna för offentliga och privata
  verksamheter att göra bakgrundskontroller i andra situationer än vid
  anställning och liknande förhållanden, t.ex. vid ingående eller
  uppföljning av avtal och, där det bedöms finnas ett särskilt stort
  behov, lämna nödvändiga författningsförslag,
* analysera förutsättningarna för, och lämna förslag om, att
  obligatoriska kontroller av uppgifter i misstankeregistret och
  belastningsregistret ska göras inför anställning och annat deltagande i
  verksamheter enligt socialtjänstlagen och LSS som riktar sig till
  vuxna, däribland äldre, och
* analysera och bedöma om obligatoriska kontroller av uppgifter i
  misstankeregistret och belastningsregistret bör införas för fler
  verksamheter.

Uppdraget ska redovisas senast den 11 mars 2027.
