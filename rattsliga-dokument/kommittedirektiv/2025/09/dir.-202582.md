# En starkare nödvärnsrätt och ett effektivare tillträdesförbudDir. 2025:82

En särskild utredare ska lämna förslag som innebär en starkare nödvärnsrätt och bättre möjligheter att förhindra brottslighet och ordningsstörningar i butiker. Utredaren ska vidare lämna vissa förslag i syfte att göra preventiva vistelseförbud mer effektiva och se över straffansvaret för skyddande av brottsling.

Utredaren ska bl.a.

* göra en genomgång av tillämpningen av bestämmelserna om nödvärn
  och nödvärnsexcess,
* ta ställning till om bestämmelserna bör ändras i syfte att säkerställa att
  enskilda har ett tillräckligt utrymme att försvara sig och sin egendom
  samt, oavsett ställningstagande, lämna författningsförslag som innebär
  en starkare nödvärnsrätt för den som angrips i sitt hem eller i närhet till
  sin familj eller som är underlägsen till antal eller storlek,
* göra en genomgång av tillämpningen av lagen om tillträdesförbud till
  butiker, badanläggningar och bibliotek,
* ta ställning till om möjligheterna att besluta om straffsanktionerade
  tillträdesförbud bör utökas genom ändringar i straffansvaret för olaga
  intrång eller i lagen om tillträdesförbud och, oavsett ställningstagande,
  lämna författningsförslag som innebär utökade sådana möjligheter på
  båda sätten,
* ta ställning till om den längsta giltighetstiden för preventiva vistelseförbud bör förlängas och, oavsett ställningstagande, lämna författningsförslag som innebär en sådan förlängning,
* ta ställning till om det bör finnas en möjlighet att fatta interimistiska beslut om preventiva vistelseförbud och, oavsett ställningstagande, lämna författningsförslag som möjliggör en sådan ordning, och
* lämna nödvändiga författningsförslag.

Uppdraget i den del som avser tillträdesförbud och preventiva vistelseförbud ska redovisas senast den 10 juli 2026. Övriga delar av uppdraget ska redovisas senast den 10 september 2027.
