# En breddad finansiering av kulturområdetDir. 2025:61

En särskild utredare ska lämna förslag på hur den icke-offentliga
finansieringen av kultur kan öka genom ekonomiska incitament. Syftet är att
stärka kulturinstitutioners och kulturlivets potential att uppnå de
kulturpolitiska målen genom att bredda finansieringsmöjligheterna.

Utredaren ska bland annat

* analysera och lämna förslag på hur regelverket om skattereduktion för
  gåvor kan utvidgas så att även organisationer som har som ändamål att
  främja eller bedriva kulturell verksamhet kan godkännas som
  gåvomottagare,
* kartlägga och beskriva vilken verksamhet som omfattas av det
  allmännyttiga ändamålet kultur i detta sammanhang, och mot bakgrund
  av kartläggningen, lämna förslag på hur en skattereduktion för gåvor till
  kulturell verksamhet ska avgränsas,
* analysera möjligheten att införa ett system där det offentliga förstärker
  monetära gåvor från privata aktörer, så kallat matchningssystem, och
  föreslå hur utformningen av ett sådant bör se ut,
* analysera hur förslagen bidrar till att uppnå de nationella kulturpolitiska
  målen, och
* lämna nödvändiga författningsförslag.

Uppdraget ska redovisas senast den 18 maj 2026.
