# Effektivitetsvinster genom alternativa former för organisering och genomförande av statlig transportinfrastrukturDir. 2025:66

En särskild utredare ska föreslå en ny struktur och ramar för alternativa former för organisering och genomförande av infrastrukturinvesteringar. Syftet med uppdraget är att utreda hur alternativa former för organisering och genomförande av statlig transportinfrastruktur kan implementeras i Sverige för att skapa förutsättningar för ökade effektivitetsvinster och ett snabbare genomförande av infrastrukturinvesteringar i enlighet med det övergripande transportpolitiska målet att säkerställa en samhällsekonomiskt effektiv och långsiktigt hållbar transportförsörjning för medborgarna och näringslivet i hela landet.

Utredaren ska bl.a.

* analysera legala förutsättningar för vilka delar av infrastrukturprojekt
  som kan genomföras i bolagsform,
* analysera organisation, ersättningsmodell och lämpliga objekt för
  offentlig-privat samverkan (OPS),
* analysera genomförande av investeringsobjekt i bolagsform, och
* lämna förslag om uppföljning och utvärdering.

Uppdraget ska redovisas senast den 15 december 2025.
