# Anslutning av fler statliga utbetalningar till Utbetalningsmyndighetens verksamhetDir. 2025:60

En särskild utredare ska ta ställning till vilka statliga utbetalningar som skulle kunna anslutas till Utbetalningsmyndighetens verksamhet utöver de som i dag omfattas samt om det bör vidtas andra åtgärder för att säkerställa korrekta statliga utbetalningar. Syftet är att stärka arbetet med att motverka felaktiga utbetalningar.

Utredaren ska bland annat

* analysera och föreslå vilka statliga utbetalningar till organisationer i civilsamhället och företag som det skulle vara ändamålsenligt och kostnadseffektivt att ansluta till Utbetalningsmyndighetens dataanalys och granskningsverksamhet,
* ta ställning till om det med hänsyn till arbetet mot felaktiga utbetalningar och intresset av att åstadkomma robusta och effektiva betalningslösningar i staten även finns skäl att ansluta fler statliga utbetalningar till Utbetalningsmyndighetens system med transaktionskonto och, i så fall, föreslå vilka,
* vid behov, föreslå andra lämpliga åtgärder för att stärka arbetet med att säkerställa korrekta statliga utbetalningar till organisationer i civilsamhället och företag,
* bedöma om det behövs en särskild skyldighet för Utbetalningsmyndigheten att lämna vissa underrättelser till Arbetsförmedlingen, och
* lämna nödvändiga författningsförslag.

Uppdraget ska redovisas senast den 11 juni 2027.
