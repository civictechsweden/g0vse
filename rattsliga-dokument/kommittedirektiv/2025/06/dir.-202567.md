# Säkrare tillgång till läkemedelDir. 2025:67

En särskild utredare ska se över vilka insatser som behövs för att skapa en säkrare tillgång till läkemedel, både i vardagen och under fredstida krissituationer och vid höjd beredskap.

Utredningen ska bland annat

* föreslå åtgärder för att förebygga och hantera brist på läkemedel, inklusive antibiotika och veterinärmedicinska läkemedel,
* föreslå en nationell funktion för samordning och inköp av läkemedel för att stärka den nationella förmågan att säkra tillgången på läkemedel, även i större volymer,
* analysera och föreslå en lämplig ordning för tvingande fördelning eller omfördelning av läkemedel,
* ta ställning till om sjukhusapotek ska kunna tillgodose läkemedelsförsörjningen även till andra vårdinrättningar än sjukhus,
* föreslå vilka krav som bör gälla för öppenvårdsapotekens och partihandlarnas beredskap,
* kartlägga dosverksamheten och föreslå ändringar som syftar till att förtydliga ansvar, finansiering och funktion,
* analysera situationen och vid behov föreslå åtgärder för att stärka extemporeapotekens förutsättningar att bistå vid kritiska bristsituationer, och
* lämna nödvändiga författningsförslag.

Uppdraget att föreslå en lämplig ordning för tvingande fördelning och omfördelning av läkemedel ska redovisas senast den 31 mars 2026. Delredovisningen kan även innehålla förslag i andra delar om det bedöms motiverat och ryms inom tiden för uppdraget. Övriga delar av uppdraget ska redovisas senast den 30 november 2026.
