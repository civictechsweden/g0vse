# Nationell samordnare för arbetet med frivillig återvandring

En särskild utredare, som ska fungera som en nationell samordnare, ska sprida information och föra dialog med kommunerna om frivillig återvandring. Syftet med uppdraget är att stärka förutsättningarna för kommuner att erbjuda information och stöd till individer som önskar återvandra.

Samordnaren ska bland annat

* informera kommuner om möjligheterna till frivillig återvandring och om det stöd som finns att tillgå för personer som önskar återvandra,
* föra en dialog med kommuner och andra relevanta lokala aktörer samt berörda statliga myndigheter om förutsättningarna att arbeta med stöd till frivillig återvandring,
* initiera en dialog med kommuner i syfte att stärka arbetet med att vägleda, informera om och uppmuntra till frivillig återvandring,
* ta fram och sammanställa information, kunskapsunderlag och vägledning för hur kommuner kan bidra till ökad frivillig återvandring,
* sammanställa en nationell lägesbild över vilka möjligheter och utmaningar som finns att utveckla ett arbete med återvandring i kommunerna,
* vid behov lämna förslag på ändamålsenliga och kostnadseffektiva åtgärder som kan stärka och utveckla kommunernas förutsättningar för att arbeta med information och stöd till individer som önskar återvandra.

Uppdraget ska redovisas senast den 4 juni 2027.
