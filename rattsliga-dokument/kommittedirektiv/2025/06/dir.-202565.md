# Tilläggsdirektiv till ValsedelskommitténDir. 2025:65

Regeringen beslutade den 15 februari 2024 kommittédirektiv om en översyn
av valsedelsystemet (dir. 2024:24). En parlamentariskt sammansatt kommitté ska utvärdera och överväga förändringar av valsedelsystemet, inklusive att analysera för- och nackdelar med att övergå till ett system med gemensamma eller neutrala valsedlar.

Uppdraget utvidgas. Kommittén ska nu även

* analysera konsekvenserna av och redovisa för- och nackdelar med att
  ändra reglerna om valbarhet för att förhindra att en person som
  kandiderar i val till kommun- eller regionfullmäktige i flera kommuner
  eller regioner blir valbar efter valdagen till följd av ändrad folkbokföring,
  särskilt i förhållande till principen om partiernas fria nomineringsrätt,
* ta ställning till om reglerna om valbarhet bör ändras för att förhindra att
  en person som kandiderar i val till kommun- eller regionfullmäktige i
  flera kommuner eller regioner blir valbar efter valdagen till följd av
  ändrad folkbokföring, och
* lämna de författningsförslag som kommittén bedömer är motiverade.

Utredningstiden förlängs. Enligt de ursprungliga direktiven skulle uppdraget
slutredovisas senast den 15 september 2025. Uppdraget ska i stället redovisas senast den 14 augusti 2026. Ett delbetänkande som avser en redovisning av uppdraget att utvärdera dagens valsedelsystem ska dock lämnas senast den 15 januari 2026.
