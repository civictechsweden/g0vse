# Integritetsbevarande metoder för en mer datadriven och samverkande förvaltningDir. 2025:64

En särskild utredare ska analysera förutsättningarna för den offentliga förvaltningen att använda integritetsbevarande metoder vid datadelning och föreslå åtgärder som kan främja användningen av sådana metoder. Syftet är att öka den offentliga förvaltningens förmåga att dela data samtidigt som skyddet för uppgifterna upprätthålls.

Utredaren ska bland annat

* analysera förutsättningarna för myndigheter och andra aktörer i den offentliga förvaltningen att använda integritetsbevarande metoder vid datadelning och föreslå hur användningen kan förbättras,
* bedöma om det finns behov av att införa särskilda krav vid användning av integritetsbevarande metoder och i så fall lämna förslag på hur kraven bör regleras,
* analysera om en eller flera myndigheter bör ges i uppdrag att utveckla och tillhandahålla gemensamma tekniska tjänster, testmiljöer, testbäddar eller plattformar för integritetsbevarande metoder för datadelning,
* bedöma och lämna förslag på hur en funktion för rådgivning till den offentliga förvaltningen om datadelning och användning av integritetsbevarande metoder kan utformas och organiseras, och
* lämna nödvändiga författningsförslag.

Uppdraget ska redovisas senast den 30 juni 2026.
