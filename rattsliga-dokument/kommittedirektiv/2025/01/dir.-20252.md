# Tilläggsdirektiv till Miljötillståndsutredningen (KN 2023:02)

Regeringen beslutade den 8 juni 2023 kommittédirektiv om förenklade och
förkortade tillståndsprocesser enligt miljöbalken (dir. 2023:78). Uppdraget
skulle enligt direktiven redovisas senast den 15 december 2024. Uppdraget
ändras genom att utredningstiden förlängs och nya uppgifter ges till
utredningen.

Uppdraget enligt de ursprungliga direktiven ska i stället redovisas den 21
januari 2025.

Utredaren ska nu även bland annat

* analysera möjligheterna att samla bestämmelser om hushållning i en
  särskild lag och ta ställning till hur ett besked om det allmännas
  grundläggande syn på lämpligheten av en viss verksamhet på en viss
  plats kan lämnas i ett tidigt skede,
* utreda om handläggningstiden i plan- och byggprocessen kan förkortas
  genom bland annat tydligare regler om vilket underlag som ska tas fram i planärenden och ändrad instansordning för överklagande,
* analysera om den totala handläggningstiden för tillståndsprövningen
  enligt miljöbalken kan förkortas genom till exempel ökade krav på
  prövningstillstånd eller ändrad instansordning,
* föreslå hur industriutsläppsdirektivet bör genomföras i det nya systemet för miljöprövning,
* analysera hur regelverket kan förändras i syfte att inte ställa högre krav
  än ramdirektivet för vatten kräver, särskilt i fråga om processuella krav
  och i fråga om möjligheterna att nyttja befintlig flexibilitet i EUregelverken för att öka förutsebarheten och minska tidsåtgången i
  miljötillståndsprocessen, och
* lämna nödvändiga författningsförslag.

Det nya uppdraget ska delredovisas senast den 1 juli 2025 i den del som
gäller bestämmelserna om hushållning med mark och vatten och senast den 31 december 2025 i den del som gäller att korta tidsåtgången för prövning i plan- och byggprocessen och i samband med överklagande enligt
miljöbalken. Övriga delar ska redovisas senast den 31 mars 2026.
