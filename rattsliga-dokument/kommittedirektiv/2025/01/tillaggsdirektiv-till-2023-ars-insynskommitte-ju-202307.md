# Tilläggsdirektiv till 2023 års insynskommitté (Ju 2023:07)

Ändring i uppdraget.

Regeringen beslutade den 15 juni 2023 kommittédirektiv om förstärkt insyn och transparens i finansieringen av politiska partier (dir. 2023:88). En parlamentariskt sammansatt kommitté gavs därigenom i uppdrag att bl.a. överväga särskilda krav på transparens respektive samtycke från enskilda medlemmar när organisationer på arbetsmarknaden använder en del av medlemsavgiften för att stödja ett parti ekonomiskt. I det uppdraget ingår bl.a. att analysera och bedöma hur ett sådant krav på samtycke förhåller sig till föreningsfriheten och andra grundläggande fri- och rättigheter. Kommittén ska nu även

* redovisa hur en fullständig författningsreglering, som ställer krav på att bidrag från organisationer på arbetsmarknaden till politiska partier ska vara frivilliga för den enskilde medlemmen, skulle kunna se ut, och
* analysera och bedöma hur en sådan reglering skulle förhålla sig till relevanta regelverk.

Utredningstiden förlängs. Enligt de ursprungliga direktiven skulle kommittén redovisa sitt uppdrag senast den 15 februari 2025. Uppdraget ska i stället redovisas senast den 15 maj 2025.
