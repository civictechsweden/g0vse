# Tydligare regler vid undantag från skolpliktenDir. 2025:77

En särskild utredare ska analysera och föreslå hur skollagens bestämmelser
om ledighet, fullgörande av skolplikten på annat sätt samt upphörande av
skolplikten vid varaktig vistelse utomlands kan förändras. Syftet är att
tydliggöra bestämmelserna och hur de ska tillämpas.

Utredaren ska bl.a.

* ta ställning till och föreslå dels under vilka förutsättningar en längre
  ledighet ska kunna beviljas, dels en övre gräns för hur lång ledighet en
  rektor ska kunna bevilja,
* analysera vad som ska krävas för att synnerliga skäl för medgivande att
  fullgöra skolplikten på annat sätt kan anses vara uppfyllt och föreslå hur
  det kan tydliggöras i bestämmelsen,
* analysera och ta ställning till om bestämmelserna om att skolplikten inte
  gäller barn som varaktigt vistas utomlands enbart bör vara tillämpliga för
  barn till statligt anställda personer som är stationerade utomlands,
* analysera och ta ställning till om det bör införas en sanktionsavgift när
  vårdnadshavare tar sina barn ur skolan utan att ha fått beviljad ledighet
  eller medgivande om att fullgöra skolplikten på annat sätt, och
* lämna nödvändiga författningsförslag.

Uppdraget ska redovisas senast den 17 juni 2026.
