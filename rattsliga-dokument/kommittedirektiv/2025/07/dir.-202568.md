# Förbättrad integration och minskat utanförskapDir. 2025:68

En särskild utredare ska sammanställa kunskap om parallella samhällsstrukturer och analysera deras konsekvenser för integrationen och utanförskapet i det svenska samhället. Syftet är att tillhandahålla ett fördjupat kunskapsunderlag som kan bidra till regeringens arbete för att bekämpa parallella samhällsstrukturer, förbättra integrationen och minska utanförskapet i Sverige.

Utredaren ska bland annat:

* kartlägga och analysera förekomsten, omfattningen och utvecklingen av parallella samhällsstrukturer i Sverige,
* sammanställa kunskap om orsaker till parallella samhällsstrukturers uppkomst och fortlevnad,
* sammanställa metoder och erfarenheter av arbete med att bekämpa parallella samhällsstrukturer,
* analysera hur parallella samhällsstrukturer påverkar integrationen och utanförskapet i samhället, och
* identifiera viktiga områden för åtgärder, bedöma vilka områden och typer av åtgärder som är mest prioriterade och lämna förslag på hur arbetet mot parallella samhällsstrukturer kan stärkas.

Uppdraget ska redovisas senast den 20 augusti 2026.
