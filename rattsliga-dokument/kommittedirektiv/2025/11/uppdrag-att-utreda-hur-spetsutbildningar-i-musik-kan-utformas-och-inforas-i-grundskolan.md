# Uppdrag att utreda hur spetsutbildningar i musik kan utformas och införas i grundskolanU2025/02147

För att barn ska få stimulans och förutsättningar att utveckla sina talanger så långt som möjligt inom musikområdet från de yngre åren behöver det finnas spetsutbildning inom musik i grundskolan. Det är viktigt för det svenska musiklivets återväxt och konkurrenskraft att barn och unga får möjligheter att både inom skolans ram och på fritiden tidigt utveckla sina särskilda musikintressen.

Det kan dock vara svårt att förutsäga vad en ny utbildning kommer att innebära. För att hantera det ska en försöksverksamhet införas, som ska följas upp och utvärderas. Det kan ge underlag för att bedöma om det är lämpligt med en permanent utbildning.

En utredare får därför i uppdrag att biträda Utbildningsdepartementet med att ta fram ett förslag på hur spetsutbildningar i musik kan utformas och införas i grundskolan.

Utredaren ska

* analysera förutsättningarna för och lämna förslag om en försöksverksamhet som innebär att grundskolor ska kunna bedriva spetsutbildning i musik och vid behov föreslå åtgärder för att stärka förutsättningarna,
* ta ställning till i vilka årskurser i grundskolan som utbildningen ska kunna finnas,
* analysera och föreslå i vilken utsträckning det ska gå att göra undantag från bestämmelserna i skollagen om exempelvis timplaner, lärotider, lärarbehörighet samt tester och prov,
* bedöma och föreslå vilken myndighet som ska ge tillstånd att bedriva utbildningen och vilka krav som ska ställas på huvudmän för att utbildningen ska hålla god kvalitet,
* bedöma och föreslå vilka krav och villkor som ska ställas för behörighet och urval till utbildningen, och
* lämna nödvändiga författningsförslag.
