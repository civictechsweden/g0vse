# Kommittédirektiv Nationell samordnare för regeringens strategi för att stärka judiskt liv och motverka antisemitism

En särskild utredare ska fungera som nationell samordnare för regeringens strategi för att stärka judiskt liv och motverka antisemitism. Syftet med uppdraget är att strategin ska få genomslag och leda till varaktiga förändringar i samhället. Genomförandet av uppdraget ska ske i dialog och samverkan med den judiska minoriteten.

Samordnaren ska bl.a.

• samordna de myndigheter och aktörer som kan bidra till strategins
genomförande och verka för att de bidrar till att strategins målsättningar
uppnås,
• föreslå hur strategins måluppfyllelse ska följas upp,
• följa upp strategins genomförande och måluppfyllelse samt analysera och
lämna förslag på eventuella kompletterande åtgärder för att
målsättningarna ska nås, och
• analysera vilka befintliga förvaltningsmyndigheter som på sikt skulle
kunna ta över samordningen och uppföljningen av strategin och föreslå
den mest lämpade myndigheten.

Delredovisningar ska lämnas senast den 31 mars 2027 respektive den
31 mars 2028. Uppdraget ska slutredovisas senast den 31 mars 2029.
