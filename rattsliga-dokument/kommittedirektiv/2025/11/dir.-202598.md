# En ämnesutformad gymnasieskolaDir. 2025:98

En särskild utredare ska lämna förslag på en ämnesutformad gymnasieskola respektive anpassad gymnasieskola. Syftet är att Sverige fortsatt ska vara en konkurrenskraftig kunskapsnation samt att utbildningarna ska bli enhetliga över landet och ge eleverna fördjupade kunskaper som tydligt leder till högskoleutbildning, andra vidare studier eller arbete.

Utredaren ska bl.a.

* föreslå hur en fullständigt ämnesutformad gymnasieskola respektive anpassad gymnasieskola ska utformas,
* föreslå hur dagens utbud av nationella program kan förändras för att bli relevant i ett fullständigt ämnesutformat system,
* föreslå hur beslutsordningen mellan riksdag, regering och Statens skolverk ska utformas med utgångspunkt i utredarens förslag,
* föreslå hur motsvarande krav på samverkan kan ställas på enskilda huvudmän som på kommuner när det gäller planering av utbildning i gymnasieskolan, och
* lämna nödvändiga författningsförslag.

Uppdraget ska redovisas senast den 9 december 2027.
