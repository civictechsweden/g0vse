# Effektivare åtgärder mot välfärdsbrott och ökad förutsebarhet inom personlig assistansDir. 2025:40

En särskild utredare ska lämna förslag på åtgärder som gör den personliga assistansen mer motståndskraftig mot välfärdsbrottslighet och mer förutsägbar för den assistansberättigade, samt ger ökade möjligheter att säkerställa att den assistansberättigade får sina behov tillgodosedda. Syftet är att värna den personliga assistansens långsiktiga hållbarhet och legitimitet.

Utredaren ska bland annat

• analysera och föreslå en ny ordning för uppföljning av beviljad assistansersättning,

• analysera och vid behov föreslå utökade möjligheter att ändra beslut som är oriktiga på grund av fusk eller andra oegentligheter,

• analysera vilka för- och nackdelar en reglering av möjligheten till anhörigassistans kan medföra och vid behov föreslå lämplig reglering av anhörigassistans,

• analysera och vid behov föreslå lämplig reglering av möjligheten att själv kunna anställa personliga assistenter.

Uppdraget ska redovisas senast den 8 januari 2027.
