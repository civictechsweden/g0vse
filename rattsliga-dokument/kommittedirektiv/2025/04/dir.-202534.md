# Kraftfulla verktyg för kontroll av utbetalning av socialförsäkringsförmåner till personer som lämnat Sverige

Regeringen uppdrar åt en särskild utredare att se över hur arbetet med att upptäcka felaktiga utbetalningar vid vistelse eller bosättning utomlands kan stärkas.

Utredaren ska även föreslå åtgärder som ska öka möjligheterna till upptäckt. Meningen är att motverka bidragsbrott och felaktiga utbetalningar inom socialförsäkringen.

Utredaren ska bland annat:

* analysera och ta ställning till på vilket sätt befintliga verktyg och metoder för att upptäcka felaktiga utbetalningar från socialförsäkringen till personer som vistas eller har bosatt sig utomlands kan förbättras inom ramen för gällande regelverk,
* föreslå nya verktyg och metoder för att upptäcka felaktiga utbetalningar till personer som vistas eller har bosatt sig utomlands, som är kostnads-effektiva, rättssäkra, proportionerliga och beaktar de grundläggande fri- och rättigheterna, och
* lämna nödvändiga författningsförslag.

Uppdraget ska redovisas senast den 20 april 2026.
