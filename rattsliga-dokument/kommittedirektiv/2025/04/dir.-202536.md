# Ökad tillgång till passageraruppgifter i brottsbekämpningen

För att framgångsrikt bekämpa terroristbrott och annan allvarlig brottslighet behöver de brottsbekämpande myndigheterna ha tillgång till ändamålsenliga och effektiva verktyg. Ett sådant verktyg kan vara passageraruppgifter.

En särskild utredare ska se över reglerna om passageraruppgifter i brottsbekämpningen i syfte att anpassa regleringen av flygpassageraruppgifter till EU-rätten samt analysera förutsättningarna och överväga förbättrade möjligheter att inhämta passageraruppgifter från andra trafikslag. De författningsändringar som föreslås ska säkerställa att brottsbekämpande myndigheter har en så god tillgång till passageraruppgifter som möjligt samtidigt som förslagens konsekvenser för transportbranschen beaktas och skyddet för enskildas personliga integritet säkerställs.

Utredaren ska bl.a.

* analysera och ta ställning till vilka förändringar av den svenska
  regleringen i fråga om flygpassageraruppgifter i brottsbekämpningen
  som behöver göras med anledning av EU-domstolens praxis,
* analysera och ta ställning till om den svenska regleringen i fråga om
  flygpassageraruppgifter i brottsbekämpningen bör göras neutral vad
  gäller trafikslag och samtidigt se över nuvarande möjligheter att inhämta
  tillgängliga passageraruppgifter från andra transportföretag, och
* lämna förslag på de författningsändringar och andra åtgärder som
  bedöms nödvändiga.

Uppdraget ska redovisas senast den 14 april 2026.
