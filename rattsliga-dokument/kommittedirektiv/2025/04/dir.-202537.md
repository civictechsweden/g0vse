# Åtgärder mot överskuldsättning med fokus på evighetsgäldenärer

En särskild utredare ska ta ställning till åtgärder för att minska problemet med överskuldsättning. Syftet är huvudsakligen att minska antalet så kallade evighetsgäldenärer, det vill säga personer som varit överskuldsatta en längre period.

Utredaren ska bland annat

* analysera och ta ställning till om det bör införas regler om en ändrad
  avräkningsordning för konsumentfordringar,
* analysera och ta ställning till om det bör införas regler om absolut
  preskription för konsumentfordringar,
* analysera och ta ställning till om det behövs åtgärder för att få fler
  evighetsgäldenärer att ansöka om skuldsanering och om det finns ett
  behov av att ändra reglerna om skuldsanering,
* analysera och ta ställning till om det behövs tidsbegränsning för
  utbetalning av nyligen ingångna konsumentkreditavtal, och
* lämna nödvändiga författningsförslag.

Uppdraget ska redovisas senast den 10 juli 2026.
