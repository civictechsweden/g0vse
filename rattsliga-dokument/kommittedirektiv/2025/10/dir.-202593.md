# Nya utbildningsvägar och fler möjligheter till behörighet att undervisa inom det specialpedagogiska områdetDir. 2025:93

En särskild utredare ska föreslå åtgärder för att elever och barn inom skolväsendet som är i behov av stöd i undervisningen ska kunna få det av lärare respektive förskollärare med relevant specialpedagogisk kompetens. Syftet är att specialpedagogisk kompetens inom skolväsendet ska tas tillvara på ett ändamålsenligt sätt för att fler elever ska nå utbildningens mål.

Utredaren ska bl.a.

* föreslå hur de utbildningar som leder till speciallärar- respektive special­pedagogexamen kan ersättas av en ny flexibel utbildning som bättre tillgodoser skolväsendets behov av specialpedagogisk kompetens,
* analysera och vid behov föreslå hur personer med speciallärar- eller specialpedagogexamen kan komplettera sin utbildning för att uppnå ändamålsenliga undervisningsbehörigheter,
* föreslå hur legitimation för lärare och förskollärare, i stället för lärar­examen, kan utgöra krav för examen inom det special­pedago­giska området, och
* lämna nödvändiga författningsförslag.

Uppdraget ska redovisas senast den 16 juni 2026.
