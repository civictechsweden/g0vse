# Ersättning vid avveckling av kärnkraftsreaktorer till följd av politiska beslutDir. 2025:89

En särskild utredare ska lämna förslag om rätt till ersättning för det fall politiska beslut leder till avveckling av en kärnkraftsreaktor. Syftet med uppdraget är att ge förutsebarhet till ägare, minska risken för investerare och därmed möjliggöra fler investeringar i kärnkraft.

Utredaren ska bl.a.

* föreslå vem som ska vara berättigad att få ersättning,
* föreslå vid vilken typ av politiskt beslut som det ska finnas rätt till ersättning,
* analysera i vilken utsträckning ersättning ska kunna betalas för påbörjade investeringar i nya kärnkraftsreaktorer som på grund av politiska beslut avbrutits innan reaktorn tagits i drift,
* föreslå en modell för beräkning av ersättning,
* lämna förslag på hur ersättningen ska finansieras,
* lämna nödvändiga författningsförslag eller andra förslag till reglering.

De delar av uppdraget som avser ersättning för påbörjade investeringar som inte kan färdigställas som planerat och beräkning av ersättningen ska redovisas senast 29 juni 2026. Uppdraget i övrigt ska redovisas senast den 1 december 2026.
