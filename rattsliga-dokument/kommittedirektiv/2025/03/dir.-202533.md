# Överföring av Sjätte AP-fondens verksamhet och tillgångar till Andra AP-fonden

En särskild utredare, som ska fungera som samordnare, ska bistå Andra och Sjätte AP-fonderna i en omorganisation som innebär att Sjätte AP-fondens verksamhet och tillgångar förs över till Andra AP-fonden. Samordnaren ska också, i samråd med fonderna, föreslå för regeringen vilka tillgångar som ska förvaltas avskilt från övriga tillgångar.

Samordnaren ska bland annat

* i samråd med Andra och Sjätte AP-fonderna lämna förslag till regeringen på vilka tillgångar som ska förvaltas avskilt från övriga tillgångar,
* bistå Andra och Sjätte AP-fonderna i vissa frågor till följd av omorganisationen, till exempel när det gäller personalfrågor och avtal som inte är hänförliga till kapitalförvaltningen, såsom hyra av lokal och olika tjänster, och
* föreslå hur kostnaderna för genomförandet av omorganisationen ska fördelas mellan fonderna.

Samordnaren ska i en delrapport senast den 30 september 2025, i samråd med fonderna, föreslå för Regeringskansliet (Finansdepartementet) vilka tillgångar som ska förvaltas avskilt från övriga tillgångar. Uppdraget i övrigt ska slutredovisas till Regeringskansliet (Finansdepartementet) senast den 16 februari 2026.
