# Säkrare verifiering av identitet

En särskild utredare ska analysera och lämna förslag som stärker kopplingen
mellan fastställd grundidentitet och verifiering av identitet. Syftet är att skapa
en effektivare och säkrare process vid verifiering av identitet som utgår från
biometriska uppgifter. Förslagen ska bidra till en effektiv, tillförlitlig och
ändamålsenlig identitetsförvaltning i Sverige.

Utredaren ska bland annat

* lämna förslag som stärker kopplingen mellan fastställd grundidentitet
  och verifiering av identitet med grund i biometriska uppgifter och i det
  sammanhanget undersöka lämpligheten med ett system med en unik
  identitetsnyckel,
* undersöka vilket eller vilka tekniska stöd som behövs för att stärka
  kopplingen mellan grundidentitet och verifiering av identitet,
* analysera vilka risker som behandlingen av personuppgifter kan innebära
  och göra nödvändiga säkerhetsanalyser,
* lämna förslag om vilken eller vilka myndigheter som ska ansvara för de
  uppgifter som behöver utföras, och
* vid behov omhänderta förslag som identifierats i pågående myndighetsuppdrag.

Uppdraget ska redovisas senast den 31 augusti 2026.
