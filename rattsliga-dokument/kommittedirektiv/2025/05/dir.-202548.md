# En analys av hur premiepensionssystemets försäkringsformer fungerar under utbetalningstiden

Regeringen uppdrar åt en särskild utredare att analysera hur väl premiepensionssystemets nuvarande försäkringsformer fungerar under utbetalningstiden. Utredaren ska ta ställning till om det bör skapas en särskild utbetalningsprodukt. Syftet är att bedöma om nuvarande utformning och förvaltning är den mest ändamålsenliga sett till pensionärernas bästa under utbetalningstiden.

Utredaren ska bland annat:

* analysera dels behovet av en särskild utbetalningsprodukt för utbetalningstiden, dels hur ändamålsenlig den traditionella försäkringen inom premiepensionen är med avseende på nyttan för pensionärerna och målet för premiepensionssystemet, och
* analysera och lämna förslag på hur kapitalet för den traditionella försäkringen bör förvaltas, oavsett andra förslag om förändringar.

Uppdraget ska redovisas senast den 15 augusti 2026.
