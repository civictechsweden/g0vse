# Ställföreträdarskap att lita på – en översyn av reglerna om gode män och förvaltare

En särskild utredare ska se över reglerna om gode män och förvaltare. Översynen syftar bl.a. till att förbättra tillsynen på området, skapa bättre förutsättningar för att kompetenta personer ska ställa upp som ställföreträdare och stärka enskildas ställning och skydd. I slutändan handlar det om att de personer i vårt samhälle som är i behov av en ställföreträdare ska kunna lita på att de får den hjälp och det stöd som behövs.

I uppdraget ingår att ta ställning i frågor om bl.a.

* hur rekryteringen av kompetenta ställföreträdare kan underlättas och i vilka särskilda fall som det bör kunna utses professionella ställföreträdare,
* hur ställföreträdare kan få ett bättre och mer professionellt stöd under pågående uppdrag,
* om och hur det kan upprättas ett nationellt ställföreträdarregister,
* förbättrade möjligheter för den enskilde att föra fram klagomål mot sin ställföreträdare,
* vilka ytterligare tillsynsverktyg och sanktionsmöjligheter som behövs, och
* förbättrade möjligheter för den enskilde att få ekonomiska skador ersatta om ställföreträdaren missköter sig.

Utredaren ska lämna de förslag till författningsändringar och andra åtgärder som behövs.

Uppdraget ska redovisas senast den 24 februari 2021\.
