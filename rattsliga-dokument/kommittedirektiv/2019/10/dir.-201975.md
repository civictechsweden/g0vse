# Tilläggsdirektiv till Garantipensionsutredningen

Regeringen uppdrar åt Garantipensionsutredningen att ta ställning till om och hur nuvarande krav på försäkringstid för rätt till garantipension bör anpassas i och med riksdagens beslut om en riktålder i pensionssystemet.

Utredaren ska:

* överväga att avskaffa eller förändra den särregel som gör det möjligt för vissa försäkrade att tillgodoräkna sig bosättningstid i tidigare hemland vid beräkning av garantipension, garantipension till omställnings-pension samt sjukersättning och aktivitetsersättning i form av garanti-ersättning.
* överväga om det fortsatt är motiverat att ha ett undantag som möjliggör att försäkringstid som legat till grund för sjukersättning kan användas för att beräkna försäkringstid för garantipension.
* föreslå en utformning av sjukersättning och aktivitetsersättning i form av garantiersättning som långsiktigt fungerar utifrån de ändrade förutsättningarna som EU-domen medför och som samspelar med garantipensionen.

Utredningstiden förlängs. Uppdraget slutredovisas senast den 31 maj 2020. Ett delbetänkande med delarna i de ursprungliga direktiven lämnas senast den 29 november 2019.
