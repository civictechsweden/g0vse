# Uppdrag att lämna förslag på åtgärder för ökad kvalitet i lärarutbildningen samt åtgärder för att underlätta för fler att bli lärare

Regeringskansliet ger två utredare i uppdrag att biträda Utbildningsdepartementet med att ta fram förslag på åtgärder för ökad kvalitet i lärarutbildningen samt åtgärder för att underlätta för fler att bli lärare.

Med lärarutbildningen avses här samtliga inriktningar inom grundlärarutbildningen och ämneslärarutbildningen, samt, när det är relevant, yrkeslärarutbildningen och förskollärarutbildningen.

I uppdraget ingår att:
• föreslå hur kopplingen mellan teori och praktik kan stärkas,
• föreslå hur fokus på metodiken kan öka,
• föreslå hur förutsättningarna för akademiker att välja läraryrket kan
underlättas,
• föreslå hur längden för kompletterande pedagogisk utbildning (KPU)
kan kortas ner, och studietakten höjas,
• föreslå hur fler lärarledda timmar kan införas, och
• föreslå hur möjligheterna att jobba på en skola och studera till lärare
parallellt kan förbättras.

Uppdraget ska slutredovisas senast den 31 mars 2020.
