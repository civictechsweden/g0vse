# Betygssystemet ska främja kunskapsutveckling och betygen ska bättre spegla elevers kunskaper

En särskild utredare ska utreda och föreslå hur ämnesbetyg kan införas i gymnasieskolan och gymnasiesärskolan. Utredaren ska även utreda och lämna förslag på justeringar i betygssystemet för alla skolformer. Syftet är att främja elevers, såväl flickors som pojkars, kunskapsutveckling och att betygen bättre ska spegla elevers kunskaper.

Utredaren ska bland annat

* föreslå en modell för ämnesbetyg för gymnasieskolan och gymnasiesärskolan,
* analysera hur denna modell ska förhålla sig till vuxenutbildningen,
* analysera om, och i så fall föreslå hur, kompensatoriska inslag ska införas i betygssystemet för alla skolformer som har betyg,
* föreslå sätt att synliggöra och dokumentera elevens kunskapsutveckling när kunskapsnivån inte motsvarar ett godkänt betyg,
* analysera konsekvenserna av utredarens förslag för behörighet och urval till högskoleutbildning och yrkeshögskolans utbildningar, och
* lämna nödvändiga författningsförslag.

Uppdraget ska redovisas senast den 30 november 2019.
