# Tilläggsdirektiv till 2018 års donationsutredning

Regeringen uppdrar åt 2018 års donationsutredning att också ta ställning till om Sverige ska tillträda Europarådets konvention mot handel med mänskliga organ.

Utredningen ska utreda vilka författningsändringar som i så fall krävs och föreslå sådana författningsändringar.

## Hänsyn till andra länders arbete

Utredaren ska utreda, analysera och om det behövs ta fram författningsförslag och eventuella ytterligare förslag till följd av konventionens bestämmelser. Utredaren ska, om det bedöms relevant, också ta hänsyn till andra länders arbete med att införliva konventionen.

## Motiv till att använda reservationsmöjligheter

Om utredaren kommer fram till att Sverige bör använda sig av någon av konventionens reservationsmöjligheter ska utredaren motivera sin bedömning.

Utredaren ska löpande informera Socialdepartementet om arbetet. Uppdraget ska redovisas senast den 1 maj 2019, alltså i samband med att huvuduppdraget redovisas.
