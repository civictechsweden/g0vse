# Proportionerliga och effektiva sanktioner vid brott mot djur

En särskild utredare ska göra en översyn av straffbestämmelserna
i djurskyddslagen (2018:1192) och brottsbalkens bestämmelse
om djurplågeri. Syftet är dels att få till stånd lämpliga
och proportionerliga straffskalor vid brott mot djur, dels att
överväga om andra sanktioner än straffrättsliga påföljder kan
vara ett mer effektivt sätt att upprätthålla regelverket vid mindre
allvarliga överträdelser av djurskyddsbestämmelserna.

Utredaren ska bl.a.

* överväga om straffskalan för djurplågeri bör skärpas
* analysera om det är lämpligt och möjligt att avkriminalisera överträdelser av vissa djurskyddsbestämmelser i förordning, myndighetsföreskrifter och EU-förordningar
* överväga om dessa överträdelser i stället bör sanktioneras med sanktionsavgifter eller enbart vitesförelägganden.

Utredaren ska också överväga om kontrollmyndigheternas skyldighet att anmäla överträdelser till Polismyndigheten eller Åklagarmyndigheten bör förtydligas.

Utredaren ska slutligen överväga om en dom eller ett strafföreläggande om företagsbot bör kunna leda till ett djurförbud.

Uppdraget ska redovisas senast den 31 januari 2020.
