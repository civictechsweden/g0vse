# Kombinationseffekter och gruppvis hantering av ämnen

En särskild utredare ska utreda hur gruppvis riskbedömning av farliga ämnen ska kunna öka och hur så kallade kombinationseffekter ska kunna beaktas.

Utredaren ska bland annat:

* kartlägga möjligheter, hinder och tidigare insatser inom relevanta EU\-rättsakter för gruppvis hantering av ämnen,
* föreslå strategier för framtida gruppvis reglering och vid behov nödvändiga ändringar av relevanta EU\-rättsakter för gruppvis hantering av ämnen,
* sammanställa det vetenskapliga kunskapsläget, kartlägga vilka möjligheter och hinder som finns i olika relevanta EU\-rättsakter och tidigare insatser på området för kombinationseffekter, och
* föreslå strategier för att möjliggöra reglering baserat på eller med hänsyn till kombinationseffekter, föreslå andra strategier för att minska riskerna och vid behov föreslå nödvändiga ändringar av relevanta EU\-rättsakter.

Uppdraget ska redovisas till Regeringskansliet (Miljö\- och energidepartementet) senast den 29 september 2019\.
