# Planering och dimensionering av gymnasial utbildning

En särskild utredare ska föreslå hur utbildning inom gymnasieskolan,
gymnasiesärskolan, kommunal vuxenutbildning (komvux) och särskild utbildning för vuxna (särvux) bättre kan planeras och dimensioneras utifrån regionala och nationella
kompetensbehov.

Utredaren ska bl.a.

* föreslå vid behov hur utbildning inom gymnasieskolan, gymnasiesärskolan, kommunal vuxenutbildning och särskild utbildning för vuxna kan planeras och dimensioneras inom ramen för en regional planeringsmodell, utifrån en analys av dagens situation,
* se över och vid behov föreslå en ansvarsfördelning mellan staten, kommunerna och andra aktörer för en regional planering och dimensionering av gymnasial utbildning,
* föreslå vid behov en finansieringsmodell för gymnasieskolan som i högre grad tar hänsyn till skolors varierande förutsättningar att bedriva en likvärdig utbildning, utifrån en analys av dagens finansiering, och
* lämna nödvändiga författningsförslag.

En parlamentariskt sammansatt referensgrupp ska knytas till
utredningen.

Uppdraget ska redovisas senast den 3 februari 2020.
