# Genomförande av EU:s direktiv om åtgärder för en hög gemensam cybersäkerhetsnivå i hela unionen och EU:s direktiv om kritiska entiteters motståndskraft

Europaparlamentet och rådet har nyligen antagit två nya EU-direktiv:
direktivet om åtgärder för en hög gemensam cybersäkerhetsnivå i hela
unionen (NIS2-direktivet) och direktivet om kritiska entiteters
motståndskraft (CER-direktivet). En särskild utredare ska föreslå de
anpassningar av svensk rätt som är nödvändiga för att NIS2-direktivet och
CER-direktivet ska kunna genomföras.

Utredaren ska bl.a.

* föreslå hur identifieringen av och krav på entiteter som omfattas av
  NIS2-direktivet respektive CER-direktivet ska regleras,
* föreslå hur rollfördelningen mellan svenska myndigheter ska se ut med
  avseende på de olika uppgifter och ansvarsområden som föreskrivs i
  NIS2-direktivet och CER-direktivet,
* analysera hur den nya regleringen ska fungera vid sidan av säkerhetsskyddsregleringen och föreslå de ändringar som behövs för att uppnå en mer sammanhållen systematik mellan regelverken,
* ta ställning till om det behövs ett starkare och mer omfattande
  sekretesskydd för uppgifter som kan komma att behandlas enligt
  direktiven, och
* lämna förslag till nödvändiga författningsändringar.

Överlämningen av delbetänkandet kommer att ske den 5 mars 2024. Överlämning av slutbetänkandet kommer att ske den 18 september 2024.
