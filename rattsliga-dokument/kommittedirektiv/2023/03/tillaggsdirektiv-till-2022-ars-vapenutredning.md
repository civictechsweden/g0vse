# Tilläggsdirektiv till 2022 års vapenutredning (Ju 2022:04)

Utvidgning av och förlängd tid för uppdraget.

Regeringen beslutade den 12 maj 2022 kommittédirektiv om genomförande av ändringarna i EU:s vapendirektiv och en översyn av vapenlagstiftningen
(dir. 2022:40\). Enligt direktiven ska en särskild utredare bland annat se över
vapenlagstiftningen och ta ställning till vilka ändringar som bör göras i regelverket utifrån de tillkännagivanden från riksdagen som finns på vapenområdet. Det huvudsakliga syftet med översynen är att skapa ett regelverk som inte i onödan försvårar för legala vapeninnehavare som jägare och sportskyttar samt att göra regelverket mer överskådligt och lättillgängligt.

Uppdraget utvidgas. Utredaren ska nu även bland annat

• föreslå en uppdelning av vapenlagens straffbestämmelser för att
tydligare skilja på överträdelser som typiskt sett begås av legala vapeninnehavare och den organiserade brottslighetens användning av illegala vapen,
• föreslå hur en utökning av vapengarderoben för jakt kan utformas,
• överväga om kravet på synnerliga skäl för innehav av helautomatiska
vapen och enhandsvapen kan förtydligas eller ersättas med särskilda
skäl,
• överväga om processen vid vapenbyte kan förenklas,
• ta ställning till om systemet med tidsbegränsade tillstånd för helautomatiska vapen och enhandsvapen för flerskott bör avskaffas,
• ta ställning till om det förenklade förfarande för tillfällig införsel av vapen som avses i artikel 17\.2 i EU:s kodifierade vapendirektiv bör genomföras,
• föreslå en ordning som innebär att en vapenägare som överlåter sitt vapen utan tillhörande ljuddämpare ska ha rätt att behålla ljuddämparen under en viss tid,
• ta ställning till om de krav som gäller för att skjutvapen ska få innehas för samlingsändamål bör förtydligas, och
• lämna nödvändiga författningsförslag.

Utredarens förslag ska vara förenliga med EU:s kodifierade vapendirektiv.

Utredningstiden förlängs. Uppdraget skulle enligt direktiven redovisas senast den 10 november 2023\. Uppdraget ska i stället redovisas senast den 10 maj 2024\.

Regeringen har för avsikt att återkomma till frågan om att tillsätta en utredning av formerna för en ny jakt\- och viltvårdsmyndighet.
