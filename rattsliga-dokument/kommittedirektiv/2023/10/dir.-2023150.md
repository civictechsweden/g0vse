# Översyn av underrättelseverksamheten

En särskild utredare ska se över underrättelseverksamheten till stöd för
svensk utrikes\-, säkerhets\- och försvarspolitik samt i övrigt för kartläggning
av hot mot Sveriges säkerhet. Översynen ska göras mot bakgrund av
omvärldsutvecklingen och den försvars\- och säkerhetspolitiska situationen,
den förändrade hotbilden samt den tekniska utvecklingen.

Syftet med utredningen är att säkerställa att de behov av underrättelser som regeringen, andra statliga myndigheter och andra aktörer av relevans för Sveriges säkerhet har tillgodoses.

Utredaren ska bland annat

* beskriva den säkerhetspolitiska och tekniska utvecklingens konsekvenser för svensk underrättelseverksamhet när det gäller dels förutsättningarna för inhämtning, bearbetning, analys och delgivning av underrättelser, dels de behov som finns hos regeringen, andra statliga myndigheter och andra aktörer av relevans för Sveriges säkerhet när det gäller underrättelser till stöd för svensk utrikes\-, säkerhets\- och försvarspolitik samt i övrigt för kartläggning av hot mot Sveriges säkerhet,
* bedöma vilka behov av underrättelser som underrättelseverksamheten bör tillgodose, inklusive vilka som bör vara mottagare, samt vilken samordning och förmåga att sammanställa och analysera underrättelser som behövs för att tillgodose behoven,
* överväga och vid behov lämna förslag på förändringar i nuvarande processer inom och mellan underrättelsemyndigheterna och gentemot Regeringskansliet samt i hur underrättelseverksamheten är organiserad, analysera och lämna förslag på hur kompetensförsörjningen inom underrättelseverksamheten kan stärkas, och
* vid behov lämna nödvändiga författningsförslag.

Uppdraget ska redovisas senast den 15 december 2024\.
