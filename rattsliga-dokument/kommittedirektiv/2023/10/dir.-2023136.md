# Nya konkurrensverktyg för väl fungerande marknader

En särskild utredare ska överväga om det finns behov av nya,
kompletterande regler inom konkurrensområdet. Syftet är att stärka och
komplettera konkurrenslagstiftningen för att i högre utsträckning kunna
säkerställa en effektiv konkurrens och väl fungerande marknader.

Utredaren ska bland annat

* analysera och bedöma behovet av ett nytt, bredare konkurrensverktyg
som komplement till nuvarande konkurrensverktyg,
* ta ställning till om företag bör ha en skyldighet att informera
Konkurrensverket om att en företagskoncentration genomförs i de fall
företagen inte är skyldiga att anmäla förfarandet enligt konkurrenslagen, och
* lämna de författningsförslag som övervägandena ger anledning till.

Uppdraget ska redovisas senast den 28 februari 2025\.
