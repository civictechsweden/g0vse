# En ny jakt- och viltvårdsmyndighet

En särskild utredare ska göra en översyn av fördelningen av de uppgifter som de statliga förvaltningsmyndigheterna ansvarar för inom jakt\- och viltvårdsområdet. I uppdraget ingår att analysera om det statliga åtagandet inom jakt\- och viltvårdsområdet bör omprövas och utreda formerna för samt föreslå en ny jakt\- och viltvårdsmyndighet som ska ansvara för viltförvaltningen på nationell nivå.

Syftet med översynen är att säkerställa en effektiv ansvarsfördelning som
främjar en långsiktigt hållbar jakt och viltvård och som säkerställer en
fungerande viltförvaltning där bevarandet av viltarter, brukande av viltet som resurs samt begränsning av skador och olägenheter av vilt beaktas. Syftet är också att undanröja hinder i utövningen av jakt och viltvård samt utreda om ansvaret för vapentillstånd och för tillsyn av och tillståndsprövning för skjutbanor bör flyttas.

Uppdraget ska redovisas senast den 31 januari 2025\.
