# Utveckla lärar- och förskollärarutbildningarna

En särskild utredare ska föreslå åtgärder för att utveckla lärar- och förskollärarutbildningarna i syfte att höja utbildningarnas kvalitet och yrkenas status och attraktivitet.

Utredaren ska bland annat

* föreslå hur antagningskraven till lärar- och förskollärarutbildningarna kan höjas,
* föreslå åtgärder för hur ämneslärarutbildningen kan stärkas, exempelvis genom ökade samarbeten, och hur vissa ämnen kan koncentreras till färre lärosäten i syfte att höja kvaliteten,
* föreslå hur utbildningsinnehållet kan reformeras med ökat fokus på ämneskunskap, kognitionsvetenskap och praktisk metodik, och
* lämna nödvändiga författningsförslag.

Uppdraget ska redovisas senast den 29 november 2024.
