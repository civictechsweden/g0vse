# En översyn av straffskalorna samt ett reformerat och mer rättvist påföljdssystem

En särskild utredare ska göra en översyn av straffskalorna och reformera
påföljdssystemet. Syftet med uppdraget är att straffskalorna på ett bättre sätt
än i dag ska återspegla brottens allvar och att påföljderna som döms ut ska
framstå som rimliga och rättvisa.

Utredaren ska bland annat

* genomföra en översyn av straffskalorna för de enskilda brotten och
  föreslå ändringar av de yttre begränsningarna för straffskalorna,
* föreslå ändringar som säkerställer en nyanserad och differentierad
  straffmätning där försvårande omständigheter får större genomslag,
* överväga och, oavsett ställningstagande i sak, föreslå en modell för
  straffmätning av flerfaldig brottslighet som innebär att de tre
  allvarligaste brotten räknas fullt ut och att det först därefter blir aktuellt
  med straffreduktion,
* överväga och, oavsett ställningstagande i sak, föreslå en straffskärpningsbestämmelse
  som tar sikte på alla brott som har samband med
  kriminella nätverk,
* överväga och, oavsett ställningstagande i sak, föreslå ändringar som
  innebär att billighetsskälen (29 kap. 5 § brottsbalken) utmönstras eller i
  vart fall ges en mer begränsad betydelse för påföljdsbestämningen,
* föreslå ändringar av påföljderna och reglerna om val av påföljd,
* föreslå ändringar som innebär att presumtionen för häktning vid allvarlig brottslighet ska gälla i fler fall, och
* lämna nödvändiga författningsförslag.

Uppdraget ska redovisas senast den 31 juli 2025.
