# Förenklade och förkortade tillståndsprocesser enligt miljöbalken

En särskild utredare ska se över och lämna förslag på hur tillståndsprövningen enligt miljöbalken kan förenklas och förkortas genom att göra prövningen mer flexibel, effektiv och förutsebar.

Det ska göras i syfte att säkra näringslivets konkurrenskraft, öka investeringsviljan och främja en effektiv industriell klimatomställning, vilket bidrar till att klimat- och miljömålen kan nås.

Utredaren ska bland annat

* utreda hur det svenska regelverket kan förändras i syfte att Sverige inte
  ska ställa högre eller överlappande krav i förhållande till vad de relevanta EU-regelverken kräver, särskilt i fråga om processuella krav och i fråga om möjligheten att nyttja de undantag från ordinarie krav som finns,
* utreda om tillståndsprövningen enligt miljöbalken bör delas upp på andra sätt än i dag,
* utreda och ta fram förslag på hur förutsebarheten kan öka i tillståndsprocessen, genom bl.a. tydligare regler för innehållet i ansökan och hur prövningen ska avgränsas, och
* lämna nödvändiga författningsförslag.

Uppdraget ska redovisas senast den 15 december 2024.
