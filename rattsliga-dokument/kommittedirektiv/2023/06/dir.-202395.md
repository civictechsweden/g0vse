# Likvärdiga betyg och meritvärden

En särskild utredare ska analysera och lämna förslag på förändringar i
betygssystemet och systemet för meritvärdering. Förslagen ska syfta till att
betyg och meritvärden från grundskolan och gymnasial nivå mer rättvisande
speglar elevers ämneskunskaper samt till att motverka betygsinflation.

Utredaren ska bland annat

* analysera för- och nackdelar med systemet för betygssättning och
  meritvärdering i det svenska skolväsendet i relation till andra länders
  system, till av Skolverket presenterade modeller och till av utredaren
  vidareutvecklade eller framtagna modeller,
* lämna ett huvudförslag, samt ett alternativt förslag på en systemförändring
  som innebär att resultat på nationella prov, examensprov,
  eller liknande, kan användas för att öka likvärdigheten i betyg eller
  meritvärden,
* lämna förslag på hur betygsinflation och bristande likvärdighet i
  betygssättning kan motverkas även i ämnen som inte har nationella
  prov, och
* lämna nödvändiga författningsförslag.

Uppdraget ska redovisas senast den 21 februari 2025.
