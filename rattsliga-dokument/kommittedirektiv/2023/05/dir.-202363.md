# Kommunal anslutning till Utbetalningsmyndighetens verksamhet

En särskild utredare ska dels analysera de rättsliga förutsättningarna för kommunal anslutning till Utbetalningsmyndighetens verksamhet, dels lämna flera alternativa författningsförslag om sådan anslutning. Syftet med utredningen är att motverka felaktiga utbetalningar och välfärdsbrott.

Utredaren ska bl.a.:

* kartlägga omfattningen av felaktiga utbetalningar från kommuner och
  regioner till enskilda individer, företag och föreningar,
* analysera de rättsliga förutsättningarna för kommunal anslutning till
  Utbetalningsmyndighetens verksamhet, och
* lämna flera alternativa författningsförslag om kommunal anslutning, där ett av förslagen ska innebära att Utbetalningsmyndighetens system med transaktionskonto för utbetalningar från statliga myndigheter även ska omfatta de kommunala utbetalningar som omfattas av kartläggningen.

Uppdraget ska redovisas senast den 20 december 2024.
