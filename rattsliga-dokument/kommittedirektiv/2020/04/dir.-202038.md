# Nytt miljöstyrande system för godstransporter på väg

En särskild utredare ska undersöka hur ett nytt miljöstyrande system för godstransporter på väg kan utformas.

Syftet med utredningen är att undersöka olika frågor kring utformningen av ett nytt miljöstyrande system som ett alternativ till den eurovinjettavgift som i dag betalas för tunga godstransporter. Ett nytt system kan bland annat bidra till att miljö\- och klimatmålen nås och bidra till förbättrad kontroll av regelefterlevnaden av yrkestrafiken.

Utredaren ska bl.a.

* analysera olika alternativ till den nuvarande eurovinjettavgiften,
* analysera och lämna förslag kring hur tekniska system och information från ett nytt system skulle kunna användas för att skapa förbättrade möjligheter till kontroll av andra regelverk för yrkestrafiken,
* utreda och lämna förslag på hur ett nytt system bör avgränsas och differentieras geografiskt,
* analysera hur en differentiering utifrån fordonsegenskaper kan utformas för att bidra till ökad miljöstyrning,
* analysera om det är möjligt och lämpligt att kombinera ett avståndsbaserat system med ett system för återbetalning av bränsleskatt, och
* analysera om ett avståndsbaserat system skulle kunna spela en roll i samband med tillträdeskontroll och debitering av kostnader för elvägar.

Uppdraget ska redovisas senast den 30 september 2021\.
