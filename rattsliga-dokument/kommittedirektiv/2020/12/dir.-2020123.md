# Ett offentligt register för bostadsrätter

En särskild utredare ska utreda och lämna förslag på hur ett offentligt
register för bostadsrätter bör utformas i syfte att stärka bostadsmarknadens funktionssätt.

Utredaren ska bl.a.

* föreslå hur hanteringen av panträtter i bostadsrätter kan förbättras och hur ett offentligt register för bostadsrätter bör utformas,
* bedöma om registret bör omfatta alla bostadsrätter eller bara pantsatta bostadsrätter,
* föreslå för vilka ändamål uppgifter i registret ska få behandlas,
* ta ställning till vilken information som registret bör innehålla, och
* ta ställning till om registret bör utformas som ett självständigt register eller om det bör ingå i något befintligt register.

Utredaren ska lämna de författningsförslag som behövs.

Uppdraget ska redovisas senast den 1 juli 2022.
