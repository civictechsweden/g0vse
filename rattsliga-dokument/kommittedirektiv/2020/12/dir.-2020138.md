# Sfi-peng till utbildningsanordnare

En särskild utredare ska föreslå hur en ersättning till utbildningsanordnare
för kommunal vuxenutbildning i svenska för invandrare (sfi) som baseras på
uppnådda språkresultat, en s.k. sfi\-peng, kan utformas. Syftet med en sådan
ersättning ska vara att stimulera och ge utbildningsanordnare stärkta incitament
att verka för en större måluppfyllelse för eleverna, så att resultaten och
genomströmningen i sfi förbättras.

Utredaren ska bl.a.
• analysera hur en sfi\-peng till utbildningsanordnare kan utformas, där
ersättningen baseras på uppnådda språkresultat och där individers olika förutsättningar och erfarenheter samt andra faktorer som påverkar studietiden beaktas,
• analysera i vilken mån och i så fall hur en sådan ersättning kan komma utbildningsanordnare till del vid elevers avbrott i studierna,
• analysera risker för att sfi\-pengen utnyttjas felaktigt och identifiera lämpliga motåtgärder,
• analysera möjliga standardiserade och i förhållande till utbildningsanordnaren oberoende mätinstrument för värdering av inledande språknivå och uppnådda språkresultat och föreslå ett system för hur progressionen ska mätas som underlag för en sfi\-peng, och
• lämna nödvändiga författningsförslag.

Uppdraget ska redovisas senast den 31 januari 2022\.
