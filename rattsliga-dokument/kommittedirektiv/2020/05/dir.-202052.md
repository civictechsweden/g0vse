# Organisation, styrning och finansiering av forskningsinfrastruktur

En särskild utredare ska lämna förslag om utveckling av organisation, styrning
och finansiering av forskningsinfrastruktur på nationell nivå. Utredaren
ska också lämna förslag på hur ett system för nationell prioritering av forskningsinfrastrukturer
kan utformas. Syftet är att upprätthålla en forskningsinfrastruktur
av hög kvalitet som ska vara ett effektivt stöd för att möta
samhällsutmaningarna, när FN:s globala mål för hållbar utveckling (Agenda
2030\) ska genomföras och i förverkligandet av målet att Sverige ska vara ett
av världens främsta forsknings\- och innovationsländer.

Utredaren ska bland annat

* föreslå en eller flera finansieringsformer för nationell forskningsinfrastruktur,
* föreslå en eller flera modeller för organisation och styrning av nationella forskningsinfrastrukturer vid universitet och högskolor,
* föreslå ett samordnat system på nationell nivå för prioritering av
infrastruktursatsningar, och
* föreslå en nationell organisation av e\-infrastruktur för forskning.

Uppdraget ska redovisas senast den 31 maj 2021\.
