# Tilläggsdirektiv till Utredningen om ett upphandlat fondtorg för premiepension

Utredningens uppdrag förtydligas. Den nya myndigheten ska vara en nämndmyndighet – Nämnden för premiepensionens fondtorg – med ansvar för fondtorget för premiepension.

Myndigheten ska  upphandla fonder till det nya fondtorget och förvalta fondtorget. Myndigheten ska också ansvara för avvecklingen av det nuvarande fondtorget och hur premiepensionsmedel på dagens fondtorg ska föras över till det upphandlade fondtorget.

## Pensionsmyndigheten ska vara värdmyndighet

Det är regeringens avsikt att nämndmyndigheten ska ha Pensionsmyndigheten som värdmyndighet. Nämndmyndigheten kommer att ha ett stort inslag av löpande arbete som inkluderar samverkan med befintliga funktioner på Pensionsmyndigheten.

Utredningstiden förlängs till den 31 augusti 2021 så att nämndmyndigheten kan inleda sin verksamhet den 1 september 2021\.
