# Tilläggsdirektiv till utredningen om sammanhållen information inom vård och omsorg

Regeringen beslutade den 27 juni 2019 kommittédirektiv om en översyn av
vissa frågor som rör personuppgiftshantering i socialtjänst\- och hälso\- och
sjukvårdsverksamhet (dir. 2019:37\). Den särskilda utredaren får nu i uppdrag
att även se över behovet av att göra ändringar i förordningen (2006:196\) om
register över hälso\- och sjukvårdspersonal (HOSP\-förordningen) samt, vid
behov, föreslå nödvändiga ändringar av förordningen.

Utredaren ska bl.a.
− analysera de rättsliga förutsättningarna för att tillgängliggöra vissa
personuppgifter i HOSP\-registret genom direktåtkomst för Försäkringskassan,
Läkemedelsverket, Universitets\- och högskolerådet, privata
vårdgivare och relevanta universitet och högskolor,
− bedöma de rättsliga förutsättningarna för att ge Socialstyrelsen och
E\-hälsomyndigheten möjlighet att behandla uppgifter i HOSP\-registret
för statistikändamål,
− analysera de rättsliga förutsättningarna för att tillgängliggöra vissa
uppgifter ur HOSP\-registret för allmänheten, t.ex. via internet, och
− lämna nödvändiga författningsförslag.

Utredningstiden ligger fast. Uppdraget ska alltså redovisas senast den 31 maj 2021\.
