# Personuppgiftsbehandling i ärenden om stöd till det civila samhället

En särskild utredare ska analysera frågor om personuppgiftsbehandling och sekretess i ärenden om stöd till det civila samhället, inklusive trossamfunden. Med trossamfund avses i dessa direktiv de trossamfund som omfattas av lagen (1999:932\) om stöd till trossamfund.

Utredaren ska bl.a.

* analysera vilka personuppgifter som kan komma att behandlas i ärenden om stöd till det civila samhället inklusive trossamfunden,
* analysera behovet av kompletterande bestämmelser för att nödvändig personuppgiftsbehandling ska kunna ske,
* ta ställning till om det ska ställas krav på att en revisor granskar trossamfundens uppgifter om antal betjänade som är bosatta i Sverige och hur ett sådant krav ska utformas,
* analysera behovet av och konsekvenserna av att införa bestämmelser om sekretess, och
* lämna nödvändiga författningsförslag.

Uppdraget ska redovisas senast den 1 augusti 2021\.
