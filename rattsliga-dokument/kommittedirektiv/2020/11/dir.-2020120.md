# Vissa frågor om statligt anställdas rättsställning

En särskild utredare ges i uppdrag att utreda vissa frågor som rör statligt anställdas rättsställning.

Utredaren ska bedöma om det nuvarande regelverket och tillämpningen av detta utgör en bra grund för kompetensförsörjningen vid förvaltningsmyndigheter som lyder under regeringen. Syftet med utredningen är att säkerställa att det finns en förutsebar och ändamålsenlig ordning för kompetensförsörjningen, så att myndigheterna kan attrahera, rekrytera och behålla rätt kompetens.

Utredaren ska bl.a.

* lämna förslag som säkerställer att Statens överklagandenämnds och Överklagandenämnden för högskolans beslut att ändra ett anställningsbeslut följs,
* analysera under vilka förutsättningar en statligt anställd bör kunna stängas av från arbetet,
* analysera om anställningsvillkoren för myndighetschefer bör anpassas för en situation då en myndighetschef i samband med en förflyttning får ändrade arbetsuppgifter, och
* lämna förslag på nödvändiga författningsändringar.

Uppdraget ska redovisas senast den 19 november 2021\.
