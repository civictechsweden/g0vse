# Tilläggsdirektiv till 2014 års sexualbrottskommitté (Ju 2014:21)

Regeringen beslutade den 28 augusti 2014 att ge en särskild utredare i uppdrag att göra en översyn av våldtäktsbrottet (dir. 2014:123\). I översynen ingår bl.a. att överväga om det bör införas en samtyckesbaserad regleringsmodell för våldtäkt och om det bör införas ett särskilt straffansvar för oaktsamhetsbrott avseende våldtäkt. Vidare ska utredningen granska och analysera hur rättsväsendet hanterar våldtäktsärenden. Uppdraget skulle redovisas senast den 1 februari 2016\.

Genom tilläggsdirektiv den 13 november 2014 ombildades utredningen till en parlamentarisk kommitté (dir. 2014:144\). Kommittén har antagit namnet 2014 års sexualbrottskommitté. Kommittén ska utöver vad som framgår av redan beslutade kommittédirektiv

* ta ställning till om straffet för de mest allvarliga fallen av våldtäkt och våldtäkt mot barn bör skärpas,
* analysera om den befintliga lagstiftningen erbjuder ett tillräckligt starkt skydd mot vissa sexuella övergrepp som med hjälp av modern teknik sker via internet,
* överväga om åtgärder kan vidtas för att förbättra rutinerna när det gäller förordnande av målsägandebiträde, och
* lämna nödvändiga författningsförslag.

Utredningstiden förlängs. Uppdraget ska i stället slutredovisas senast den 1 oktober 2016\.

[Pressmeddelande: Stärkt skydd för brottsoffer och skärpt syn på de grövsta sexualbrotten](/pressmeddelanden/2015/01/starkt-skydd-for-brottsoffer-och-skarpt-syn-pa-de-grovsta-sexualbrotten/)
