# Stärkt konsumentskydd på bostadsrättsmarknaden

En särskild utredare ska se över konsumentskyddet på bostadsrättsmarknaden. Syftet med översynen är att identifiera områden där konsumentskyddet behöver stärkas.

I uppdraget ingår bl.a.

* att ta ställning till om innehållet i den ekonomiska planen bör ändras,
* om det finns anledning att skärpa regelverket kring intygsgivare,
* om det rättsliga skyddet för förhandstecknare och andra blivande föreningsmedlemmar behöver förbättras,
* om skyddet mot rättsförluster i samband med överlåtelse och pantsättning av en bostadsrätt bör stärkas,
* på vilket eller vilka sätt som en bostadsrättsförening bör säkerställa att det kommer att finnas tillräckliga medel för att möta det långsiktiga underhållsbehovet,
* om det i årsredovisningen bör lyftas fram uppgifter som är särskilt viktiga för bostadsrättsföreningens intressenter,
* om reglerna om fastighetsmäklarens informationsgivning vid förmedling av en bostadsrätt bör ändras, och
* om reglerna för om\- eller tillbyggnader som berör en bostadsrättshavares lägenhet bör ändras.

Utredaren ska lämna de författningsförslag som övervägandena ger anledning till.

Uppdraget ska redovisas senast den 14 april 2017\.
