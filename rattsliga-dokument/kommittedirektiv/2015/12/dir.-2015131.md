# Tilläggsdirektiv till 2014 års människohandelsutredning (Ju 2014:22)

2014 års människohandelsutredning ska, utöver vad som framgår av redan beslutade kommittédirektiv, se över den straffrättsliga lagstiftningen mot exploatering av utsatta personer, såsom för tvångsarbete, tiggeri eller annan ekonomisk vinning. Syftet med översynen är att säkerställa att det straffrättsliga skyddet är starkt.

Utredningen ska analysera och ta ställning till om det finns behov av ett förtydligat, utvidgat eller på något annat sätt förändrat straffrättsligt skydd mot

* tvångsarbete eller exploatering för annan verksamhet i en situation som innebär nödläge för den utsatte och
* otillbörligt ekonomiskt utnyttjande av personer som, exempelvis på grund av ekonomiskt svåra förhållanden, okunskap eller en beroendeställning, befinner sig i en utsatt situation.

Om utredningen bedömer att det finns behov av författningsändringar, ska förslag till sådana lämnas.

Uppdraget ska fortfarande slutredovisas senast den 9 juni 2016.

[Pressmeddelande: En översyn av det straffrättsliga skyddet mot exploatering av utsatta personer för tvångsarbete och tiggeri](/pressmeddelanden/2015/12/en-oversyn-av-det-straffrattsliga-skyddet-mot-exploatering-av-utsatta-personer-for-tvangsarbete-och-tiggeri/)
