# Stärkt ställning för hyresgäster

En särskild utredare ska överväga vissa frågor om hyra av
lägenheter. I uppdraget ingår att

* utvärdera upphävandet av lagen (1975:1132\) om förvärv av hyresfastighet m.m. och ta ställning till om möjligheterna att ingripa mot fastighetsägare som inte tillhandahåller ett godtagbart boende bör utökas,
* undersöka hur reglerna om hyresgästers inflytande över förbättrings\- och ändringsarbeten tillämpas och ta ställning till om hyresgästernas inflytande bör stärkas,
* föreslå hur lagen (2012:978\) om uthyrning av egen bostad bör föras in i 12 kap. jordabalken och i samband med det ta ställning till om hyresgästens ställning bör stärkas,
* belysa problemen med kriminella grupperingars användning av hyreslägenheter och ta ställning till om det bör bli lättare att säga upp hyresavtal för lägenheter som används av dessa,
* utreda vissa frågor om uppsägning av lokalhyresavtal, och
* analysera om rätten att säga upp hyresavtalet i samband med en begäran om överlåtelse bör kvarstå i sin nuvarande form.

Utredaren ska lämna de författningsförslag som övervägandena
ger anledning till.

Uppdraget ska redovisas senast den 1 februari 2017\.

[Pressmeddelande: Uppdrag om att stärka hyresgästernas ställning](http://www.regeringen.se/pressmeddelanden/2015/07/uppdrag-om-att-starka-hyresgasternas-stallning/)
