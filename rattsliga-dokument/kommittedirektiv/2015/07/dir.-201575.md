# Åtgärder för att stärka arbetskraftsinvandrares ställning på arbetsmarknaden

En särskild utredare ska undersöka i vilken omfattning arbetskraftsinvandrare utnyttjas på den svenska arbetsmarknaden och beskriva utnyttjandets karaktär. Utredaren ska därefter föreslå lämpliga åtgärder för att motverka att arbetskraftsinvandrare som kommer till Sverige utnyttjas.

Utredaren ska bland annat överväga

* krav på att anställningsavtal ges in i samband med en ansökan om arbetstillstånd,
* begränsningar i arbetsgivarens möjligheter att försämra anställningsvillkoren efter att arbetstillstånd har beviljats,
* utökade sanktioner mot arbetsgivare, och
* utökade kontroller av arbetsgivare.

Utredaren ska i arbetet analysera och bedöma eventuella effekter av föreslagna åtgärder för handläggningstiderna hos Migrationsverket och effektiviteten i systemet för arbetskraftsinvandring. Utredaren ska också lämna nödvändiga författningsförslag för de åtgärder som föreslås.

Uppdraget ska redovisas senast den 1 september 2016.

[Pressmeddelande: Skärpta regler för arbetskraftsinvandring](/pressmeddelanden/2015/07/skarpta-regler-for-arbetskraftsinvandring/)
