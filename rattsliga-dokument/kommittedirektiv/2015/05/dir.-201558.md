# Ett effektivt, ändamålsenligt och modernt straffrättsligt regelverk för juridiska personer

En särskild utredare ska göra en bred översyn av företagsbotsregleringen
och föreslå nödvändiga författningsändringar. Syftet
är att säkerställa att det straffrättsliga regelverket för juridiska
personer är effektivt, ändamålsenligt och modernt och att
det är anpassat till Sveriges EU-rättsliga och övriga internationella
åtaganden.

Utredaren ska särskilt

* överväga och föreslå en höjning av maximibeloppet för företagsboten,
* se över grunderna för beräkningen av företagsbotens storlek,
* överväga om företagsboten ska vara konstruerad som ett straff eller som en särskild rättsverkan av brott,
* överväga om begränsningen till brott som begås i utövningen av näringsverksamhet är ändamålsenlig eller om tillämpningsområdet bör förändras,
* se över förhållandet mellan företagsboten och det individuella straffansvaret samt ta ställning till hur frågor om sanktionskumulation bör lösas och
* analysera om det finns behov av ytterligare lagstiftningsåtgärder för att Sverige ska leva upp till sina åtaganden gentemot OECD.

Uppdraget ska redovisas senast den 30 november 2016.
