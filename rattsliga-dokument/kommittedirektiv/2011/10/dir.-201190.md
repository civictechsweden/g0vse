# Förändrad hantering av mervärdesskatt vid import av varor

I budgetpropositionen för 2012 aviserade regeringen sin avsikt att som ett led i regeringens förenklingsarbete tillsätta en utredning med uppdrag att utreda möjligheterna till en förändrad hantering av mervärdesskatten vid import i syfte att uppnå bl.a. förenklingar för företagen.

Regeringen har mot denna bakgrund den 20 oktober 2011 beslutat att en särskild utredare ska få i uppdrag att utreda och lämna förslag på hur reglerna om hanteringen av mervärdesskatt vid import kan förändras. Utgångspunkten är att mervärdesskatten ska redovisas i skattedeklaration i stället för som i dag i tulldeklaration. Utredaren ska dock även utreda och föreslå andra åtgärder som kan kräva mindre omfattande förändringar. I uppdraget ingår dessutom att överväga om det finns anledning att avskaffa tulltillägg för mervärdesskatt vid import.

Uppdraget ska redovisas senast den 15 januari 2013.
