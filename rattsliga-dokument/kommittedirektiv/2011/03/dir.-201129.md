# Delegation för hållbara städer

En delegation ska verka för hållbar utveckling av städer, tätorter och bostadsområden. Delegationen ska konsolidera och avsluta det arbete som inletts inom ramen för regeringens särskilda satsning på hållbara städer. Det innebär att delegationen ska genomföra olika åtgärder som bidrar till förbättrade förutsättningar för utvecklingen av hållbara städer. Insatserna ska sam-mantaget utgöra en nationell arena för hållbar stadsutveckling. Arbetet ska fokusera på att

- följa, stödja och utgöra mötesplats för projekt för hållbara städer,

- redovisa erfarenheter och goda exempel,

- främja arbetet med miljöteknikutveckling och export,

- stärka den sociala dimensionen i hållbar stadsutveckling,

- främja samverkan kring forskning och utveckling, samt

- identifiera hinder för hållbar stadsutveckling och förslag till åtgärder och lösningar.

Delegationen ska hantera det statliga stödet till utveckling av hållbara städer.

Uppdraget ska redovisas senast den 31 december 2012.
