# Tilläggsdirektiv till Regelrådet (N 2008:05)

Regelrådet är ett för Regeringskansliet och förvaltningsmyndigheterna rådgivande organ som ska granska konsekvensutredningar. Rådet skulle enligt sina direktiv bedriva sitt arbete t.o.m. den 31 december 2010 (dir. 2008:57). Genom tilläggsdirektiv (dir. 2010:96) har rådets uppdrag förlängts till den 31 december 2014. Regelrådets roll som rådgivande organ behöver utvecklas ytterligare.

Regelrådet ska därför med förtydligande av uppdraget

* tydligare avgränsa sin granskning av förslag och konsekvensutredningar utifrån syftet med den föreslagna regleringen,
* i sina yttranden i förekommande fall lämna tydlig vägledning till regelgivaren om hur konsekvensutredningarna bör kompletteras, och
* i sin rådgivande roll prioritera stödet till kommittéerna i deras arbete med att upprätta konsekvensutredningar.

Regelrådet ska därutöver

* bistå regelgivarna om dessa begär det med att granska konsekvensutredningar på sådana förslag från Europeiska unionen (EU) som bedöms ha stor påverkan på företag i Sverige och lämna råd om vad en svensk konsekvensutredning bör innehålla,
* upprätta en exempelsamling, som görs tillgänglig på Regelrådets webbplats, över hur konsekvenser kan beskrivas på ett bra sätt, och upprätta och analysera statistik i syfte att bidra till utvecklingen av arbetet med konsekvensutredningar.
