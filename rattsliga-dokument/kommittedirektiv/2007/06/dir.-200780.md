# Utbildningsinspektionens framtida inriktning och utformning

En särskild utredare ska lämna förslag till den statliga utbildningsinspektionens framtida inriktning och utformning. Utredaren ska även föreslå former för regeringens styrning av utbildningsinspektionen. Uppdraget gäller främst den kvalitetsgranskande delen av inspektionen där utvecklingsbehoven bedöms vara störst.

Utredaren ska bl.a.
\- föreslå hur inspektionen ska anpassas utifrån situationen hos varje huvudman, skola och verksamhet,
\- föreslå lämpliga intervaller för inspektioner av olika typer av verksamheter och för uppföljningar av huvudmännens åtgärder,
\- lämna förslag på hur inspektionen tydligare kan granska måluppfyllelse och kunskapsuppföljning,
\- föreslå vilka huvudområden utbildningsinspektionen bör inriktas mot,
\- föreslå former för rapportering och publicering av rapporter om genomförda inspektioner, samt
\- föreslå hur utbildningsinspektionen kan kvalitetssäkras.

Utredaren ska redovisa sitt uppdrag senast den 15 december 2007\.
