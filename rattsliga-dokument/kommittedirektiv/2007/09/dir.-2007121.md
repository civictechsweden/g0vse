# Tilläggsdirektiv till Yrkeshögskoleutredningen (U 2007:07)

Utvidgning av uppdraget

Med stöd av regeringens bemyndigande den 29 mars 2007 gav ansvarigt statsråd en särskild utredare i uppdrag att bl.a. göra en analys av och lämna förslag till hur eftergymnasiala yrkesutbildningar utanför högskolan ska sammanföras under ett gemensamt ramverk benämnt Yrkeshögskolan (dir. 2007:50\).

Regeringen ger nu utredaren i uppdrag att utöver det som omfattas av de ursprungliga direktiven också föreslå hur verksamheten vid Myndigheten för kvalificerad yrkesutbildning ska förhålla sig till det nya ramverket benämnt Yrkeshögskolan. Utredaren ska, bl.a. med beaktande av myndighetsförordningen (2007:515\) utarbeta nödvändiga författningsförslag och även föreslå hur den samordnade myndighetsorganisationen för Yrkeshögskolan ska lokaliseras.

Uppdraget ska fortfarande redovisas senast den 29 februari 2008\.
