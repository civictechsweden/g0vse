# En reformerad gymnasieskola

En särskild utredare ska lämna förslag till en framtida struktur för gymnasieskolans studievägar. Arbetet ska bedrivas utifrån principen att gymnasieskolan ska vara en frivillig utbildning av hög kvalitet, som bygger vidare på grundskolans kunskaper och ger elever möjlighet att välja utbildning efter fallenhet och intresse. Tre olika huvudinriktningar ska finnas som var och en leder till gymnasieexamen.

Utredaren ska se över gymnasieskolans nationella program och inriktningar och lämna förslag på vilka program och inriktningar som bör finnas. Av förslaget ska det framgå vilka program som ska vara studieförberedande och vilka som ska vara yrkesförberedande. Utredaren ska också föreslå utformning av en modern, flexibel lärlingsutbildning.

Utredaren ska föreslå dels behörighetskrav för studie\- och yrkesförberedande program samt lärlingsutbildning, dels examenskrav för de tre huvudinriktningarna.

Utredaren ska föreslå vilka gemensamma ämnen/kurser som ska finnas på studie\- respektive yrkesförberedande program och i lärlingsutbildning. Utredaren ska lämna förslag till hur betygssystemet bör utformas i gymnasieskolan och i gymnasial vuxenutbildning.

Utredaren ska vidare undersöka om det finns behov av lokala kurser i gymnasieskolan och gymnasial vuxenutbildning och hur sådana kurser i så fall bör kvalitetssäkras. Utredaren ska också analysera och lämna förslag avseende användningen av specialutformade program.

Utredaren ska överväga och föreslå vilka möjligheter till riksrekrytering som bör finnas i gymnasieskolan.

Utredaren ska se över hur lokala inriktningar ska kunna omfattas av frisökning.

Utredaren ska överväga hur antalet lektorer i gymnasieskolan ska kunna öka.

Uppdraget ska redovisas senast den 31 mars 2008\.
