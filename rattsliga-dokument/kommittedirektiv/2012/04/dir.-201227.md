# Tilläggsdirektiv till FunkA-utredningen (A 2011:03)

Regeringen har tidigare beslutat om ett kommittédirektiv till utredning om en översyn av de arbetsmarknadspolitiska insatserna för personer med funktionsnedsättning som medför nedsatt arbetsförmåga, den så kallade FunkA-utredningen. Utredaren får nu i uppdrag att även se över regelverket för arbetshjälpmedel och arbeta med spridning av goda exempel och utveckling av arbetsplatser med goda och stödjande arbetsmiljöfaktorer.

## Översyn av regelverket om arbetshjälpmedel

Utredaren ska

* analysera förutsättningarna för och bedöma lämpligheten av en samordning av regelverket om stöd till arbetshjälpmedel,
* ta ställning till om en myndighet bör ha ett samlat ansvar för handläggningen av ärenden som rör arbetshjälpmedel,
* lämna de förslag, inklusive fullständiga förslag till författningsändringar, som uppdraget kan föranleda, och
* samråda med Utredningen om översyn av pensionsrelaterade åldersgränser och möjligheter för ett längre arbetsliv när det gäller frågan om åldersgränser i regelverket.

## Spridning av goda exempel och utveckling av arbetsplatser med goda och stödjande arbetsmiljöfaktorer

Utredaren ska

* ge strategisk spridning åt goda exempel som framkommer i kontakterna med företag och organisationer,
* undersöka hur arbetsgivare och organisationer kan främja utvecklingen av arbetsplatser med goda och stödjande arbetsmiljöfaktorer såsom inflytande och delaktighet,
* särskilt studera de norska erfarenheterna av ”inkluderingsavtal” mellan regeringen och arbetsmarknadens parter i de delar som gäller personer med funktionsnedsättning och pröva möjligheterna att etablera liknande former av samverkan i Sverige, och
* samråda med arbetsgivar-, arbetstagar- och branschorganisationer liksom med berörda myndigheter, bland andra Handisam som av regeringen fått i uppdrag att öka arbetsgivares kunskap om psykisk ohälsa och genomföra insatser för att främja den psykiska hälsan på arbetsplatsen (S2011/11250/FS).

## Redovisning av uppdraget

Uppdraget skulle redovisats den 16 april 2012 men utredningstiden förlängs. Nu ska istället delredovisning ske senast den 2 maj 2012. De nya delarna i uppdraget ska redovisas senast den 28 december 2012.
