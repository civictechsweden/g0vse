# Nämndmyndighet för ersättning till personer som utsatts för övergrepp eller försummelser

Regeringen har beslutat om kommittédirektiv för bildandet av en nämndmyndighet som kommer få till uppgift att pröva ansökningar och fatta beslut om utbetalning av ersättning till personer som utsatts för övergrepp eller försummelser i samhällsvården under perioden 1920 -1980.

En särskild utredare får i uppdrag att förbereda och genomföra bildandet. Utredaren ska vidta de åtgärder som krävs för att den tidsbegränsade nämndmyndigheten ska kunna inleda sin verksamhet 1 januari 2013.

Uppdraget gäller under förutsättning att regering och riksdag fattar beslut i nödvändiga delar. Uppdraget ska slutredovisas senast den 1 mars 2013 till regeringen.
