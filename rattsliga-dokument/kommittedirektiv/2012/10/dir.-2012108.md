# Bekämpning av marknadsmissbruk

En särskild utredare ska lämna förslag till ändringar av den lagstiftning som rör insiderhandel och otillbörlig marknadspåverkan på finansmarknadsområdet (marknadsmissbruk) i syfte att säkerställa att Sverige uppfyller EU\-rättsliga krav samt att utredning och bekämpning av marknadsmissbruk ska kunna bedrivas på ett effektivt sätt.

Utredaren ska bl.a.

* följa EU\-förhandlingarna avseende EU\-kommissionens förslag till EU\-förordning och EU\-direktiv om marknadsmissbruk och klargöra vilka anpassningar och ändringar i svensk rätt som är nödvändiga med anledning av de nya EU\-rättsakterna,
* ta ställning till vilka sanktioner som bör finnas för de överträdelser som enligt de nya EU\-rättsakterna ska sanktioneras,
* ta ställning till hur en enskild som anmäler överträdelser av EU\-förordningen ska skyddas mot repressalier,
* analysera hur Finansinspektionens samverkan med Ekobrottsmyndigheten, Energimarknadsinspektionen och Konkurrensverket bör utformas för att fungera på ett effektivt sätt, och
* ta ställning till hur Finansinspektionens tillsyn enligt EU\-förordningen ska finansieras.

Uppdraget ska redovisas senast den 31 december 2013\.
