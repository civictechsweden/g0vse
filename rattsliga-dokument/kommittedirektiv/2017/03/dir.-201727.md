# Ökad samverkan kring praktiknära forskning för stärkt vetenskaplig grund i skolväsendet

En särskild utredare ska föreslå hur universitet och högskolor som bedriver lärar\- och förskollärarutbildningar och huvudmän inom skolväsendet kan skapa långsiktig samverkan kring praktiknära forskning för att stärka den vetenskapliga grund som utbildning enligt skollagen (2010:800\) ska vila på. Utredningen ska knyta an till den försöksverksamhet med praktiknära forskning som ska starta under 2017\. Syftet är att stärka lärar\- och förskollärarprofessionen och lärar\- och förskolläraryrkets attraktivitet, utveckla lärar\- och förskollärarutbildningen och öka elevers och förskolans måluppfyllelse.

Utredaren ska

* kartlägga och redogöra för befintlig samverkan mellan universitet och högskolor och huvudmän inom skolväsendet kring praktiknära forskning och redovisa vad som i dag kan utgöra hinder för långsiktig sådan samverkan,
* presentera förslag på olika modeller för långsiktig samverkan,
* bedöma vilka åtgärder som intresserade skolhuvudmän och universitet och högskolor behöver vidta för att kunna genomföra de föreslagna modellerna, och
* föreslå nödvändiga författningsändringar och vid behov även andra åtgärder.

Uppdraget ska redovisas senast den 1 november 2017\.
