# Samordning för ökat och hållbart bostadsbyggande

En särskild utredare ska underlätta samordningen mellan berörda parter i samhällsbyggnadsprocessen i kommuner med särskilt komplexa planeringsförutsättningar.

Syftet med uppdraget är att underlätta planeringsprocesser för att få till stånd ett ökat och hållbart bostadsbyggande.

Utredaren ska bl.a.

* erbjuda en arena för dialog mellan berörda parter,
* stödja kommuner i planeringen av bostadsexploateringar där förutsättningarna är särskilt komplexa,
* underlätta för kommuner i arbetet med innovationer för hållbar stadsutveckling,
* verka för metodutveckling för särskilt komplexa planeringsförutsättningar,
* bilda och driva ett nätverk för kommuner som bygger nya stadsdelar och städer,
* fortsätta arbetet med uppdraget att samordna större samlade exploateringar med hållbart byggande,
* fortsätta arbetet med uppdraget om bostadsbyggande på statens fastigheter,
* analysera för\- och nackdelar med att införa möjlighet till krav på transportplaner i detaljplanering för nyetablering av bostäder.


Uppdraget ska delredovisas senast den 15 december 2018 och den 15 december 2019\. Frågan om krav på transportplaner ska redovisas i den delredovisning som lämnas senast den 15 december 2018\.

Uppdraget ska slutredovisas senast den 31 december 2020\.
