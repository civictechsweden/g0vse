# Bättre möjligheter för elever i de obligatoriska skolformerna att nå de kunskapskrav som minst ska nås

En särskild utredare ska bland annat kartlägga och analysera skolornas stöd- och elevhälsoarbete och lämna förslag i syfte att skapa bättre förutsättningar för elever, såväl flickor som pojkar, att nå de kunskapskrav som minst ska uppnås.

Utredaren ska bland annat
• kartlägga och analysera brister i stödarbetet samt föreslå hur arbetet kan förbättras,
• analysera hur elevhälsoarbetet kan utvecklas och föreslå insatser som kan bidra till att skapa ett mer aktivt och väl fungerande elevhälsoarbete och därmed stärka elevhälsans kompensatoriska roll,
• analysera om beslut om att inte flytta upp en elev till närmast högre årskurs ska kunna överklagas, och
• vid behov föreslå nödvändiga författningsändringar.

Uppdraget ska redovisas senast den 20 januari 2019.
