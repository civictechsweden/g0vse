# Avveckling av vissa myndigheter på utbildningsområdet m.m.

En särskild utredare ska från och med den 1 juli 2008 ansvara för avvecklingen av Specialpedagogiska institutet, Specialskolemyndigheten och Socialstyrelsens institut för särskilt utbildningsstöd. Utredaren ska dock redan från och med den 1 april 2008 i samarbete med de berörda myndigheterna förbereda avvecklingen så att myndigheterna respektive institutet kan läggas ned den 30 juni 2008.
Från och med den 1 oktober 2008 ska utredaren även ansvara för avvecklingen av Myndigheten för skolutveckling och Nationellt centrum för flexibelt lärande. Från och med den 1 juli 2008 ska utredaren i samarbete med de berörda myndigheterna förbereda avvecklingen så att myndigheterna kan läggas ned den 30 september 2008. Uppdraget gäller med förbehåll för riksdagens kommande beslut med anledning av regeringens förslag i propositionen Nya skolmyndigheter (prop. 2007/08:50) och tilläggsbudget 1 för 2008.
Utredaren ska ha arbetsgivaransvaret för den uppsagda personalen i avvecklingsorganisationen. Utredaren ska också avveckla bl.a. lokaler och utrustning som inte ska tas över av någon annan myndighet.
