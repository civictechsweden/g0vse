# Översyn av systemet för kommunalekonomisk utjämning

En parlamentarisk kommitté ska utvärdera och utreda systemet för kommunalekonomisk utjämning.

Kommittén ska sammanfattningsvis:
\- Utreda alternativa metoder för inkomstutjämning. Syftet är att identifiera om det finns tillväxthämmande faktorer i den nuvarande inkomstutjämningen. I så fall ska kommittén föreslå hur dessa kan undanröjas samt hur incitamenten kan stärkas för ekonomisk tillväxt och ökad sysselsättning.
\- Ta ställning till om och i så fall hur skatteväxlingar ska beaktas inom ramen för utjämningen.
\- Se över möjligheterna att förenkla kostnadsutjämningssystemet och öka stabiliteten samt vid behov lämna förslag som åstadkommer detta.
\- Utvärdera de förändringar som genomförs år 2008 efter förslag i 2007 års ekonomiska vårproposition.
\- Utreda om strukturbidraget bör förändras eller avvecklas.
\- Analysera effekterna för kommunerna och landstingen av att personer som bor i ett land har arbetsinkomster i ett annat. Kommittén ska föreslå hur detta bör beaktas i utjämningssystemet vid behov.
\- Utreda om och i så fall hur effekter vid indelningsändringar i utjämningssystemet ska hanteras.
\- Överväga om det finns specialdestinerade statsbidrag som i stället bör ingå i det generella statsbidraget.
\- Beakta konsekvenserna för utjämningssystemet av införandet av en kommunal fastighetsavgift.
\- Beakta konsekvenserna för utjämningssystemet av reformer i övrigt som påverkar den kommunala sektorn.
\- Vid behov lämna förslag till hur bidrags\- och avgiftsförändringar för enskilda kommuner och landsting till följd av kommitténs förslag ska hanteras.

Uppdraget ska redovisas senast den 30 april 2011\.
