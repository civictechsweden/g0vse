# Utökad rätt till fritidshem?

En särskild utredare ska ta ställning till om rätten att delta i utbildning i
fritidshem bör utökas till att omfatta fler elever. Syftet är att ge fler elever
möjlighet att stimuleras i sin utveckling och sitt lärande och bidra till en
meningsfull fritid.

Utredaren ska bland annat:

* analysera och ta ställning till om rätten att delta i utbildning i fritidshem bör utökas till att omfatta fler elever,
* analysera och ta ställning till om, och i så fall hur, en utökad rätt att delta i utbildning i fritidshem i första hand bör inriktas mot elever i områden med socioekonomiska utmaningar,
* kartlägga hur kompetensförsörjningen i fritidshem påverkas av ett ökat deltagande och analysera hur kompetensförsörjningen kan säkerställas,
* föreslå åtgärder för att öka deltagandet i fritidshemmets utbildning, och
* lämna nödvändiga författningsförslag.

Uppdraget ska redovisas senast den 3 november 2022.
