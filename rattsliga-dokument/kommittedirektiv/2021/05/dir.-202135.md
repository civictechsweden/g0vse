# En ny renskötsellagstiftning – det samiska folkets rätt till renskötsel, jakt och fiske

En parlamentariskt sammansatt kommitté ska lämna ett förslag till en ny renskötsellag som ska ersätta den nuvarande rennäringslagen (1971:437). Kommittén ska även analysera det samiska folkets rätt till jakt och fiske – såväl för de samer som i dag är medlemmar i samebyar som för dem som inte är det.

I uppdraget ingår också att föreslå de ändringar i annan författning som kan krävas av hänsyn till renskötsel­rätten. De förslag som lämnas ska vara förenliga med Högsta domstolens slutsatser i Girjasdomen (NJA 2020 s. 3) och med Sveriges folkrättsliga förpliktel­ser.

Kommittén ska bland annat

* bedöma inom vilka delar av statligt ägd mark dels inom åretruntmar­kerna, dels ovanför den så kallade lappmarksgränsen när renskötsel är tillåten där, som samebyar i förhållande till staten genom urminnes hävd har ensamrätt att upplåta småviltsjakt och fiske
* ta ställning till om ensamrätten till upplåtelser av jakt enbart gäller små­vilts­jakt eller om den gäller allt vilt
* föreslå hur samebyarna bör vara organiserade
* bedöma om en förlikningsmekanism bör inrättas för att lösa tvister mellan samebyar, markägare och andra nyttjanderättshavare till mark som har med frågor om renskötselrätt att göra
* modernisera språket och förtydliga terminologin i renskötsellagstift­ningen
* analysera om en rätt till jakt och fiske även tillkommer de samer som inte är medlemmar i samebyar, och vid behov föreslå författningsregle­ring eller andra åtgärder för att säkerställa den rätten
* föreslå de ändringar som kan krävas i annan lagstiftning om hänsyn till renskötseln.

I uppdraget ingår inte att överväga eller lämna förslag till ändringar i grund­lag.

Den del av uppdraget som handlar om att utreda inom vilka delar av statligt ägd mark som samebyar har ensamrätt i för­hållande till staten att upplåta småviltsjakt och fiske, och om denna ensamrätt omfattar jakt på annat vilt än småvilt, ska redovisas i ett delbetänkande senast den 21 november 2022. Uppdraget i övrigt ska slut­redovisas senast den 20 maj 2025.
