# Översyn av stödet vid korttidsarbete

Stödet vid korttidsarbete har varit en av regeringens viktigare åtgärder för att lindra effekterna för näringsliv, sysselsättning och samhällsekonomin av spridningen av sjukdomen covid-19. Regelverket har under pandemin tillämpats för första gången. Det har vidare kommit att tillämpas i en omfattning som inte förutsågs när lagstiftningen ursprungligen togs fram. En kommitté ska därför se över stödet vid korttidsarbete. Kommittén ska bl.a.

* utvärdera stödets betydelse för att lindra effekterna av pandemin för
  näringsliv, sysselsättning och samhällsekonomin,
* analysera och ta ställning till om det fortsatt ska finnas två parallella system för stöd vid korttidsarbete,
* analysera om regelverket kan förenklas och göras mer flexibelt,
* analysera om bestämmelserna om ersättning för kompetensinsatser är ändamålsenligt utformade,
* se över bestämmelserna om återbetalningsskyldighet och återkrav av stöd,
* analysera behovet av förändrad och förstärkt reglering för att förhindra felaktiga utbetalningar och missbruk samt för att öka möjligheterna att lagföra misstänkta brott,
* se över möjligheten att införa särskilda straffbestämmelser och om det bedöms lämpligt lämna förslag på sådana bestämmelser,
* lämna nödvändiga författningsförslag.

Den del av uppdraget som handlar om att utvärdera stödets betydelse för att lindra effekterna av pandemin ska redovisas i ett delbetänkande senast den 31 maj 2022. Uppdraget i övrigt ska redovisas senast den 30 november 2022.
