# Ändamålsenliga undantag från strandskyddet för de areella näringarna

En särskild utredare ska föreslå författningsändringar och andra åtgärder
som moderniserar och förtydligar undantaget från strandskyddet för de
areella näringarna i 7 kap. 16 § första stycket 1 miljöbalken. Syftet är att
säkerställa att regleringen tar tillräcklig hänsyn till de varierande
förutsättningar som i dag råder för olika näringsidkare inom de areella
näringarna och att den ser till behoven av att förbättra förutsättningarna för
näringarnas utveckling, särskilt för småskaliga lantbrukare.

Förslagen ska även bidra till att uppnå livsmedelsstrategins mål om ökad livsmedelsproduktion och hållbar utveckling i hela landet. Vid utformningen av förslagen ska utredaren förhålla sig till strandskyddets syften, berörda miljökvalitetsmål, samt landsbygdspolitikens mål om en livskraftig landsbygd med likvärdiga möjligheter till företagande, arbete, boende och välfärd som leder till en långsiktigt hållbar utveckling i hela landet.

Utredaren ska bland annat:

* analysera vilka verksamheter som bör omfattas av undantaget i 7 kap. 16 § första stycket 1 miljöbalken,
* analysera hur det som nu uppfattas som ett omsättningskrav i 7 kap. 16 § första stycket 1 miljöbalken kan tas bort eller justeras,
* lämna nödvändiga författningsförslag eller förslag på andra åtgärder.

Uppdraget ska redovisas den 31 mars 2023.
