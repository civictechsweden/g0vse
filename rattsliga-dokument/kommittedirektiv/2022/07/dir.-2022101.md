# Samordnat arbete för fler platser för verksamhetsförlagd utbildning i sjuksköterskeutbildningen

En särskild utredare, som ska fungera som nationell samordnare, ska stödja universitet och högskolor, hälso\- och sjukvårdshuvudmän och vårdgivare i deras arbete att tillhandahålla ändamålsenliga lärandemiljöer av hög kvalitet i hälso\- och sjukvården och samordna arbetet i landet. Syftet är att öka tillgången till platser där studenter i sjuksköterskeutbildningen kan genomföra sin verksamhetsförlagda utbildning (VFU) så att fler utbildningsplatser kan
erbjudas.

Samordnaren ska bland annat

* initiera och genomföra samordnande insatser för att fler VFU\-platser, och därmed fler utbildningsplatser, ska finnas tillgängliga i sjuksköterskeutbildningen,
* stödja aktörerna i arbetet med att utveckla modeller för, och organisering av, VFU så att det blir möjligt för fler vårdgivare och verksamheter att ta emot studenter samt sprida goda exempel,
* analysera den nuvarande ordningen för samarbete om VFU\-platser för att avgöra om denna bör förändras och, i så fall, lämna förslag på förändringar, och
* lämna nödvändiga författningsförslag.

Uppdraget ska redovisas senast den 15 december 2023\.
