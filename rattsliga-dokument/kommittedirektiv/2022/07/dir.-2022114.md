# En översyn av kontaktförbudslagstiftningen

En särskild utredare ska se över kontakt­förbuds­lag­stift­ningen. Syftet med översynen är att säkerställa att lag­stift­ningen i så hög grad som möjligt tillgodo­ser intresset av att före­bygga och ge skydd till främst kvinnor och barn som är utsatta för våld och andra kränk­ningar i nära relationer.

Utredaren ska bland annat

* utvärdera tillämp­ningen av lagen om kontakt­förbud och ta ställning till om lagen är modernt och ända­måls­enligt utformad samt om möjlig­heterna till att meddela kontakt­förbud bör utvidgas och lämna nöd­vändiga författ­nings­förslag,
* ta ställning till om straff­skalorna för barn­fridsbrott, grov frids­kränkning och grov kvinno­frids­kränkning bör skärpas och oavsett bedömning i sak lämna nödvändiga författ­nings­förslag, och
* lämna författ­nings­förslag som tydlig­gör att anstiftan och medhjälp till brott samt i före­kom­mande fall försök, förbere­delse och stämp­ling till brott kan ingå i de särskilda brotten heders­förtryck och grov frids­kränk­ning respektive grov kvinno­frids­kränkning.

Uppdraget ska redovisas senast den 7 augusti 2023.
