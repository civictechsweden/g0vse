# Inrättande av Myndigheten för totalförsvarsanalys

En särskild utredare ska förbereda och genomföra bildandet av en ny myndighet för uppföljning och utvärdering av totalförsvaret, Myndigheten för totalförsvarsanalys.

Den nya myndigheten ska ha ett systemperspektiv. Myndighetens huvuduppgift ska vara att följa upp, analysera och utvärdera verksamheten inom totalförsvaret, med fokus på det samlade funktionssättet och utgångspunkt i det övergripande målet för totalförsvaret och målen för det militära respektive civila försvaret. Den nya myndigheten ska vara oberoende i relation till den verksamhet den ska följa upp och utvärdera.

Myndigheten ska vara en enrådighetsmyndighet. Till myndigheten ska
knytas ett vetenskapligt råd och den ska vara lokaliserad i Stockholmsregionen.

Utredaren ska bland annat

* bemanna myndigheten,
* lämna underlag till regleringsbrev, och
* vidta de ytterligare åtgärder som krävs för att myndigheten ska kunna inleda sin verksamhet den 1 januari 2023.

Uppdraget ska slutredovisas senast den 31 december 2022.
