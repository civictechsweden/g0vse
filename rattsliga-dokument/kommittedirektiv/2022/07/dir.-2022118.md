# Utvecklad reglering och styrning av interoperabilitet vid datadelning inom den offentliga förvaltningen och från den offentliga förvaltningen till externa aktörer

En särskild utredare ska analysera befintlig styrning och reglering av interoperabilitet vid datadelning inom den offentliga förvaltningen och från den offentliga förvaltningen till externa aktörer. Utredaren ska utifrån analysen föreslå om och hur styrning och reglering av interoperabilitet bör och kan utvecklas. Syftet är att öka den offentliga förvaltningens förmåga att samverka digitalt genom att dela data på ett effektivt och säkert sätt samtidigt som den personliga integriteten värnas och säkerheten i systemen och i samhället förblir robust. Utredningsarbetet ska utgå från det arbete som Myndigheten för digital förvaltning utför när det gäller den digitala infrastrukturen Ena (Sveriges digitala infrastruktur).

Utredaren ska bl.a.
• överväga om och hur regleringen av sektorsövergripande interoperabilitet
bör och kan utvecklas, om det finns ett behov av föreskriftsrätt på
området och i så fall föreslå föreskriftsrättens omfattning,
• överväga hur en möjlig föreskriftsrätt bör fördelas så att det blir en effektiv
samordning mellan den sektorsövergripande och sektorsspecifika nivån,
• överväga hur en effektiv styrning av interoperabilitet bör organiseras,
• överväga om det finns behov av en reglering av en förvaltningsgemensam informationsmodell,
• lämna de författningsförslag som övervägandena föranleder, med hänsyn tagen till de befintliga krav som finns i fråga om bl.a. arkivering, informations\- och cybersäkerhet, nationell säkerhet, det offentlighets\- och sekretessrättsliga regelverket samt tillämplig dataskyddsreglering, och
• bedöma behovet av ytterligare utredningsinsatser.

Utredaren ska beakta eventuella behov av stärkt informationssäkerhet som föranleds av stärkt interoperabilitet. I uppdraget ingår dock inte att föreslå ändringar i regelverken för informationssäkerhet, säkerhetsskydd, dataskydd eller offentlighet och sekretess.

Uppdraget ska redovisas till Regeringskansliet (Infrastrukturdepartementet) senast den 15 december 2023\.
