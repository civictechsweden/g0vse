# Nationell strategi för att stärka judiskt liv i Sverige

En särskild utredare ska lämna förslag till en nationell strategi för stärkande av judiskt liv i Sverige med fokus på överföringen av judisk kultur och jiddisch till yngre och framtida generationer.

Arbetet förutsätter en nära dialog och samverkan med den judiska
minoriteten i Sverige.

Utredaren ska bland annat:

* beskriva förutsättningarna för att leva ett judiskt liv i Sverige med
  utgångspunkt i Sveriges internationella åtaganden om skydd för
  nationella minoriteter och minoritetsspråk,
* kartlägga huvudsakliga hinder och möjligheter för den judiska
  minoriteten att leva ett judiskt liv och föreslå åtgärder i syfte att stärka
  förutsättningarna för judiskt liv i Sverige,
* lämna förslag till en samlad strategi med syfte att säkra fortlevnad och
  utveckling av judiskt liv i Sverige, med utgångspunkt i Sveriges
  internationella åtaganden om skydd för nationella minoriteter och
  minoritetsspråk och
* lämna förslag om hur strategin ska följas upp och vilken aktör som ska
  ansvara för uppföljningen.

Uppdraget ska redovisas senast den 15 december 2023.
