# Åtgärder för att förhindra mervärdesskattebedrägerier

En särskild utredare ska föreslå åtgärder för att förhindra bedrägerier och
skatteundandragande på mervärdesskatteområdet.

Utredaren ska överväga om det kan vara lämpligt med ett förfarande där företags registreringsnummer för mervärdesskatt visas som ogiltigt i det elektroniska systemet för utbyte av information mellan EU\-länder (VIES). Vidare ska utredaren i ett delbetänkande föreslå åtgärder med anledning av Europeiska kommissionens formella underrättelse om Sveriges genomförande av Europaparlamentets och rådets direktiv (EU) 2017/1371 av den 5 juli 2017 om bekämpande genom straffrättsliga bestämmelser av bedrägeri som riktar sig mot unionens finansiella intressen, kallat SEFI\-direktivet.

Utredaren ska bl.a.

* föreslå lämpliga åtgärder för att förhindra bedrägerier och
skatteundandragande på mervärdesskatteområdet,
* särskilt analysera och överväga vilka ytterligare verktyg Skatteverket behöver för att upptäcka och förhindra bedrägerier och
skatteundandragande på mervärdesskatteområdet,
* föreslå åtgärder med anledning av kommissionens formella underrättelse om Sveriges genomförande av SEFI\-direktivet, och
* lämna nödvändiga författningsförslag.

Uppdraget ska redovisas senast den 29 februari 2024\. Deluppdraget om genomförande av SEFI\-direktivet ska redovisas senast den 31 augusti 2023\.
