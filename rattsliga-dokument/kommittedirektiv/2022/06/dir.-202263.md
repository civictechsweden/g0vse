# Utredning om läkarintygets betydelse i sjukpenningärenden

Regeringen uppdrar åt en särskild utredare att undersöka om man vid sjukpenningärenden behöver ge större tyngd åt hur sjukskrivande läkare bedömer hur nedsatt arbetsförmågan är.

Utredaren ska också ta reda på vad det betyder att flera yrken inom hälso\- och sjukvården samarbetar vid en sjukskrivning. Detta för att underlätta läkares arbete med att sjukskriva någon.

Utredaren ska bland annat:

* analysera orsakerna till att sjukskrivande läkare och Försäkringskassan i vissa fall gör olika bedömningar av arbetsförmågans nedsättning,
* analysera och bedöma om läkarens bedömning av arbetsförmågans nedsättning behöver ges större tyngd i sjukpenningärenden, och vid behov lämna förslag på åtgärder,
* analysera om arbetssätt som innebär att flera professioner inom hälso\-och sjukvården samarbetar kan stärka bedömningen av patientens arbetsförmåga, behov av sjukskrivning och behov av rehabiliterande insatser,
* analysera om, och i så fall hur, kvaliteten i läkarintygen ytterligare kan förbättras, exempelvis genom att flera professioner samarbetar i arbete med sjukskrivning, och
* vid behov lämna nödvändiga författningsförslag.

Uppdraget ska redovisas senast den 7 juni 2023\.
