# En mer ändamålsenlig beräkning av sjukersättning och aktivitetsersättning

Regeringen tillsätter en utredare som ska analysera behovet av förändringar när det gäller beräkningen av sjukersättning och aktivitetsersättning och, om det bedöms nödvändigt, lämna förslag.

Syftet är att stärka den ekonomiska tryggheten för personer som har sjukersättning eller aktivitetsersättning genom att säkerställa en ändamålsenlig beräkning av förmånerna, bland annat i fråga om följsamhet i förhållande till inkomstutvecklingen i övriga samhället.

Utredaren ska bland annat:

* överväga om, och i så fall hur, indexeringen av garantiersättningen inom sjukersättning och aktivitetsersättning kan förändras för att öka följsamheten mot inkomstutvecklingen i övriga samhället,
* analysera möjligheten och lämpligheten av att, inom ramen för nuvarande prisindexering, räkna om garantiersättningen oftare än i dag i syfte att öka följsamheten mot den allmänna prisnivån,
* överväga om, och i så fall hur, indexeringen av den inkomstrelaterade
  ersättningen inom sjukersättning och aktivitetsersättning kan förändras
  för att öka följsamheten mot inkomstutvecklingen i övriga samhället,
* överväga hur en lämplig balans uppnås mellan garantiersättning och inkomstrelaterad ersättning, särskilt med beaktande av eventuella förslag om förändrad indexering,
* överväga andra förändringar inom bestämmelserna för inkomstrelaterad ersättning som leder till att ersättningen på ett mer ändamålsenligt sätt uppfyller inkomstbortfallsprincipen, och
* lämna nödvändiga författningsförslag.

Uppdraget ska redovisas senast den 1 december 2023.
