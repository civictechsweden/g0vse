# Säkerheten i skolan ska förbättras

Regeringen ger en särskild utredare i uppdrag att utreda och lämna förslag till åtgärder för att förbättra arbetet med säkerhet i skolväsendet. Syftet med utredningen är att barn, elever, lärare, rektorer och annan personal ska ha en säker och trygg utbildnings\- och arbetsmiljö.

Utredaren ska bland annat:

* lämna förslag på hur det förebyggande arbetet mot våldsdåd i
skolväsendet kan stärkas genom såväl nationella som lokala åtgärder,
* föreslå en lämplig organisering av lokala eller regionala operativa
samverkansorgan,
* analysera och ta ställning till om det behöver finnas en möjlighet för
personalen vid en skola, förskola eller fritidshem att i vissa situationer få genomföra kroppsvisitation av barn, elever och andra personer,
* lämna förslag på åtgärder för att stärka beredskap och kompetens att hantera våldssituationer, och
* lämna nödvändiga författningsförslag.

Uppdraget ska redovisas senast den 31 augusti 2023\.
