# Översyn av kontanthanteringen

En särskild utredare ska göra en översyn av regelverket för kontanthantering i Sverige. Uppdraget ska genomföras utifrån ett helhetsperspektiv där hela kontanthanteringskedjan och dess aktörer omfattas. Syftet med uppdraget är att säkerställa ett heltäckande regelverk för kontanthanteringen.
Utredaren ska bl.a.

* analysera kontanthanteringen före och efter den omstrukturering som Riksbanken beslutade år 2004 och redogöra för konsekvenserna av denna,
* ta ställning till om det är lämpligt att även fortsättningsvis låta delar av kontanthanteringen hanteras av den privata sektorn eller om staten åter bör ta på sig ansvaret för hela eller delar av kontanthanteringen,
* analysera och överväga huvudmannaskap för kontanthanteringen och lämna förslag på lämplig myndighet som ska ha det övergripande ansvaret,
* kartlägga kontanthanteringens alla moment och alla dess aktörer,
* identifiera bristerna i regelverket för kontanthantering,
* analysera och dra slutsatser av hur motsvarande regelverk är utformat i andra länder, och
* utarbeta de författningsförslag som behövs för att säkerställa ett heltäckande regelverk för kontanthanteringen.

Uppdraget ska redovisas senast den 1 september 2014.
