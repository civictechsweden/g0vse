# Förberedelser för organisering av kvarvarande delar av Luftfartsverket efter bolagisering av flygplatsverksamheten

En särskild utredare ska förbereda och genomföra organiseringen av kvarvarande delar av Luftfartsverket (LFV), efter det att flygplatsverksamheten vid myndigheten har överförts till ett eller flera av staten direkt eller indirekt helägda aktiebolag.
Utredaren ska bland annat:

* företräda kvarvarande delar av myndigheten vid utformandet av överlåtelseavtal mellan staten och det eller de blivande bolagen
* identifiera och hantera samtliga konsekvenser av bolagiseringen och organiseringen vad gäller kvarvarande delar av myndigheten, bland annat IT-system och administrativa frågor
* hantera fördelningen av äganderätten och ansvaret mellan kvarvarande delar av myndigheten å ena sidan, och det eller de nya bolagen å andra sidan, vad gäller bland annat infrastruktur, lån, avtal och övriga ansvarsförbindelser
* lämna förslag till ändrad instruktion och regleringsbrev för myndigheten

Inriktningen är att överföringen av flygplatsverksamheten genomförs den 1 april 2010. De genomförda åtgärderna ska därför redovisas senast den 1 juni 2010. Utredarens åtgärder ska vidtas under förutsättning att riksdagen godkänner förslagen i regeringens proposition Ändrad verksamhetsform för flygplatsverksamheten vid Luftfartsverket (prop. 2009/10:16).
