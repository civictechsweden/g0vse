# "En ny utbildningsoffensiv mot arbetslösheten"

Arbetsmarknads- och integrationsminister Johan Pehrson, äldre- och socialförsäkringsminister Anna Tenje, debattartikel, Dagens industri, den 5 september 2024.

För att möta den höga arbetslösheten kommer regeringen gå fram med förslag i höstbudgeten om sänkt skatt på arbete och satsningar på utbildning och stöd till personer långt från arbetsmarknaden. Förslagen bygger på en överenskommelse mellan regeringen och Sverigedemokraterna.

Den globala inflationskrisen och pandemin har medfört en lågkonjunktur i svensk ekonomi och en tydlig försvagning på den svenska arbetsmarknaden. Arbetslösheten är nu den högsta på tio år, undantaget pandemin, på 8,3 procent och den är ca tre gånger högre bland utrikesfödda än bland inrikes födda. Samtidigt har vi över 100 000 lediga jobb –fler än dubbelt så många som för tio år sedan.

För att möta arbetslösheten går regeringen och Sverigedemokraterna därför fram med ett nytt jobbskatteavdrag för vanligt folk. Det ska alltid löna sig att arbeta och många hushåll har pressats hårt av höga kostnader. Men det räcker inte bara att sänka skatten på arbete.

Därför presenterar vi idag åtgärder för att möta den ökade arbetslösheten:

1. **11.000 nya utbildningsplatser.** Vi föreslår att 900 miljoner kronor tillförs regional yrkesinriktad vuxenutbildning i komvux. Sammantaget finansierar staten ca 72 000 års platser inom regionalt yrkesvux under 2025 – det blir totalt 6 miljarder kronor när kostnaderna för studiemedlet för de studerande räknas med. Dessutom dubbleras handledarstödet i lärlingsvux.
2. **Förstärkt stöd till personer långt från arbetsmarknaden.** Många arbetslösa står långt ifrån arbetsmarknaden. Därför föreslår vi en förstärkning av Arbetsförmedlingens eget stöd till arbetssökande med stora stödbehov. Regeringen avser att i budgetpropositionen för 2025 föreslå ett tillskott på 79 miljoner kronor till Arbetsförmedlingen. För 2026 beräknar regeringen att 158 miljoner kronor tillförs verksamheten och 238 miljoner kronor från och med 2027.
3. **Skatteförändringar som gör det enklare att driva företag.** Vi har tidigare presenterat en utvidgning av växa-stödet så att ett enmansföretag kan få nedsatta arbetsgivaravgifter för sin andra anställd. Samtidigt höjs gränsen för hur stor ersättning som omfattas av nedsättningen från 25 000 till 35 000 kronor per månad.

   Vi föreslår därutöver två viktiga skatteförändringar för enskilda näringsidkare. Vissa beloppsgränser höjs för enskilda näringsidkare som upprättar förenklade årsbokslut. Det innebär att färre behöver lägga tid på att värdera sina lager. Det bedöms minska de administrativa kostnaderna för svenska företag med sammantaget 56 miljoner kronor. Pengar som istället kan användas i kärnverksamheten. Vi förbättrar även skattevillkoren för enskilda näringsidkare. De får lägre skatt genom att beloppsgränsen för att göra positiv räntefördelning slopas och att beloppsgränsen för när man måste göra negativ räntefördelning höjs.

   Vi genomför också regeländringar som underlättar ägarförändringar för alla företag genom att man bland annat får behålla mer av tidigare års underskott vid ägarskiften.
4. **Stärkt stöd för återgång i arbete samt slopad åldersgräns för byte till kortare karenstid för egenföretagare** Regeringen föreslår att drygt 100 miljoner kronor tillförs för att förbättra stödet för återgång i arbete. Det handlar om att stärka Försäkringskassans arbete med att följa upp arbetsgivares plan för återgång i arbete samt stärka samordningen av rehabiliteringsinsatser.

   I syfte att göra det enklare att driva företag längre upp i åldrarna föreslår regeringen att åldern 55 år som övre gräns för egenföretagare att kunna välja kortare karenstid i sjukförsäkringen tas bort. Utgifterna för sjukpenning beräknas till följd av förslaget öka med cirka 9 miljoner kronor. Samtidigt förväntas intäkterna från egenavgifterna öka.
5. **10 miljoner kronor avsätts för Jobbsprånget.** Tillgången till efterfrågad arbetskraft och kompetens är ett stort tillväxthinder för företag. I budgetpropositionen för 2025 föreslår vi att 10 miljoner kronor avsätts för Jobbsprångets arbete för att erbjuda individuellt anpassad praktik. Motsvarande förstärkning beräknas för 2026 och 2027.

Nu är kampen mot inflationen vunnen och det är tid för att investera. Matchningsproblematiken på den svenska arbetsmarknaden måste lösas och den ärvda utbildningsskulden betalas av.

**Johan Pehrson (L)**
Arbetsmarknads- och integrationsminister

**Anna Tenje (M)**
Äldre- och socialförsäkringsminister

**Oscar Sjöstedt (SD)**
Ekonomisk-politisk talesperson

**Magnus Jacobsson (KD)**
Arbetsmarknadspolitisk talesperson
