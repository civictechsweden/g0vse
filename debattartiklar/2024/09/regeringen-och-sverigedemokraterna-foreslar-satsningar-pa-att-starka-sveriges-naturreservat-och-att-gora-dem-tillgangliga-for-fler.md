# "Regeringen och Sverigedemokraterna föreslår satsningar på att stärka Sveriges naturreservat och att göra dem tillgängliga för fler"

Debattartikel av klimat- och miljöminister Romina Pourmokhtari, socialminister Jakob Forssmed, Karin Enström, partisekreterare för Moderaterna samt Martin Kinnunen, miljöpolitisk talesperson för Sverigedemokraterna, Aftonbladet, 16 september 2024.

Svenskarnas relation till naturen är djupt rotad i vår kultur. Naturen är en plats för friluftsliv och en källa till såväl rörelse som upplevelser och återhämtning för människor. Varje generation måste ta sitt ansvar för att förvalta Sveriges unika natur. Sverige har över 5000 naturreservat, som skyddar våra mest värdefulla områden. De är spridda i hela landet, och lockar årligen miljontals besökare. Dessa områden är viktiga platser för att främja hälsa och för friluftsorganisationernas verksamhet.

Det finns stora hälsoutmaningar i Sverige, vi ser bland annat att stillasittandet ökar och de följder detta får. Att då samtidigt se att allt fler hittar ut i naturen är glädjande, men det medför även påfrestningar på natur och infrastruktur. Vandringsleder, informationsskyltar, parkeringsplatser och andra praktiska inrättningar måste underhållas för att allmänheten ska kunna ha glädje av naturreservaten. Alla människor ska ha möjlighet att vistas i naturen och utöva friluftsliv med allemansrätten som grund. Att vara i naturen främjar rörelse och ger hälsofrämjande effekter för såväl den fysiska som psykiska hälsan.

Vår natur är också djupt präglad av människan, genom århundraden av jord- och skogsbruk. Landskapet som formades av betande djur har dock med tiden vuxit igen, och arterna som frodades där har successivt minskat i antal. Hälften av Sveriges hotade arter är sådana som trivs bäst i öppna landskap. Just därför skyddas ofta betes- och hagmarker i naturreservat. Det gamla kulturlandskapet måste underhållas genom slåtter, betesdrift och annan skötsel, för att den svenska florans livsmiljö ska finnas kvar. Även många värdefulla skogsmarker behöver en aktiv skötsel. Därför föreslår regeringen och Sverigedemokraterna ett antal satsningar för att skydda vår ovärderliga natur, och för att främja friluftslivet:

1. Anslaget för skötsel av värdefull natur ökas med 100 miljoner kronor per år under 2025–2027, för att stärka skötseln av naturreservat och de omfattande åtgärder som utförs i alla Sveriges landsändar.
2. Möjligheten att fjällvandra är en uppskattad rikedom för det svenska folket, och en hörnsten för turistnäringen. Allt fler vistas i fjällen, och det ökar behovet av en aktiv besöksförvaltning. Naturliga effekter av ett ökat antal besökare - som slitage, störningar och intressekonflikter – måste minimeras och ett område där detta är särskilt tydligt är Jämtlandsfjällen. Vi vill underlätta utövandet av friluftsliv genom tillgänglighet till skyddade natur- och kulturmiljöer, tillgång till information om friluftsliv samt upprustning och upprätthållande av vandringsleder och fjälleder. Därför föreslår regeringen och Sverigedemokraterna att 25 miljoner kronor per år under 2025–2027 satsas på skötsel, besöksförvaltning och säkerhetsanordningar vid vandringslederna i Jämtland och andra fjällområden.
3. För att vandringslederna ska vara säkra att följa, och i gott skick, gör regeringen en särskild satsning på att utveckla dem. Leder och broar måste säkras och ibland flyttas när vattenflödena blir allt större, och risken för ras och skred ökar. Regeringen och Sverigedemokraterna föreslår därför att fem miljoner kronor per år, under 2025–2027, satsas på utveckling av vandringsleder, med fokus på klimatanpassning, i syfte att öka säkerheten och främja människors vistelse i naturen.
4. Friluftsorganisationerna är de som i praktiken gör friluftslivet möjligt för många av naturens besökare. Friluftsliv är en källa till välmående och gemenskap, som bör komma så många som möjligt till del. Möjligheten att utöva friluftsliv behöver öka i samhället, inte minst för dem som deltar i friluftslivet i låg utsträckning. Att öka äldre personers delaktighet i friluftslivet är en viktig åtgärd för att främja hälsa och gemenskap. Därför avsätter regeringen sju miljoner kronor per år under 2025–2027 till friluftslivet och för friluftsverksamhet för äldre.

Sveriges natur och friluftsliv är en ovärderlig tillgång för oss alla, och vi har ett gemensamt ansvar att skydda och bevara denna rikedom. Genom att vårda och värna naturen idag, främjar vi både vår hälsa och vårt välmående samt lägger grunden för ett hållbart kulturarv för kommande generationer.

**Romina Pourmokhtari**, klimat- och miljöminister (L)

**Jakob Forssmed**, socialminister (KD)

**Karin Enström**, partisekreterare (M)

**Martin Kinnunen**, miljöpolitisk talesperson (SD)
