# Paradigmskiftet i svensk politik har påbörjats

Statsminister Ulf Kristersson, debattartikel, Aftonbladet, den 31 december 2023\.


När vi nu lägger 2023 bakom oss är det uppenbart att vi lever i rätt mörka tider. Sverige, EU och världen prövas på många vis – av gängbrottsligheten, det tuffa ekonomiska läget och krig i vårt omedelbara närområde. Sverige har stora problem som har vuxit fram under alldeles för lång tid. Förändring är inte bara möjlig, utan dessutom helt nödvändig.

Samtidigt måste vi se även ljuset i tillvaron. Sverige har många styrkor som land och året som nu har gått markerar början på den omläggning som behövs för att göra något åt de problem vi har.

Regeringen arbetar dag och natt, vecka efter vecka för att vända utvecklingen. För oss är det självklart, för det är det mandat som vi fick av svenska folket. Men vi fattar också att förändring är svårt och tar tid.

För ett år sedan lovade jag på den här debattsidan att genomföra ett paradigmskifte i svensk politik. Och det har nu påbörjats. Vi stärker brottsbekämpningen, vi stramar åt invandringen, vi gör en historisk upprustning av försvaret, vi fattar beslut som bygger ny kärnkraft och vi bekämpar inflationen.

1\. I början av nästa år kommer flera nya åtgärder som slår hårt mot de kriminella gängen. Trygghet har blivit vår tids stora frihetsfråga. I januari dubbleras minimistraffet för grovt vapenbrott. I februari införs vistelseförbud. I mars införs visitationszoner. Vi har redan gett polisen möjlighet att avlyssna gängen i preventivt, innan skjutningarna sker. Oppositionen tycker nu att vi går för långt och gör för mycket. Jag delar inte alls den synen, tvärtom råder nu fara i dröjsmål.

2\. Vi minskar invandringen till Sverige. Samtidigt som migrationen ökar till Europa minskar den till Sverige. Vi har dragit ner på antalet kvotflyktingar, skärpt kraven för anhöriginvandring och stramat åt regler som bidragit till fler uppehållstillstånd för personer utan skyddsskäl. Om inte invandringen minskar kommer vi aldrig klara integrationen.

I mitten av oktober infördes de första återvändandecentren, för dem som inte ska vara kvar i Sverige. I januari får Polisen nya verktyg för att hitta personer som befinner sig i Sverige illegalt. Redan första halvåret 2023 hade tre gånger så många uppehållstillstånd återkallats som under samma period förra året.

3\. Nästa år tillförs det militära försvaret ytterligare 27 miljarder. Sverige kommer därmed nå Natos mål om att två procent av BNP. Vi fördjupar våra militära band till USA med försvarssamarbetsavtalet som undertecknades i början av december. Under året har vi fortsatt ge militärt stöd till Ukraina – för de kämpar inte bara för sin egen frihet utan även för vår.

4\. För att klara klimatomställningen behöver Sverige mycket mer fossilfri el. Därför har vi presenterat en färdplan för ny kärnkraft. Vi river hinder och underlättar etablering av ny kärnkraft. Utsläppen förhåller sig inte till nationsgränser och därför måste arbetet vara globalt. Regeringen skrev tillsammans med likasinnade länder på FN:s klimatkonferens COP28 under en deklaration om stärkt samarbete på kärnkraftsområdet.

5\. Vi fortsätter också att bekämpa inflationen, roten till många av de ekonomiska problem vi ser. Det är glädjande att vi nu ser hur det arbetet börjar löna sig och inflationen faller. Samtidigt stöttar vi hushåll som har det tufft – med sänkt skatt för alla som arbetar, alla pensionärer och fortsatt förhöjt bostadsbidrag.

Sveriges problem är inte enkla, men inte heller omöjliga. Sverige har gått igenom svåra kriser tidigare och vi har klarat dem. Jag är övertygad om att vi kan göra det igen. Omläggningen av politiken har bara börjat – men början är en nödvändig förutsättning för fortsättningen.
