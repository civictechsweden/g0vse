# "Det ska inte gå att leva på a-kassa i flera år"

Arbetsmarknads- och integrationsminister Johan Pehrson, debattartikel, Expressen, den 12 februari 2024.

Liberalerna och samarbetspartierna kommer att gå fram med ett förslag om en ny a-kassa.

Jag har som arbetsmarknadsminister under lång tid arbetat med en reform som omfattar fler, minskar krånglet och som uppmuntrar till att snabbt ta ett nytt jobb om man blir arbetslös.

A-kassan är en viktig omställningsförsäkring – alla kan bli av med jobbet.

Men dagens a-kassa är omodern. Systemet är krångligt och arbetsmarknaden ser annorlunda ut i dag när många är egenföretagare eller har flera olika arbetsgivare.

Det har inte varit tillräckligt tydligt att a-kassan är en omställningsförsäkring. Den som blir arbetslös ska inledningsvis få en ekonomisk trygghet, men det måste också finnas ekonomiska incitament som uppmuntrar till jobb.

Den som knappt arbetat halvtid under ett halvår får i dag full ersättning, medan den som jobbat heltid i fem månader inte får det. När man väl är inne i systemet kan man gå hemma år ut och år in med upp till 22 000 i månaden i ersättning, trots att man kan jobba.

Liberalerna och samarbetspartierna kommer inom kort att gå fram med en stor reform av a-kassan. Jag har som arbetsmarknadsminister under lång tid arbetat med en reform för en modern arbetsmarknad som omfattar fler och minskar krånglet för företag och enskilda. Samtidigt begränsar vi möjligheten att gå på höga ersättningsnivåer i flera år.

Med en ny a-kassa kommer ersättningen baseras på inkomst i stället för arbetad tid. Det kommer leda till stora förenklingar för företag och enskilda eftersom uppgifterna kommer att kunna hämtas direkt hos Skatteverket i stället för att krångla med olika intyg.

De 75 000 tidrapporteringar som arbetsgivarna i dag måste göra varje år kommer med den nya a-kassan bli till noll.

Nu ligger arbetslösheten på 8 procent och regeringen spår att 40 000 fler kommer bli arbetslösa i år. Det är viktigt att människor får möjlighet att hitta ett nytt jobb utan att vara rädda att inte kunna betala hyran. Därför kommer fler personer att omfattas av a-kassan med vår reform.

Men a-kassan ska vara en studsmatta – inte en hängmatta. Det är inte hållbart att människor lever på a-kassa eller andra offentliga stöd i flera år och fastnar i utanförskap och bidragsberoende.

Hela grunden för vårt välstånd bygger på att de som kan arbeta ska arbeta. Därför innehåller vår förändring av a-kassan en minskning av ersättningen ju längre tid man är arbetslös. I dag kan man få ersättning på upp till 1 000 kronor om dagen i en evighet. Så kan vi inte ha det.

Vi har just nu över 400 000 arbetslösa och nästan 150 000 lediga jobb. Ekvationen går inte ihop. De som är arbetslösa måste dels utbilda sig för att kunna ta de lediga jobb som finns och lära sig svenska om de inte kan det. Samtidigt måste vi öka kraven på att ta de lediga jobb som finns.

Det är bättre att man måste pendla eller flytta, och kanske byta yrkesbana, än att leva på det offentliga år efter år. Det måste helt enkelt löna sig mer att arbeta.

Både fack och arbetsgivare välkomnar en reformering av a-kassan som minskar krångel för både enskilda och företag. Fler kommer omfattas av försäkringen och den kommer ha en tydligare nedtrappning för alla så att det alltid lönar sig att ta ett jobb. Steg för steg stärker vi arbetslinjen.

Johan Pehrson, arbetsmarknads- och integrationsminister
