# "Nu stärker vi förutsättningarna för att kvinnor ska starta, bygga och äga företag"

Debattartikel av Ebba Busch energi- och näringsminister, Elisabeth Svantesson finansminister och Paulina Brandberg jämställdhets- och biträdande arbetsmarknadsminister, Dagens industri, 8 mars 2024.

Vi lever i ett av världens - inom många områden - mest jämställda länder. Men när det kommer till näringslivet finns det mycket kvar att göra. Trots att Sverige under lång tid drivit en näringspolitik med tydlig ambition att förbättra förutsättningarna för kvinnors företagande ligger kvinnors andel av det totala företagandet i Sverige på knappt 30 procent. Andelen kvinnor som driver företag ökar, men ökningen är långsam.

Statistiken indikerar en outnyttjad potential i svensk ekonomi. Det visar också på brister i företagsklimatet i vidare mening vilket gör att kvinnor i mindre utsträckning än män väljer att förverkliga sina idéer inom ramen för företagande. Om antalet kvinnor som startar, driver och äger bolag skulle stiga bidrar det till arbetstillfällen och välstånd i hela landet.

Nästan alla partier har uttalat målet om att öka kvinnors företagande och ägande. Men det har ofta stannat vid god vilja och vackra ord. Så jobbar inte vi. Den här regeringen lägger nu konkreta förslag för att systematiskt och långsiktigt stärka förutsättningarna för att kvinnor ska starta, bygga och äga företag.

Regeringen har bland annat avsatt 8 miljoner kronor per år 2024–2026 till Tillväxtverket för att främja kvinnors företagande. Tillväxtverket har även fått i uppdrag att analysera vilka policyredskap för ökat kvinnligt företagande som fått långsiktiga effekter. Rapporten från Tillväxtverket som presenterades i november innehåller flertalet intressanta förslag som vi nu går vidare med.

Sedan vi tillträdde har vi arrangerat ett flertal rundabordssamtal där kvinnor från hela Sverige med olika bakgrund i en bredd av branscher fått lyfta sina utmaningar och lösningar. Det har varit ett stort engagemang kring dessa samtal och fruktsamma diskussioner där vi lyssnat in direkt från företagare.

Utifrån inspel från rundabordssamtalen såväl som förslag från Tillväxtverkets rapport går regeringen nu vidare och ger myndigheten i uppdrag att genomföra insatser på flera områden.

Tillväxtverket ska:

* Genomföra insatser som stimulerar unga kvinnors entreprenörskap och företagande, med syfte att främja unga kvinnors möjligheter att starta, driva och äga företag.
* Insikts- och kunskapshöjande insatser ska genomföras för att underlätta och förbättra förutsättningarna för små företag att delta i offentliga upphandlingar.
* Utveckla metoder för och ta fram statistik med ett särskilt fokus på kvinnors ägande av företag.
* Genomföra insikts- och kunskapshöjande insatser för företagare och företagsfrämjande aktörer gällande kvinnors tillgång till privata och offentliga finansieringsmöjligheter, exempelvis investeringar, i syfte att stärka förutsättningarna för kvinnors företagande.

Kvinnors företagande är viktigt för ekonomisk tillväxt, sysselsättning och konkurrenskraft, och bidrar till att utveckla samhället. Den outnyttjade potential som kvinnors företagande utgör behöver frigöras genom att röja hinder, lyfta fram förebilder och främja företagsamhet. På så sätt ökar vi kvinnors självbestämmande och jämställdhet i samhället.

Ebba Busch, energi- och näringsminister

Elisabeth Svantesson, finansminister

Paulina Brandberg, jämställdhets- och biträdande arbetsmarknadsminister
