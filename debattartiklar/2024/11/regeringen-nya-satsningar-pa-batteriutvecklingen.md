# "Regeringen: Nya satsningar på batteriutvecklingen"

Debattartikel av energi\- och näringsminister Ebba Busch, utbildningsminister Johan Pehrson, bistånds\- och utrikeshandels­minister Benjamin Dousa, arbetsmarknads\- och integrationsminister Mats Persson och landsbygdsminister Peter Kullgren, Dagens Industri, den 7 november 2024\.


Sverige ska bli grönare, säkrare och rikare. Framtidens välstånd och arbetstillfällen skapas när vi ställer om till ett fossilfritt samhälle. Regeringen fattar i dag beslut om angelägna satsningar på batteriområdet samtidigt som vi agerar för att möta de utmaningar som uppstår med anledning av Northvolts varsel och uppsägningar.

Det pågår en global kapplöpning och tuff konkurrens om de gröna investeringarna. Snedvridande statliga subventioner och handelshinder har underminerat den internationella marknaden för flera industriprodukter och utmanat vår industriella bas. Batterier är ett viktigt exempel.

Fordonsindustrin är viktig för europeisk och svensk konkurrenskraft. Dess roll i omställningen är avgörande och batteriförsörjningen är för fordonsindustrin en nyckelfråga. I ett tufft geopolitiskt läge behöver vi en tillförlitlig och effektiv tillgång till strategiska tekniker.

EU behöver fortsatt säkra tillgång till konkurrenskraftig utveckling, produktion och värdekedjor för att lyckas med elektrifieringen men också för att minska våra strategiska beroenden av andra länder.

En tillförlitlig och effektiv batteriproduktion i Europa är inte bara en fråga om konkurrenskraft utan även en fråga av säkerhetspolitisk vikt. Inte bara för vår batteriförsörjning, utan också för den viktiga roll som batterier spelar för att minska våra beroenden av import av fossila bränslen. Där spelar batterier en viktig roll inom transporter och för ett robust elsystem. Regeringen satsar kommande tre år 700 miljoner kronor genom Kraftlyftet, ett investeringsstöd som ska öka elsystemets förmågor regionalt där det bäst behövs vilket bl.a. kan innebära investeringar i energilager såsom exempelvis batterier.

Det är av strategisk betydelse att Sverige gör forsknings\- och innovationssatsningar på batteriområdet. Batterivärdekedjan behöver etableras och stärkas i Europa.

Regeringen avser gå fram med angelägna satsningar på forskning och innovation inom batteriområdet samt en åtgärd för att förstärka investeringsfrämjandet inom batterivärdekedjan.

1. Under hösten kommer regeringen presentera en forsknings\- och innovationsproposition samt en proposition för forskning och innovation på energiområdet. Propositionerna kommer innehålla betydande satsningar på forskning och innovation om batterier. Regeringen kommer i forsknings\- och innovationspropositionen presentera kraftfulla batterisatsningar som under en fyraårsperiod totalt omfattar 715 miljoner kronor.
2. Uppdrag till Business Sweden att intensifiera sitt investeringsfrämjande inom batteriområdet i syfte att främja företagsinvesteringar i den svenska batterivärdekedjan och därmed möjliggöra att kapital och viktig kompetens tillförs och bevaras i det svenska näringslivet.

Samtidigt vet vi att det just nu är en tuff situation för många arbetstagare och företagare i Skellefteå, Västerås och Stockholm som förlorar sina jobb och sin verksamhet. Vi arbetar för att säkerställa bästa möjliga utkomst för anställda och berörda underleverantörer runt om i landet.

Regeringen fattar i dag två beslut om åtgärder för att hantera de utmaningar som uppstår på berörda lokalsamhällen och regional utveckling med anledning av Northvolts varsel och uppsägningar på flera orter i landet.

1. Uppdrag till Tillväxtverket att samordna relevanta aktörers arbete utifrån stora varsel som sker i näringslivet i Västerbottens och Västmanlands län samt de varsel som, med anledning av dessa, sker i andra delar av landet. Arbetet ska bidra till att Sverige kan behålla och fortsatt ta till vara kompetens för den gröna omställningen, samt bidra till hållbar regional utveckling och näringslivsutveckling.
2. Arbetsförmedlingen får i uppdrag att ansöka om medel från Europeiska fonden för justering för globaliseringseffekter för uppsagda arbetstagare (EGF) för uppsagda från Northvolt och dess underleverantörer.

Den gröna industriella omställningen äger rum i detta nu och kommer fortsätta – det är viktigt för framtidens välstånd. Enbart i Skellefteå är tillväxten stark i ett brett spektrum av industrier och näringar. Det ser vi också i andra delar av landet där industrin gör omfattande investeringar. Investeringar som skapar jobb, välfärd och stolthet.

Kursen med den gröna omställningen ligger fast och vi behöver rusta Sverige starkt för framtiden, med stärkt konkurrenskraft som ledstjärna. Regeringen stöttar fortsatt en grön och konkurrenskraftig omställning och fokuserar på att säkra goda ramvillkor för tillväxt och innovation.

Så bygger vi Sverige grönt, säkert och rikt.
