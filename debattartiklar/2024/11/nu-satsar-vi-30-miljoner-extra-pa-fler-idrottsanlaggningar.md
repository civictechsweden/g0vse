# Nu satsar vi 30 miljoner extra på fler idrottsanläggningar

Debattartikel av socialminister Jakob Forssmed (KD), riksdagsledamoten Robert Hannah (L) och riksdagsledamoten Kristina Axén Olin (M), Altinget, den 15 november 2024.

Att kunna utöva idrott och rörelse bygger på att ha en plats att kunna göra det på. Nu skapar vi bättre förutsättningar för detta, skriver socialminister Jakob Forssmed (KD), Robert Hannah (L) och Kristina Axén Olin (M).

I en tid av ökat stillasittande och ökad ohälsa behöver vi göra allt vi kan för att möjliggöra att fler barn och unga kan röra på sig, träna och spela match. Därför satsar regeringen nu ytterligare 30 miljoner kronor på fler anläggningar och ytor för idrott. Totalt uppgår den extra satsningen till 130 miljoner kronor 2024. Stödet är en del i förberedelser inför införandet av Fritidskortet nästa år och söktrycket från föreningarna har varit stort för att kunna ta del av medlen. Äntligen kan fler klubbar i landet få chansen att öka tillgången till eller anpassa lokaler och på så sätt både behålla och nå fler medlemmar. En del av stödet har även möjliggjort föreningar att tänka innovativt för att nå nya målgrupper.

Vi vet av forskning att det finns ett starkt samband mellan tillgång till idrottsanläggningar och fysisk aktivitet. Det sunda förnuftet säger förstås detsamma. Långa avstånd till anläggningar och idrottsmiljöer gör att barn och unga inte söker sig på samma sätt till en aktivitet. Och behoven i dag är stora, både kring att rusta och tillgängliggöra befintliga lokaler och att bygga nytt.

## Tillgången ska kartläggas

Kommunerna runt om i landet stödjer idrottsrörelsen i form av tillgång till idrottsytor och gör och har gjort stora insatser genom åren. Men staten kan också göra mer. Därför har Centrum för idrottsforskning (CIF) ett pågående uppdrag från regeringen där det ingår att upprätta och driva en kunskapsplattform för anläggningar och utemiljöer för idrott och fritid. Plattformen ska utveckla, samla och förmedla kunskap, utifrån ett folkhälsoperspektiv samt med ett innovativt förhållningssätt, för att samhället ska nå såväl breda som nya grupper av idrotts-, motions- och friluftslivsutövare. Det handlar om att sprida kunskap om lösningar kring kostnadseffektiva anläggningar som kan nyttjas av så många som möjligt.

Regeringen har även gett CIF i uppdrag att göra en övergripande kartläggning och analys av idrottsrörelsens tillgång till idrottsanläggningar, främst inom kommunala skolfastigheter samt att lyfta fram goda exempel och lösningar på hur tillgången till lokaler och ytor skulle kunna förbättras.

Bara i Stockholm bedömer man att 30 procent av idrottshallarna som finns inom skolväsendet står tomma och inte är möjliga att boka för föreningarna. Så är det på flera håll i landet. Tillgång till lokaler och ytor för idrott är central för idrottsrörelsens möjlighet att bedriva verksamhet, inte minst barn- och ungdomsidrott. Att öka nyttjandegraden av redan befintliga idrottshallar, lokaler och ytor för idrott är en lågt hängande frukt ur såväl ett tids-, kostnads- som hållbarhetsperspektiv för att möjliggöra en större tillgänglighet för fler barn och unga.

## Fler positiva mötesplatser för barn och unga

Utöver detta tilldelar även Allmänna arvsfonden stöd för projekt som avser lokaler och anläggningar. Regeringen har ökat resurserna för handläggning av fonden för att möjliggöra att fler projekt ska kunna få stöd.

Vi behöver skapa fler positiva mötesplatser för barn och unga, som bidrar till en meningsfull fritid och erbjuder något annat än den destruktiva gemenskapen hos gängen. Att kunna utöva idrott och rörelse bygger på att ha en plats att kunna göra det på. Nu skapar vi bättre förutsättningar för detta.
