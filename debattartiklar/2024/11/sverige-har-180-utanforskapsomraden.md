# ”Sverige har 180 utanförskapsområden”

Arbetsmarknads\- och integrationsminister Mats Persson, debattartikel, Svenska Dagbladet, den 13 november 2024\.


I en ny kartläggning som regeringen har beställt kan 180 områden nu ses som utanförskapsområden. Vi ska arbeta för att bryta utanförskapet genom riktade och precisa insatser, skriver integrationsminister Mats Persson.

Det svenska samhället har under lång tid glidit isär. Sverige har ett omfattande problem med bostadsområden med stort utanförskap. Områden som präglas av bristande integration, låga skolresultat, stor otrygghet, högt bidragsberoende och där människor lever i trångboddhet. Sammanflätade problem skapar områden med hopplöshet, brist på förebilder och svårigheter för samhället att rekrytera allt från lärare till fastighetsskötare. Det blir inte minst en grogrund för kriminalitet.

Ju fler utanförskapsområden vi har desto sämre är det för Sverige. Det är dåligt för samhällets sammanhållning, det är dåligt för tryggheten och det är inte minst orättvist för de barn som växer upp i dessa områden. Trångboddhet, kriminalitet och dåligt fungerande skolor ger barn som inte valt sin omgivning sämre livschanser och därmed sämre möjligheter.

Problemet är inte nytt. Redan för 20 år sedan varnade Liberalerna, dåvarande Folkpartiet, för den bristande integrationen och det stora utanförskapet. Men trots dessa varningar har samhället blundat för problemen och haft en övertro till att höga bidrag och olika typer av projekt skulle kunna lösa utanförskapet. I kombination med en migrationspolitik som inte varit realistisk gör detta att utanförskapet nu inte bara syns i våra städer utan även i mindre samhällen.

Den borgerliga regeringen har därför lagt om migrations\- och integrationspolitiken. Som ett steg i detta har regeringen beställt Utanförskapets karta som har tagits fram av Statistiska Centralbyrån och Boverket. Den visar att 180 områden i 66 kommuner har så stora utmaningar att de kan betecknas som utanförskapsområden. Totalt bor 710 000 personer i dessa områden, varav 170 000 är barn.

Detta tar sig i uttryck att fler områden i mindre kommuner nu har identifierats som utanförskapsområden, såsom Vänersborg och Lessebo. Utanförskapet i Sverige är inte längre enbart ett storstadsfenomen.

För att vända utvecklingen i dessa områden krävs stora insatser. Det handlar inte minst om att säkerställa en bra skolgång. Därför gör regeringen en särskild satsning för att göra det attraktivt att arbeta på de mest krävande skolorna. Regeringen har också tillfört stora resurser så att socialtjänsten ska arbeta sida vid sida med skolan i skolsociala team. Därtill satsas det på intensivträning i svenska, för de som inte får med sig språket hemifrån. Den här regeringen är beslutsam att göra det som krävs för att minska utanförskapet.

Att vända utvecklingen kräver vid sidan av samhällets insatser också ökad tydlighet kring vad samhället kräver av dig som bor i Sverige. Tydlighet kring att du har samma skyldigheter, rättigheter och möjligheter att leva ett fritt, värdigt och självständigt liv inom samhällsgemenskapen. Men också en tydlighet i att detta förutsätter att den som bor i Sverige anstränger sig för att bli en del av det svenska samhället. Sverige ska välja dig, men du måste också välja Sverige.

Med Utanförskapets karta kan nu insatserna bli mer träffsäkra. Vissa påstår att den här typen av listor riskerar att svartmåla områden och personer. Jag har respekt för det. Men bor man på en plats med hög arbetslöshet, trångboddhet, dåliga skolresultat och lågt demokratiskt deltagande \- är problemet inte vetskapen om områdets utmaningar, utan bristen på lösningar. Det hjälper inte någon att problem sopas under mattan.

Liberalerna är fast beslutna om att göra det som krävs för att förändra det som gått sönder. Utanförskapets karta utgör en viktig byggsten, med ett kunskapsunderlag i grunden, i arbetet att bryta utanförskapet genom riktade och precisa insatser.

Det är enbart genom ökad kunskap och träffsäkra insatser vi kan öka möjligheterna till en ljusare framtid och ett sammanhållet Sverige.

Mats Persson (L) arbetsmarknads\- och integrationsminister.
