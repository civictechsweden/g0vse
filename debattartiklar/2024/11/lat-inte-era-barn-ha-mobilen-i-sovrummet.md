# Låt inte era barn ha mobilen i sovrummet

Debattartikel av socialminister Jakob Forssmed, Aftonbladet, den 22 november 2024\.


Socialministern: Vi har en sömnkris i Sverige – väckarklockan borde bli årets julklapp

Handels utredningsinstitut, HUI, har nyligen utsett unisexdoften till årets julklapp. Men det finns bättre – och viktigare – saker att lägga under granen i år.

Vi har en sömnkris i Sverige. Svenskar i alla åldrar – i synnerhet ungdomar \- sover för lite och för dåligt. Och det får konsekvenser. Som alla som har upplevt dålig sömn vet, påverkas måendet direkt. Men påverkan på hälsan över tid riskerar också att bli omfattande.

Hälften av högstadieungdomar sover för lite. 16 procent av 15\-åriga flickor har svårt att somna varje dag. En tredjedel av tjejer i gymnasiet sover mindre än sex timmar per natt, när de borde sova åtta till nio timmar.

Folkhälsomyndigheten har i dagarna också pekat på att nära hälften av den vuxna befolkningen har sömnbesvär.

Det är självklart att detta bidrar till att allt fler mår sämre. Bristande sömn är en av orsakerna till en växande psykisk ohälsa bland unga.

När man sover dåligt blir det svårare att hantera vardagens stress och utmaningar. Fokus försämras. Livet känns tyngre, ibland rentav meningslöst. Risken för depressiva symptom ökar. Men tyvärr ignoreras detta faktum ofta.

Regeringen har en omfattande agenda för psykisk hälsa, från förebyggande och främjande hela vägen till stora satsningar på specialiserad vård. Ingen tidigare regering har haft en så hög ambitionsnivå.

I budgetpropositionen för 2025 föreslår vi bland annat en BUP\-miljard för ökad tillgänglighet och nya satsningar på psykisk hälsa i primärvården. Vi kommer också i närtid att presentera en nationell strategi för psykisk hälsa och suicidprevention.

Men det finns också saker som var och en kan göra för att stärka förutsättningarna för sitt och sina barns psykiska välbefinnande, och att investera i sömnen är en sådan. Sömnen erbjuder något annat än billig nåd: den ger hjärnan möjlighet att bearbeta intryck, känslor och tankar samt nödvändig återhämtning.

Tillräcklig sömn är helt enkelt en skyddsfaktor för psykisk hälsa.

Även i vår moderna tid har dygnet bara 24 timmar, och omkring en tredjedel av dem behöver ägnas åt sömn \- mer för yngre ungdomar.

Då måste också vissa sömnförstörare angripas och pressas tillbaka. Främst bland dem är utan tvekan mobiltelefonen som erbjuder dopaminkickar dygnet runt. ”Jag ska bara kolla” slutar bevisligen alltför lätt i ett närmast ändlöst tik\-tokande.

Att barn och unga i dag sover alldeles för lite beror ofta just på att de sover med mobilen i sängen, scrollar sig till sömns – till slut – men sedan ändå går upp och kollar mobilnotiser under natten.

Redan i årskurs åtta uppger var fjärde flicka och var femte pojke att de sover med mobilen bredvid sig. Algoritmernas makt och ”fear of missing out” gör att man fyller hjärnan med oväsentligheter också sena kvällar och nätter och missar den viktiga sömnen.

Som vuxna har vi här tre viktiga uppgifter. Den första är att vara förebilder som inte bara i ord utan även i handling visar hur viktig sömnen är, och vad som kan främja god sömn.

Den andra är att främja ett samhälle där behovet av sömn och återhämtning respekteras även i arbetslivet.

Och den tredje, och mest handgripliga, är att ta ansvar för barns och ungdomars sömn genom att se till att mobiltelefonen inte finns i deras sovrum.

Och då behöver något som inte är en smartphone stå för morgonalarmet.

Tyvärr, HUI, men väckarklockan är därför årets julklapp, inte unisexdoften.

Givare av denna julklapp kanske inte får spontana jubelrop vid julklappsöppningen, men mottagarna kommer att tacka på sikt. Och i svensk forskning framkommer att ungdomar i grunden förstår att sömnen är viktig för välbefinnandet och vill ha stöd med gränser för att värna sina sovtimmar.

En sådan julklapp kan helt enkelt bli en viktig väckarklocka för bättre psykisk hälsa.

Jakob Forssmed, socialminister (KD)
