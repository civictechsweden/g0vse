# "Leken spelar roll även i nya årskurs 1"

Utbildningsminister Johan Pehrson och skolminister Lotta Edholm, replik, Svenska Dagbladet, den 31 oktober 2024\.


Även om förskoleklassen avskaffas är leken viktig i små barns lärande. Vi menar att det ena inte utesluter det andra. Det är dock avgörande att stärka fokus på tidig läs\- och skrivträning, skriver ministrarna Johan Pehrson och Lotta Edholm i en replik.

Sveriges läskris och de fallande kunskapsresultaten måste mötas med en lång rad åtgärder. Med Liberalerna i regering görs därför stora satsningar på bland annat fler böcker, mindre skärmtid och bemannade skolbibliotek. Vi ser också att elever behöver få stödinsatser tidigare och mer tid till att lära sig grundläggande färdigheter som att läsa, skriva och räkna. Därför gör vi grundskolan tioårig.

Svenska elevers läsförståelse sjunker och en fjärdedel av eleverna kan inte läsa ordentligt. För att vända utvecklingen satsar regeringen på bland annat fler böcker i skolan och bemannade skolbibliotek. Läsning och läsförståelse förstärks i läroplanerna och vi ser till att få en lärarutbildning där studenterna lär sig hur man bäst lär barn att läsa och skriva.

Liberalerna har också satt stopp för den alltför okritiska och ogenomtänkta digitaliseringen av svensk skola. Under alldeles för lång tid har skärmar tillåtits krypa långt ner i åldrarna, trots att elever lär sig grundläggande färdigheter bäst genom traditionell undervisning med böcker, papper och penna. Skärmarna tenderar också att tränga ut andra viktiga delar av barns utveckling, till exempel kreativitet och rörelse.

För oss är det uppenbart att vi behöver göra mer för att alla elever ska få med sig grundläggande färdigheter tidigt och i det arbetet är en tioårig grundskola en viktig pusselbit. Genom att låta sexåringars undervisning följa grundskolans kursplaner stärker vi fokus på tidig läs\- och skrivträning. Det skapar vidare bättre förutsättningar för att sätta in stödinsatser tidigt. Det kommer också leda till färre övergångar mellan skolformer, vilket annars kan hindra en kontinuerlig progression i elevernas lärande.

Efter vårt besked om tioårig grundskola lyfter nu Alexandra Söderman behovet av att värna lekens kraft i förskoleklass (SvD Debatt 27/10\). Hon har rätt i att leken är viktig i små barns liv och lärande. Vi menar att det ena inte utesluter det andra. Utbildningen, och undervisningen, ska naturligtvis även fortsättningsvis anpassas efter elevernas ålder. Därmed kommer leken kunna spela en roll i den nya årskurs 1\. Genom en tioårig grundskola ser vi samtidigt till att alla sexåringar får mer undervisning av behöriga lärare, för att ge dem bättre möjlighet att utveckla grundläggande färdigheter tidigare än idag.

I ett läge där var fjärde elev inte kan läsa ordentlig och där svenska elever internationellt sett börjar skolan sent jämfört med andra barn, är en tioårig grundskolan en av flera viktiga reformer för att ta tillbaka skolan till grunderna. Våra elever behöver få undervisning i att läsa, skriva och räkna tidigare än idag. Det är viktigt för alla elever, men allra viktigast för de elever som behöver skolan som mest.

Johan Pehrson, utbildningsminister (L)

Lotta Edholm, skolminister (L)
