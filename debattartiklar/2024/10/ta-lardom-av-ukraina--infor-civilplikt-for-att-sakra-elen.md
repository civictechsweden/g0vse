# "Ta lärdom av Ukraina – inför civilplikt för att säkra elen"

Debattartikel av energi- och näringsminister Ebba Busch, minister för civilt försvar Carl-Oskar Bohlin och klimat- och miljöminister Romina Pourmokhtari, Dagens industri, den 25 oktober 2024.

Det är tydligt att Sverige i händelse av ett väpnat angrep måste ha förmåga att skala upp för att kunna möta tillkommande personalbehov inom elförsörjningsområdet. Därför går vi nu vidare med civilplikten inom detta område, skriver Ebba Busch, energi- och näringsminister, Carl-Oskar Bohlin, minister för civilt försvar och Romina Pourmokhtari, klimat- och miljöminister.

Den ryska krigföringen i Ukraina riktas målmedvetet mot energiförsörjningen som en central angreppspunkt för att underminera det ukrainska samhällets motståndskraft och uthållighet. Ukrainarnas förmåga att snabbt och effektivt reparera och återuppbygga energiförsörjningen är imponerande.

Det är tydligt att Sverige i händelse av ett väpnat angrep måste ha förmåga att skala upp för att kunna möta tillkommande personalbehov inom elförsörjningsområdet. Därför går vi nu vidare med civilplikten inom detta område.

Hela samhället är beroende av el, såväl i vår vardag som i händelse av en fredstida krissituation eller ytterst krig. Det är uppenbart att elförsörjningen har en särställning för att möjliggöra och upprätthålla ett lands funktion och motståndskraft.

Rysslands storskaliga invasion av Ukraina går nu mot sin tredje krigsvinter. Ryssland fortsätter målmedvetet att attackera civilbefolkningen och civil kritisk infrastruktur. Genom att beröva befolkningen vatten och värme försöker Ryssland underminera den ukrainska befolkningens motståndskraft och försvarsvilja i syfte att utplåna Ukraina som en självständig nation.

Det ukrainska folket har dock inte låtit sig kuvas utan bemött de ryska angreppen med ett outtröttligt arbete, inte minst genom sitt imponerande sätt att sköta reparationer och återuppbyggnad av elförsörjningen.

Sverige och det svenska folket måste inse och förbereda sig inför att det som händer i Ukraina också kan hända här. Sveriges civila försvar behöver med andra ord byggas utifrån de krav som ställs i höjd beredskap och ytterst krig. Aktörer i samhället måste därför vidta åtgärder för att kunna möta och hantera ett väpnat angrepp på Sverige så att de viktigaste samhällsfunktionerna, inklusive elförsörjning, kan upprätthållas och civilbefolkningen skyddas.

I totalförsvarspropositionen för 2025–2030 som regeringen nyligen har presenterat görs en tydlig prioritering av beredskapssektorn Energiförsörjning, en sektor som även är av stor betydelse för Försvarsmakten. Från och med 2028 tillförs årligen 1,4 miljarder kronor för åtgärder som bland annat syftar till att stärka elberedskapen exempelvis genom ö-drift, reparationsberedskap som inkluderar både personal och materiel, utbildning och övning samt fortifikatoriskt skydd.

Att ha tillgång till el är avgörande för Sveriges motståndskraft. För att upprätthålla samhällets motståndskraft behövs inte bara el med rätt egenskaper på rätt ställen, utan även personal med rätt kompetens.

Civilplikten är helt central i detta sammanhang. Affärsverket Svenska kraftnät har på regeringens uppdrag analyserat behovet av civilplikt inom elförsörjningen samt lämnat förslag på åtgärder. Av återkopplingen framgår att ca 1 000 totalförsvarspliktiga bedöms kunna skrivas in för civilplikt efter annan utredning än mönstring. En förutsättning för detta är dock att det utöver repetitionsutbildning finns möjlighet till att ge kompletterande utbildning i form av en kortare grundutbildning.

Regeringen har därför fattat ett nödvändigt beslut om att totalförsvarspliktiga personer, som redan har viss utbildning eller kompetens inom områdena elförsörjning och räddningstjänst, kommer att kunna utredas för och sedan skrivas in för en kort grundutbildning. Efter avklarad utbildning kommer dessa personer att kunna krigsplaceras med civilplikt.

Regeringen har också i budgetpropositionen för 2025 föreslagit att medel ska avsättas för ökad elberedskap inklusive civilplikt.

Krigets verkningar är inte begränsade i tid och rum och de stannar heller inte vid Ukrainas gräns. Insikten om att det som händer där också kan inträffa här, understryker situationens allvar och kräver att åtgärder vidtas här och nu parallellt med verkställandet av långsiktig planering och förberedelser. Dag för dag, bit för bit, ska vi tillsammans bygga vårt civila försvar starkt och uthålligt.

Ebba Busch, energi- och näringsminister

Carl-Oskar Bohlin, minister för civilt försvar

Romina Pourmokhtari, klimat- och miljöminister
