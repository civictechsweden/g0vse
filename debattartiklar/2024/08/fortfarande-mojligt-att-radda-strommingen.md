# "Fortfarande möjligt att rädda strömmingen"

Debattartikel av klimat\- och miljöminister Romina Pourmokhtari, Västerbottens\-Kuriren, 16 augusti 2024\.


Surströmmingen är en mattradition som förenat svenskar i många generationer. Att sura strömmingen var ursprungligen ett sätt att konservera fisken, utan att behöva använda sig av dyrbart salt. I hundratals år åt man surströmming inte för att det var gott, utan för att det var det som fanns. Människans kost har alltid bestått av det bästa som man kunnat utvinna ur naturen.

Vi lever på naturens villkor och naturen, å sin sida, existerar på de villkor som vi ger den. Efter den oförsiktiga havspolitik som bedrivits under lång tid, kan vi tyvärr inte ta för givet att det finns fisk i våra svenska hav. Torsken har så gott som försvunnit från Östersjön. De senaste årtiondena har otillräckliga och senfärdiga regleringar lett till ett överfiske som har utarmat fiskbestånden. I dag finns strikta regler mot torskfiske, men de kom alldeles för sent. Det är osäkert om torsken någonsin kommer tillbaka.

Vi måste nu istället fokusera på att rädda sillen och strömmingen, som hotas av både överfiske och miljöproblemen i Östersjön. Det finns en stor risk att sill\- och strömmingsbestånden kollapsar på precis samma sätt som torsken har gjort. I dag tillåts stora fartyg tråla upp sill och strömming i stora mängder, precis när de samlas för att föröka sig. Det storskaliga fisket tär hårt på fiskbestånden.

Strömmingarna och sillarna som fångas i dag är mindre än de var för bara några år sedan. De småskaliga kustnära fiskebåtarna, vars fångster går till bland annat surströmming och andra delikatesser, fångar allt färre och allt mindre strömmingar. Svenska surströmmingsproducenter behöver stora fina strömmingar, och flera av dem tvingas importera fisk från utlandet, eller lägga ned produktionen. Risken är stor att fisken helt enkelt försvinner från våra hav.

Sverige borde ha agerat mer kraftfullt för länge sen, men det finns fortfarande möjlighet att vända utvecklingen. Jag är stolt över att regeringen har enats om att göra kraftfulla åtgärder för våra hav, med särskild inriktning på fisken i Östersjön. Dessa beslut har fattats i samband med propositionen Ett levande hav – ökat skydd, minskad övergödning och ett hållbart fiske.

Regeringen är överens om att förbjuda storskalig strömmingstrålning i hela det svenska territorialvattnet i Östersjön. Då blir det bara småskaligt fiske som tillåts fiska nära kusten, och belastningen på strömmingsbestånden kommer att kunna minska.

Dessutom ska vi stärka skyddet för fiskarna i våra särskilt skyddade områden i havet och längs kusten. I dessa områden behöver fisken kunna föröka sig – både vår matfisk och bytesfisken som den lever av. Dessutom ska insatser göras för att bland annat minska övergödningen och nedskräpningen av havet.

Det här är efterlängtade, omfattande insatser för en långsiktig förbättring av växt\- och djurlivet i våra hav. Förhoppningsvis är det här de första stegen mot en ljusning för havsmiljön längs alla våra kuster.

Övergödning, överfiske och föroreningar har stor påverkan på haven. Östersjön är ett av världens värst drabbade hav, men om vi axlar ansvaret så har hon en chans.

**Romina Pourmokhtari**, klimat\- och miljöminister.
