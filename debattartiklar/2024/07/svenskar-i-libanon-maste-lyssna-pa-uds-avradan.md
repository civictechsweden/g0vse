# Svenskar i Libanon måste lyssna på UD:s avrådan

Debattartikel av utrikesminister Tobias Billström, Expressen, 15 juli 2024.

De senaste veckorna har intensiteten i stridigheterna mellan Israel och den Iranstödda libanesiska Hizbollahmilisen ökat. Läget är spänt och oförutsägbart. På mycket kort tid kan det komma att eskalera till ett fullt krig. Samtidigt befinner sig närmare 2 000 svenskar i Libanon och 5 000 svenskar förväntas resa dit i sommar. Detta trots att UD har utfärdat den strängaste avrådan, att alla svenskar uppmanas att lämna landet.

Att så många svenskar befinner sig i eller är på väg till Libanon är mycket oroande. Det är särskilt upprörande att se föräldrar utsätta sina barn för de risker det innebär. Libanon är inte ett lämpligt val av semesterland nu och det finns starka skäl till att UD sedan oktober 2023 uppmanar svenskar att lämna landet.

Sedan den 7 oktober 2023 har beskjutning förekommit nästan dagligen mellan Israel och den Iranstödda libanesiska Hizbollahmilisen. Konflikten har orsakat stor skada på båda sidor av gränsen. Enligt FN har fler än 400 personer dödats i södra Libanon, varav 95 civila. Nästan 100 000 människor boende i gränsområdena i södra Libanon har tvingats fly sina hem, och FN vittnar om omfattande skador på civil infrastruktur.

Skulle konflikten eskalera med kort varsel riskerar man att bli fast i landet och då bär alla svenskar i Libanon ett stort eget ansvar. Det är hög tid att tala klarspråk om konsekvenserna för den som väljer att resa trots UD:s avrådan. I korthet handlar det om fyra saker:

1. Du kan inte förvänta dig att få hjälp av staten att lämna landet. UD har i över åtta månader uppmanat svenskar att lämna Libanon. Statens möjligheter att hjälpa till vid en krissituation kommer vara väldigt små. Situationen kan bli så allvarlig att det helt enkelt inte går att hjälpa svenskar i Libanon, till exempel när säkerhetsläget för statens anställda kraftigt försvårar en hjälpinsats. Staten har inte en skyldighet att genomföra en insats under de förhållanden som väntas råda.
2. I en upptrappad situation eller i ett krig kan det bli mycket svårt att få tillgång till vård, livsmedel och andra förnödenheter.
3. Din försäkring upphör oftast att gälla när du väljer att resa till länder som UD avråder ifrån.
4. Ambassaden har också starkt begränsade möjligheter att hjälpa personer som kan komma att behöva konsulärt stöd. Konsulärt stöd är den hjälp staten kan ge dig när du är utomlands. Det är den hjälp du får när du saknar möjlighet att hjälpa dig själv.

Utrikesförvaltningen har beredskap att bistå svenskar vid nödsituationer utomlands. Det är en omsorg om våra invånare som jag som utrikesminister värnar. Men våra insatser är alltid beroende av att svenskar tar ansvar för sin egen säkerhet när de reser, eller flyttar utomlands. Systemet med UD:s reseavrådan är väletablerat men ändå har vi under de senaste åren haft situationer där UD har behövt hjälpa svenskar som har bosatt sig i eller rest till länder som UD har avrått ifrån. Detta utsätter alla inblandade för stora risker.

Vi ser oss därför nödgade att i ett fall som Libanon förtydliga den enskildes ansvar vid utlandsvistelser. Staten varken kan eller ska ta ett allomfattande ansvar för alla personer med viss anknytning till Sverige. Och ett beslut att utvandra från Sverige innebär alltid att man avsäger sig vissa skyldigheter och rättigheter. Därför är det nödvändigt att vara mycket tydlig med vilka som kan komma i fråga för hjälp från staten att komma hem till Sverige vid hastigt uppkomna kriser. Utgångspunkten är att endast i Sverige bosatta svenska medborgare, statslösa och flyktingar med flyktingstatus ska ges denna hjälp att återvända hem till Sverige. Vi står just nu i begrepp att på grund av säkerhetsläget minska vår egen personal på ambassaden i Beirut.

Vi uppmanar därför alla svenskar som reser till andra länder att förbereda sig genom att läsa på om landet liksom att resa ansvarsfullt med hänsyn till såväl den egna som andras säkerhet.

Och för alla svenskar som befinner sig i Libanon är det särskilt viktigt att beakta att det fortfarande är möjligt att lämna Libanon med reguljärflyg. Jag uppmanar alla svenskar i Libanon att utnyttja det.

Tobias Billström, utrikesminister
