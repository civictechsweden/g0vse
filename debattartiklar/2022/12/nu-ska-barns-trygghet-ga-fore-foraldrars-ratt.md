# Nu ska barns trygghet gå före föräldrars rätt

Socialtjänstminister Camilla Waltersson Grönvall, debattartikel, Aftonbladet, den 13 december 2022.

I januari 2020 skakades Sverige av Esmeraldas död. Esmeralda var den treåriga flicka som kom att kallas Lilla hjärtat.

Bara nio dagar gammal placerades hon i ett tryggt och kärleksfullt familjehem då hennes biologiska föräldrar inte klarade av att ta hand om henne. Där bodde Esmeralda tills hon vid knappt tre års ålder – trots varningssignaler – flyttades tillbaka till sina biologiska föräldrar.

En kort tid senare, tre år gammal, hittades Esmeralda död hos sina biologiska föräldrar.

Det får aldrig hända igen. Inget barn i Sverige ska fara illa eller vanvårdas till döds. Lagstiftningen måste ändras så att barnets rätt till en trygg och ljus framtid alltid går före de biologiska föräldrarnas rätt till sina barn. En sådan lagstiftning kommer bokstavligen talat rädda livet på barn i situationer likt Esmeraldas.

Sedan flera år tillbaka har vi drivit på för att få på plats förändring. Genom att samla majoritet i riksdagen väckte vi till liv gamla utredningar som den förra regeringen hade lagt i byrålådan.

För att arbetet skulle gå framåt såg vi till att skaffa utredningsresurser till riksdagens socialutskott och tog initiativ till en egen utredning som syftar till att säkerställa att barns bästa väger tyngre i lagstiftning än de biologiska föräldrarnas rätt till sina barn.

Den utredningen lämnas nu över från riksdagen till regeringen. I dag meddelar vi också att utredningens förslag ska bli verklighet. Det innebär ett paradigmskifte i frågan om barns bästa.

Regeringen går nu vidare med:

1. Barnens bästa skrivs in i lagen. Det innebär till exempel att ett barn som omhändertagits som nyfödd eller mycket liten och som är trygg i sitt familjehem ska få stanna där i stället för att tvingas tillbaka till de biologiska föräldrarna som barnet inte har någon anknytning till.
2. Obligatoriska drogtester blir ett krav för att de biologiska föräldrarna, i de fall där det förekommer/förekommit missbruk, ska få umgängesrätt med barnet.
3. När lagen om vård av unga, LVU, upphör ska socialtjänsten följa upp familjen minst ett år.

Det här är stora steg framåt. Men vårt arbete har bara börjat för att bättre skydda de barn som fått en svår och tuff start i livet.

Camilla Waltersson Grönvall, socialtjänstminister
