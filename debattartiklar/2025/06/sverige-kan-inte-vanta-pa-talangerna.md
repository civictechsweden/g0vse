# "Sverige kan inte vänta på talangerna"

Migrationsminister Johan Forssell, debattartikel, Dagens industri, 26 juni 2025.

Om Sverige ska vara ett innovationsledande land och ett nav för spetskompetens i flera branscher, behöver vi ta konkreta steg för att aktivt attrahera och behålla internationella topptalanger. Johan Forssell, migrationsminister (M), och näringslivsrådet skriver här om nio åtgärder för att stärka Sverige som destination för talanger.

Debatten har under lång tid haft ett ensidigt fokus på asyl. Vi vill bredda den bilden och skiftar fokus från låg- till högkvalificerad arbetskraft. För invandring handlar också om Sveriges konkurrenskraft. Det handlar om människor som vill arbeta, investera och bygga en framtid i vårt land.

Sverige har goda förutsättningar att lyckas. Stockholm är redan ett av världens starkaste tech-kluster, med flest unicorns per capita i Europa. Vi har världsledande företag, där talang från hela världen bidrar. Inflationen är på väg ned och Sverige har det lägsta skattetrycket sedan 1975. Samtidigt är kompetensbristen inom vissa branscher stor.

För att ta nästa steg lyfter vi därför tillsammans nio åtgärder som stärker vår förmåga att positionera Sverige som destination för talanger.

### 1. Snabbspår för högkvalificerade arbetskraftsinvandrare och forskare

På uppdrag av regeringen har Migrationsverket tagit fram en ny modell för prövning av arbetstillstånd, som innebär att högkvalificerade arbetskraftsinvandrare får ett eget snabbspår. Detta ger resultat. Handläggningstiden för fullständiga ansökningar har minskats från över 100 till i snitt 18 dagar. Samtidigt blir våra konkurrentländer också bättre, vilket innebär att arbetet med snabbspår måste intensifieras.

### 2. Enklare att byta jobb

I dag måste den som blir befordrad eller byter jobb ansöka om ett nytt tillstånd. I Regeringskansliet bereds nu förslag för att ändra detta, så att arbetstillståndets koppling till en specifik arbetsgivare tas bort. Den som byter jobb kommer i stället kunna anmäla det till Migrationsverket och direkt påbörja det nya jobbet.

### 3. Längre tillstånd vid provanställning

Idag beviljas personer med provanställning ett arbets­tillstånd med en giltighetstid på 6 månader och måste sedan ansöka om förlängning. Förslag bereds nu i Regeringskansliet om att arbetstillstånd istället kan beviljas ”minst för anställningstiden”, vilket ger Migrationsverket utrymme att bevilja längre tillstånd.

### 4. Förbättrad service till arbetsgivare

God service är avgörande. Regeringen kommer att ge Migrationsverket i uppdrag att vässa detta. Det handlar om information och ledsagning både före och under en ansökan, men också att utveckla det digitala verktyget som används av både den sökande och arbetsgivare.

### 5. Digitala passkontroller för arbetstagare och studenter

Tidigare har man behövt ta sig till en ambassad för att uppvisa sitt pass i original. Migrationsverket tillsammans med FrejaID har infört möjligheten att istället göra en digital passkontroll. Det innebär en förenklad handläggning och sparade enligt Migrationsverket resor motsvarande 86 varv runt jorden bara de första fem månaderna av pilotprojektet[3].

### 6. Underlätta för forskare och doktorander

I Regeringskansliet bereds förslag som bland annat innebär förbättrade möjligheter att ansöka om permanent uppehållstillstånd och förlängd tillståndstid för att söka arbete efter slutförd forskning eller studier på forskarnivå.

### 7. Gemensam nationell riktning

Ska Sverige kunna positionera sig behövs en gemensam riktning. Regeringen har därför påbörjat den långsiktiga myndighetsövergripande satsningen ”Work in Sweden”. Målet är att myndigheters insatser ska bli bättre samordnade, förutsägbara samt utgöra en effektiv helhet.

### 8. Varumärket Sverige

Varumärket Sverige måste marknadsföras. Svenska Institutet har därför på uppdrag av regeringen tagit fram en strategi för en starkare och mer positiv Sverigebild. Det handlar om både innovation och livskvalitet.

### 9. Näringslivet som partner

Näringslivet och politiken behöver ha en nära dialog. Regeringen kommer därför återkommande genomföra rådgivande talangforum med relevanta aktörer. Det kan bidra till att säkerställa att reformer möter företagens behov.

Högkvalificerade internationella medarbetare är en strategisk tillgång som bidrar med kunskap, innovation och skatteintäkter. Det är en möjlighet både för vår tillväxt och konkurrenskraft.

Johan Forssell, migrationsminister
Maj-Britt Arfert, tidigare Ericsson
Katarina Berg, hr-chef On
Ellinor Johansson, hr-manager Embracer
Fredrik Hillelson, grundare och vd Novare Human Kapital
Masih Yazdi, tidigare SEB
