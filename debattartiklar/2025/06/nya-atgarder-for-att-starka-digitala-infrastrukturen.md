# Nya åtgärder för att stärka digitala infrastrukturen

Debattartikel av civilminister Erik Slottner i Dagens industri den 22 maj 2025

En säker, betrodd, robust och väl fungerande digital infrastruktur är i ett digitaliserat land som Sverige en viktig faktor för vår nationella säkerhet, konkurrenskraft och i förlängningen vårt ekonomiska välstånd. Nu presenterar vi fler åtgärder inom området skriver Erik Slottner, civilminister (KD)

Säkerhetsläget i vårt närområde är allvarligt. Flera kabelbrott har inträffat i Östersjön vilka sätter ljuset på de risker som hotar den digitala infrastrukturen. Med en mer komplex hotbild blir påfrestningarna som infrastrukturen kan utsättas för allt fler. Det kan exempelvis vara extremväder, cyberangrepp eller i värsta fall krig.

Mycket av det vi tar för givet i vardagen är beroende av att vi är uppkopplade. Kortbetalningar, Swish, sms och e-legitimation är exempel på några av de funktioner som kan sluta fungera när samhällskritisk infrastruktur såsom sjökablar och mobilmaster störs ut. En säker, betrodd, robust och väl fungerande digital infrastruktur är i ett digitaliserat land som Sverige en viktig faktor för vår nationella säkerhet, konkurrenskraft och i förlängningen vårt ekonomiska välstånd.

Fungerande mobilnät är grundläggande för att samhället ska fungera. Därför arbetar Post- och telestyrelsen (PTS) nu aktivt med att skapa förutsättningar för att nationell roaming ska kunna användas under höjd beredskap och krig. Det innebär att du som kund hos mobiloperatör A, vars mobilmast har slagits ut, flyttas till mobiloperatör B. Kunder hos en operatör som utsatts för störningar kan på så vis fortsätta ringa, sms:a och använda tjänster via internet. Regeringen ser också över frågan om prioritetsfunktioner i allmänna nät för samhällsviktiga användare.

Sedan tidigare har PTS också fått i uppdrag att utveckla beredskapsarbetet med fokus på hybrida hot. Nyligen överlämnades redovisningen från uppdraget och myndigheten ska fortsätta ta tillvara lärdomar från kriget i Ukraina, som visat sig mycket innovativa och snabbfotade i att hantera ryska angrepp mot sin infrastruktur.

Regeringen satsar stort på att stärka det civila försvaret, där beredskapssektorn för elektronisk kommunikation och post utgör en viktig del – sammanlagt tillförs ca 6,7 miljarder kronor under sex år. Förutom åtgärder för att stärka den kritiska infrastrukturens motståndskraft ska det gå snabbare att exempelvis byta ut delar om till exempel en mobilmast förstörs. Störs mobilnätet ut ska det snabbt åtgärdas så att medborgare, myndigheter och företag kan fortsätta ringa, sms:a och använda andra samhällskritiska tjänster.

En annan viktig del i att stärka det civila försvaret är samarbetet mellan staten och näringslivet. Myndigheter, mobiloperatörer och underleverantörer behöver tillsammans arbeta förebyggande för att kunna upprätthålla samhällsviktig verksamhet i alla lägen – vid fredstida kriser, hybrida hot och ytterst krig. Regeringen har därför stärkt näringslivets roll vid höjd beredskap, genom att formalisera Nationella telesamverkansgruppen (NTSG) i lag. Det stärker samarbetet mellan offentliga och privata aktörer på telekomområdet, och förbättrar förmågan att snabbt återställa skadad digital infrastruktur. Regeringen har också nyligen gett sex myndigheter i uppdrag att vidta åtgärder för att stärka förmågan att upptäcka och rapportera incidenter och störningar på undervattensinfrastruktur som kan innebära risk för påverkan på samhällsviktig verksamhet.

I en tid av geopolitisk förändring är det avgörande att vi har en motståndskraftig undervattensinfrastruktur som binder samman Sverige med omvärlden. Länderna i Norden och Baltikum betonade nyligen i ett uttalande vikten av samarbete och ett gemensamt synsätt inom såväl EU som Nato – och vikten av en god reparationsförmåga.

Kriget i Ukraina visar att den digitala infrastrukturen ofta utgör mål för attacker. För att samhället ska fungera oavsett hotbild måste den digitala infrastrukturen kunna stå emot påfrestningar och gå snabbt att reparera. Inte minst för att kunna upprätthålla samhällsviktig verksamhet vid sabotage, cyberattacker eller andra hybrida hot. Det allvarliga säkerhetspolitiska läget kräver ett aktivt arbete i stora delar av samhället, särskilt i beredskapssektorn för elektronisk kommunikation. Regeringen arbetar varje dag för att medborgare och företag ska känna sig trygga och att vi har en stark krisberedskap för elektronisk kommunikation.

**Erik Slottner**, civilminister
