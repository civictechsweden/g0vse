# Offentlig sektor måste bli bättre på AI

Debattartikel av civilminister Erik Slottner i Dagens industri den 3 juli 2025.

Fler myndigheter, kommuner och regioner behöver börja träna, utveckla och använda egna AI-lösningar. Inte minst för att förbättra välfärden, motverka välfärdsbrottslighet, och behovsanpassa service för såväl medborgare som företag, skriver civilminister Erik Slottner.

EU har precis presenterat statistik som visar att svenska företag har näst högst användning av AI inom hela unionen. Samtidigt har vi nyligen gett ett uppdrag till SCB för att med ytterligare precision mäta hur företagen använder AI inom olika branscher. Det ger oss en bättre bild av hur det ser ut idag och vilka reformer som kan behövas i framtiden. Nu behöver offentlig sektor också få rätt verktyg för att hålla farten genom regelförenklingar, möjligheter att utbyta data och fler som vågar gå före.

AI har stor potential att effektivisera offentlig sektor och förbättra offentlig service. AI- lösningar kan också möta många av de utmaningar som kommuner och regioner med minskande befolkningsunderlag står inför. Genom att minska mängden arbetstid som går åt till administration avlastas personalen och mer tid frigörs för kärnverksamhet.

Men för att fler ska komma igång med AI behövs mer datadelning. Viss datadelning är möjlig redan idag, men vi ser att juridisk osäkerhet ofta leder till överdrivet försiktiga tolkningar. Många myndigheter, kommuner och regioner väljer att inte dela data överhuvudtaget när de är osäkra på vad som gäller. Vi vill undanröja den osäkerheten.

Data är vår tids guld, men för att vi ska kunna använda mer data behövs lagändringar och förenklingar. Därför har regeringen tillsatt en utredning som ska föreslå hur användningen av integritetsbevarande metoder kan underlättas, en teknik som gör det möjligt att dela känsliga uppgifter, till exempel personuppgifter, samtidigt som integriteten och skyddet för data bevaras.

Det kan exempelvis handla om krypteringstekniker – ungefär som att läsa ett brev utan att öppna kuvertet. På så vis behöver myndigheter bara hämta den information som de faktiskt behöver. Då kan myndigheter göra kontroller i varandras data utan att överflödig information röjs. Andra metoder kan vara pseudonymisering, där personuppgifter ersätts med en kod.

Eller att man använder sig av konstgjorda data som inte innehåller uppgifter om verkliga personer, så kallad syntetisk data, för träning av AI-modeller. Det här lägger också en av grundstenarna för den medborgarapp som regeringen vill upprätta i framtiden – en gemensam ingång till offentlig sektor som samlar viktiga digitala tjänster. Exempelvis kan du söka såväl alkoholtillstånd som förskoleplats och ta emot digital post på samma ställe i mobilen.

Tydligare spelregler om integritetsbevarande metoder kommer göra att fler offentliga aktörer kan och vågar använda dessa tekniker, och därmed dela data i situationer där de idag avstår. AI-kommissionen har också pekat ut detta som ett prioriterat område för att Sverige ska vara konkurrenskraftigt inom AI-utveckling. Här går regeringen längre än kommissionens förslag genom att implementera istället för att endast forska om tekniken.

När det offentligas data kan delas och användas på nya sätt, med bibehållet integritetsskydd, skapas också nya möjligheter för företag att utveckla tjänster baserade på dessa data. Vi ser också att kompetens kring integritetsbevarande metoder i sig är konkurrenskraftig. Företag som behärskar dessa metoder har en fördel när dataskydd blir allt viktigare och Sverige har goda förutsättningar att bli ledande på detta område.

Det behövs också kontrollerade miljöer där AI-lösningar kan testas och bättre möjligheter för offentlig sektor att utbyta lösningar med varandra. I vårbudgeten har vi därför förstärkt Integritetsskyddsmyndighetens regulatoriska sandlåda och genomför en förstudie för en AI- verkstad för offentlig sektor. Med dessa satsningar blir det enklare att lära sig regelverket, testa lösningar, och dela med sig av fungerande modeller. AI-hjulet slipper därmed uppfinnas på nytt i varje verksamhet, bra lösningar kan återanvändas av fler aktörer.

Regeringen vill att offentlig sektor i större utsträckning ska effektivisera sina digitala tjänster med AI- och datadriven utveckling. Det förenklar vardagen för både medborgare och företag.

Genom att underlätta datadelning, skapa testmiljöer och uppmuntra offentliga aktörer att dela lösningar med varandra skapar vi en stabil grund för användning och utveckling av AI. Det stärker såväl välfärden som den offentliga förvaltningen och näringslivet.
