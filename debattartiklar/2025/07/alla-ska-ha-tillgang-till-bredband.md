# Alla ska ha tillgång till bredband – inte bara om du bor i stan

Debattartikeln av civilminister Erik Slottner och landsbygdsminister Peter Kullgren, Skaraborgs Allehanda, 2 juli 2025.

Tillgången till bra uppkoppling är helt grundläggande för boende, företagande och välfärd i hela landet.

Arbetet med att bygga ut bredband och annan viktig infrastruktur har kommit långt men regeringen vill snabba på arbetet ytterligare – särskilt på landsbygden och längs med vägar.

Digitaliseringen i samhället innebär att det finns behov av uppkoppling i hela landet. Det är exempelvis viktigt för räddningstjänstens verksamhet och behövs även för att kunna ringa nödsamtal. Näten ska därför göra det möjligt att skicka meddelanden, ringa och använda samhällsviktiga tjänster via internet oavsett var i landet du befinner dig.

Över 98 procent av alla hushåll och arbetsplatser kan idag få tillgång till fiber eller fast bredband med 1 Gbit/s. Skillnaden mellan glesbygd och tätort har också minskat och regeringen satsar 3,8 miljarder kronor på bredbandsutbyggnad under 2024–2027 för att ytterligare brygga över glappet. Samtidigt finns det vissa delar av landet som fortfarande saknar tillgång till snabbt och bra bredband eller mobil uppkoppling.

Strax innan midsommar satte regeringen upp fler viktiga mål för hur uppkopplingen och mobiltäckningen ska se ut i Sverige fram till 2030. Bland annat vill regeringen att det ska finnas sammanhängande uppkoppling längs med alla allmänna vägar och järnvägar. Videomöten ska fungera utan avbrott när du arbetspendlar.

Regeringen vill också att alla befolkade områden ska ha tillgång till så snabb uppkoppling att din internetanvändning inte begränsas. I befolkade områden räknar vi även in fritidshus, industrier och idrottsplatser – behovet finns inte bara där människor bor permanent.

En annan viktig del av arbetet är att följa upp utbyggnaden för att peka ut områden eller sträckor där det finns brister. Det handlar till exempel om att identifiera behovet för privatpersoner, näringsliv och inom områden såsom transport och sjukvård. Regeringen har därför förlängt finansieringen av regionernas bredbandskoordinatorer. Det bidrar till att vi får bättre underlag för att kunna sätta in rätt insatser på rätt plats.

Digitaliseringen av samhället fortgår och det ställer nya krav. Bredband, mobil uppkoppling och annan konnektivitet har blivit lika grundläggande som bra vägar. Utbyggnaden har gått snabbt men regeringens nya mål sätter upp en tydlig ram för arbetet framåt och vilka områden vi vill prioritera kommande fem år – inte minst att bygga ut infrastrukturen på landsbygden.

Erik Slottner, civilminister

Peter Kullgren, landsbygdsminister
