# "Parterna måste ta ansvar för etableringsjobben"

Arbetsmarknadsminister Johan Britz och finansminister Elisabeth Svantesson, debattartikel, Dagens industri, den 3 december 2025.

Sverige har under lång tid haft en alltför hög arbetslöshet. Läget har också förvärrats av en utdragen lågkonjunktur, bland annat till följd av globala handelskonflikter. Men sanningen är att bara en liten del, en dryg procentenhet, av arbetslösheten beror på konjunkturen. När ekonomin vänder kommer de strukturella problemen kvarstå. För samtidigt som företag ropar efter kompetens går tusentals människor utan jobb. Det är inte bara ineffektivt, det är orimligt.

Arbetslöshet handlar inte bara om siffror i statistiken. Det är människor som förlorar framtidstro. Det är barn som växer upp utan att se sina föräldrar gå till jobbet. Ett arbete är mer än en lön – det är frihet, självständighet och värdighet. Därför har regeringen agerat. Vi har sänkt skatten för alla som jobbar. Vi genomför en bidragsreform som gör det mer lönsamt att arbeta än att leva på bidrag. Vi bygger ut utbildningar som leder till jobb. Vi tar ansvar för arbetslinjen.

Etableringsjobben är en unik möjlighet. Modellen är framtagen av arbetsgivare och fack för att ge nyanlända och långtidsarbetslösa en chans att få en fot in på arbetsmarknaden. Tanken var god, att de som skapar jobb också utformade en modell som möter deras verklighet och behov. Det ställer också en hög förväntan på parterna.

Etableringsjobben är utformade med tydliga fördelar för både arbetsgivare och arbetstagare – anställningskostnaden är mycket låg för arbetsgivaren och lönen når ändå upp till lägstalönen i ordinarie kollektivavtal för arbetstagaren. Kostnaden däremellan står skattebetalarna för.

Förväntningarna på reformen har varit höga. Parterna, tillsammans med den dåvarande Socialdemokratiska regeringen, lovade 10.000 etableringsjobb. Hittills har det bara blivit 84. Trots att tiotusentals personer skulle kunna kvalificera sig för ett etableringsjobb. Det är inget mindre än ett misslyckande.

Regeringen har tagit sitt ansvar. Vi har infört den reform som parterna själva förhandlat fram. Vi har avsatt pengar för den reform som parterna själva har efterfrågat. Men vi är allt annat än nöjda. Vi förväntar oss mer. Därför har vi kallat parterna till ett möte på Regeringskansliet för att höra deras syn på etableringsjobben framåt. Regeringen tar ansvar för arbetslösheten men också för att de insatser som skattebetalarnas pengar går till måste användas effektivt.

Det är nu upp till parterna att visa att de menar allvar. För Sverige har inte råd att låta människor stå utan jobb samtidigt som företagen skriker efter arbetskraft. Etableringsjobben kan bli en bro mellan utanförskap och egen försörjning – men bara om alla tar sitt ansvar.
