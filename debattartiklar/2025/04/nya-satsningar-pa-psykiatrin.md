# Nya satsningar på psykiatrin

Debattartikel av socialminister Jakob Forssmed, finansminister Elisabeth Svantesson, utbildningsminister Johan Pehrson och Jessica Stegrud, socialpolitisk talesperson Sverigedemokraterna. Dagens Industri, den 4 april 2025.

Regeringen och Sverigedemokraterna har gjort historiska satsningar på psykisk hälsa och psykiatri. Men behoven är stora och det behövs ytterligare satsningar. Därför satsar vi i vårändringsbudgeten totalt 550 miljoner kronor på psykiatrin, skriver företrädare från regeringen och Sverigesdemokraterna.

Ätstörningar är komplexa och allvarliga tillstånd som påverkar både kropp och själ. Trots att de är vanliga, är det många som inte får den vård de behöver. Socialstyrelsen räknar med att omkring 200 000 människor lider av ätstörningar i Sverige i dag, men att det också finns ett stort mörkertal. För att bryta stigmat och öka tillgången till behandling, är det avgörande att vi ökar medvetenheten och förbättrar vårdsystemet.

Regeringen och Sverigedemokraterna har gjort historiska satsningar på psykisk hälsa och psykiatri. Bara i år satsar vi en miljard på ökad tillgänglighet inom BUP och ytterligare en halv miljard på primärvårdens arbete med psykisk hälsa. Vi satsar 400 miljoner kronor på självmordsförebyggande arbete. Ingen tidigare regering har varit i närheten av sådana nivåer.

Men behoven är stora och det behövs ytterligare satsningar. Därför satsar vi i vårändringsbudgeten totalt 550 miljoner kronor på psykiatrin, varav 50 miljoner på att avlasta och korta köerna till barn- och ungdomspsykiatrin.

Regeringen och Sverigedemokraterna föreslår att den pågående satsningen för att öka tillgängligheten och korta vårdköerna till barn- och ungdomspsykiatrin förstärks genom att bland annat främja övergång till andra vårdformer med mer tillgänglig kapacitet. I dag finns mer kapacitet inom exempelvis de enheter för nationell högspecialiserad vård för ätstörningar (NHV) som finns i fem regioner – varav tre har fokus på barn och unga. Samtidigt signalerar regionerna att de som söker vård för ätstörningar är både fler och sjukare än tidigare.

Regeringens och Sverigedemokraternas satsning i vårändringsbudgeten möjliggör för regionerna att öka remitteringen till högspecialiserad vård med ätstörningsproblematik, i syfte att minska trycket och korta köerna till på BUP. På så sätt kan barn- och ungdomspsykiatrin i landets regioner avlastas och den högspecialiserade vården komma till användning. Den främsta nyttan med detta är givetvis att barn och unga får bästa tänkbara vården snabbare samtidigt som det leder till en mer effektiv användning av hela vårdkedjans resurser.

Regeringen kommer även fortsatt att prioritera insatser för unga med självskadebeteende med särskilt fokus på ätstörningar. Regeringen avser därför att återkomma med förslag på åtgärder för regionerna inom ramen för överenskommelsen om tillgänglighet inom barn- och ungdomspsykiatri med specifik inriktning mot ätstörningsvården. Därutöver kommer regeringen att ge i uppdrag till Socialstyrelsen att ge regionerna stöd i insatser för en bättre fungerade vårdkedja vid ätstörningar samt höjd kvalitet i ätstörningsvården.

Genom att erbjuda rätt vård och stöd kan vi inte bara förbättra livskvaliteten för dem som drabbas av ätstörningar. Vi kan rädda liv.

Jakob Forssmed, socialminister (KD)
Elisabeth Svantesson, finansminister (M)
Johan Pehrson, utbildningsminister (L)
Jessica Stegrud, socialpolitisk talesperson (SD)
