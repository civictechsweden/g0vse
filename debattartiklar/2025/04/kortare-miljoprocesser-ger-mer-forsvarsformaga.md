# Kortare miljöprocesser ger mer försvarsförmåga

Debattartikel av försvarsminister Pål Jonson och klimat- och miljöminister Romina Pourmokhtari. Expressen, den 10 april 2025.

Sverige befinner sig i det allvarligaste säkerhetspolitiska läget sedan det andra världskriget och Ryssland kommer utgöra ett allvarligt hot mot Europa över en lång tid framöver. Det är därför av yttersta vikt att Försvarsmakten har de rätta förutsättningarna för att snabbt kunna växa och expandera. Gamla miljötillstånd och beslutsprocesser som inte är anpassade för vår tids hotbild måste nu förändras. Det är fara i dröjsmål.

Därför har nu en rad centrala beslut fattats för att möta upp det behovet.

När Försvarsmakten vill utöka sina skjutdagar eller sin övningsverksamhet behöver de i många fall nya eller uppdaterade miljötillstånd. En prövning tar då vid där Försvarsmakten söker tillstånd från länsstyrelser. I många fall överklagas länsstyrelsens beslut till mark- och miljödomstolen och kan sedan skickas regeringen för ett slutgiltigt beslut i frågan.

Regeringen har nu beslutat om de miljötillståndsärenden som rör verksamhet på Försvarsmaktens övningsfält, skjutfält och flygplatser som den förra regeringen lämnade på hög utan åtgärd. Vissa ärenden har väntat på beslut i över ett decennium. Besluten är ett viktigt steg mot en ökad försvarsförmåga.

Under förra veckan beslutade regeringen om att öka Försvarsmaktens möjligheter till att öva skjutning mot markmål med skarpa vapen från helikoptrar och flygplan. I dagsläget måste helikoptrar och stridsflyg från exempelvis Ronneby, Såtenäs och Linköping flyga ända till Luleå för att öva på detta sätt. Det är inte en rimlig ordning, och nu ändrar vi på detta så det återigen kan göras i Karlsborg. Möjligheterna att använda drönare i övningsverksamheten utökas samtidigt vilket är bra för vår försvarsförmåga. Rysslands krig mot Ukraina har visat hur centralt drönare är för modern krigföring.

För en månad sedan fattade även regeringen beslut om att utöka Försvarsmaktens möjligheter till skjut- och sprängverksamhet vid Veckholms skjutfält i Enköpings kommun. Detta ärende har väntat på ett slutgiltigt besked från olika regeringar i cirka 12 år. Det är helt orimligt att Försvarsmaktens ska få lämnas utan besked så länge. Beslutet innebär att Försvarsmaktens soldater får öva upp till 160 dygn per år och möjliggör därmed en avsevärd ökning av övningsverksamheten vid skjutfältet, där antalet genomförda skjutdagar den senaste tioårsperioden varit i genomsnitt 34 dagar per år.

I januari i år trädde även en ny förordning i kraft med särskilda bestämmelser om anmälan av vissa försvarsverksamheter. Den nya förordningen syftar till att snabba på beslutsprocesserna kring Försvarsmaktens miljötillstånd. Det senare beslutet innebär att beslutsprocesser kring miljötillstånd kan kortas från flera år till 6–12 veckor. Det är nu upp till Försvarsmakten att använda denna nya reform för att snabbt öka sin krigsduglighet genom utökad övningsverksamhet.

Krig är den största miljöfaran av alla. Bara två år av krigföring i Ukraina ökade utsläppen av växthusgas med 175 miljoner ton, vilket är lika mycket som Nederländerna släpper ut på ett år. Den siffran är nu mycket högre och kostnaden för miljöskadorna av kriget sträcker sig långt över 500 miljarder.

Sverige har fortsatt har ett starkt miljöskydd och regeringen har nu fattat beslut om alla ansökningar som har inkommit om miljötillstånd avseende militära anläggningar. Därmed ökar möjligheterna för Försvarsmakten att utveckla sin verksamhet, vilket ökar Sveriges avskräckningsförmåga och försvarsförmåga. Försvarsmakten har nu också möjlighet att använda den nya förordningen för att kunna öva mer. Detta skapar förutsättningar för oss att få fortsätta leva i fred.
