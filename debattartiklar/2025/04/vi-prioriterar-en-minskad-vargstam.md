# Vi prioriterar en minskad vargstam

Debattartikel av landsbygdsminister Peter Kullgren, klimat- och miljöminister Romina Pourmokhtari samt John Widegren, gruppledare för Moderaterna i miljö- och jordbruksutskottet, och Martin Kinnunen, gruppledare för Sverigedemokraterna i miljö- och jordbruksutskottet. Dagens Industri, den 11 april 2025.

Vargens geografiska spridning har brett ut sig och antalet revir har ökat. Områden där vi tidigare inte haft varg har nu problem med vargattacker. Bönder känner oro för att släppa ut djuren på bete av rädsla för vargangrepp, föräldrar känner otrygghet i att låta barnen leka ute när varg stryker omkring i närområdet och hundägare är rädda för att vargen ska attackera på skogspromenaden. I stora delar av landet växer frustrationen över en vargstam som vuxit sig alltför stor. Vi kan inte blunda för att den ökade vargpopulationen påverkar samhället mer påtagligt än förut.

Regeringen tillsammans med Sverigedemokraterna är fast beslutna att ta ansvar för att vända denna utveckling. Ända sedan regeringsskiftet 2022 har vi fyra partier tillsammans arbetat med att lägga om vargpolitiken. Arbetet för en minskad vargstam är aktivt och pågående. Det här är ett viktigt besked inte minst för de delar av landet där vargstammen orsakar omfattande problem och otrygghet.

Länsstyrelserna har en avgörande roll i förvaltningsåtgärderna för varg. Det är de som ansvarar för inventeringarna som sedan ligger till grund för beslut om till exempel licens- och skyddsjakt. Deras arbete är centralt för att regeringens politiska mål om en mindre vargstam ska kunna förverkligas. För att ett sänkt referensvärde ska kunna bli verklighet krävs det att länsstyrelserna får resurser i tid så att de kan förbereda och genomföra nödvändiga insatser.

Regeringen och Sverigedemokraterna föreslår därför, i ett första steg, att 7 miljoner kronor tillförs Länsstyrelserna genom vårändringsbudgeten. Dessa medel ska stärka förutsättningarna att genomföra förvaltningsåtgärder för varg.

Detta är nästa steg i arbetet med en minskad vargstam, men flera steg har redan tagits. Till exempel har EU:s art- och habitatdirektiv länge försvårat möjligheten att bedriva en ändamålsenlig vargförvaltning. Sverige har sedan regeringsskiftet tagit en betydligt mer aktiv roll inom EU för att förändra detta. Tillsammans med flera andra medlemsländer har vi bedrivit ett intensivt påverkansarbete för att sänka vargens skyddsstatus i Bernkonventionen – en grundförutsättning för att kunna agera även inom EU:s regelverk. Det arbetet har gett resultat.

Den 6 december 2024 beslutade Bernkonventionens stående kommitté att vargen skulle nedlistas från ”strikt skyddad” till ”skyddad art”. Denna ändring trädde i kraft den 7 mars i år. Samma dag presenterade EU-kommissionen sitt förslag om att flytta vargen från bilaga IV till bilaga V i art- och habitatdirektivet – en förändring som innebär att vargen får samma skyddsstatus som till exempel säl och bäver i Sverige. Det ger medlemsländerna ett större nationellt handlingsutrymme avseende artens förvaltning.

Men förändringarna i EU är bara en del av helheten, och här hemma i Sverige har regeringen genomfört flera beslut i den här riktningen. Riktlinjerna för skyddsjakt har uppdaterats, vilket sänkt tröskeln och kortat tiden för beslut. Vi har också utrett frågan om referensvärdet för vargstammen – det vill säga vilken nivå som krävs för att Sverige ska uppfylla kraven på gynnsam bevarandestatus enligt EU:s direktiv. Utredningen visar att referensvärdet kan sänkas, förutsatt att vissa åtgärder vidtas. Det ligger i linje med riksdagens beslut om att vargstammen ska ligga mellan 170 och 270 individer.

Därför fick Naturvårdsverket i uppdrag att analysera vilka förvaltningsåtgärder som krävs för att upprätthålla en gynnsam bevarandestatus för vargar vid referensnivåer mellan 170 och 270 individer. Rapporten lämnades till regeringen den 15 mars och bereds nu inom Regeringskansliet. för att möjliggöra åtgärder för att minska vargstammen. För att licensjakten 2026 ska kunna justeras efter ett nytt referensvärde har regeringen också gett Naturvårdsverket i uppdrag att inleda arbetet med den så kallade miniminivåprocessen. Det är viktigt att detta görs i tid, så att inte genomförandet av politiken fördröjs.

För en sak är klar: den här regeringen vill se en betydligt mindre vargstam än den vi har i dag – och vi är beredda att göra det som krävs för att det också ska bli verklighet.

Peter Kullgren, landsbygdsminister

Romina Pourmokhtari, klimat- och miljöminister

John Widegren, gruppledare för Moderaterna i miljö- och jordbruksutskottet

Martin Kinnunen, gruppledare för Sverigedemokraterna i miljö- och jordbruksutskottet
