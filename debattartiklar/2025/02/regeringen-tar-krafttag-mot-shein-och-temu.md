# "Regeringen tar krafttag mot Shein och Temu"

Debattartikel av energi- och näringsminister Ebba Busch, finansminister Elisabeth Svantesson, klimat- och miljöminister Romina Pourmokhtari och civilminister Erik Slottner i Dagens industri den 10 februari 2025.

De kinesiska e-handelsföretagen måste stoppas från att skicka farliga varor till konsumenter i Sverige till orimligt låga priser. Regeringen har tidigare meddelat att vi vill ta bort tullfriheten för försändelser av ringa värde på EU-nivå. Nu fortsätter vi med att arbeta för ökad konkurrens, färre miljöbovar och stärkt konsumentskydd.

Sverige tillhör de länder som e-handlar allra mest. Enbart under oktober månad i fjol handlade 600.000 svenskar från kinesiska e-handelsplattformar som Temu och Shein.

EU:s gemensamma inre marknad har tjänat Sverige väl. Men om våra lagar och regler på den inre marknaden inte följs av leverantörer som Temu och Shein så sätts konkurrensen ur spel. Det kan leda till att farliga produkter når konsumenter i Sverige, vilket riskerar deras hälsa och säkerhet. Nya regler om produktsäkerhet och EU:s förordning om en inre marknad för digitala tjänster (DSA) som har beslutats inom EU, innebär förbättrade möjligheter att ingripa mot e-handelsplattformar, men stora utmaningar kvarstår fortfarande.

Temus marknadsföring har kritiserats av flera europeiska myndigheter, inte minst av Konsumentverket. EU-kommissionen inledde i höstas en formell granskning av Temu och listan på misstänkta överträdelser är lång. Det gäller bland annat misstankar om aggressiva marknadsföringsmetoder, falska rabatterbjudanden, falska konsumentrecensioner, felaktig information om ångerrätten och påtryckningar genom falska påståenden. Temu har dessutom utretts för bristande efterlevnad av DSA-förordningen, som ska motverka olaglig och skadlig verksamhet på internet.

En annan granskning genomförd av sydkoreanska myndigheter visade på höga halter av ämnen som kan vara hormonstörande i plagg från Shein och Temu. Även Kemikalieinspektionen har hittat giftiga ämnen i produkter från de kinesiska e- handelsjättarna. Och nu vägrar secondhandbutiker i Sverige ta emot kläder från Shein – de är för giftiga.

Dessutom orsakar fast fashion enorma klimatavtryck. Produkterna transporteras ofta långa sträckor med flyg eller fartyg, vilket innebär stora koldioxidutsläpp. Aftonbladet har exempelvis visat på vilka absurda vägar ett returnerat Sheinpaket kan ta; returerna skickas från Sverige - för att brännas i Atacamaöknen i Chile.

Regeringen är positiv till frihandel och konkurrens - men företagen måste följa reglerna. Grunderna för EU:s konkurrenslagstiftning togs fram i en tid innan den inre marknaden översvämmades med billiga produkter fulla med giftiga kemikalier som är inhandlade på nätet från internationella aktörer utanför EU. Produkter som ofta brister när det kommer till våra krav på produktsäkerhet, miljö och arbetsförhållanden.

Det är helt oacceptabelt att e-handelsplattformar i länder utanför EU får konkurrensfördelar genom att inte följa de regler vi har kommit överens om inom EU. Därför är det viktigt att vi diskuterar – och åtgärdar – de risker e-handeln från vissa plattformar kan medföra. Även svenska konsumenter som beställer varor från till exempel Temu och Shein har ett stort ansvar för var de handlar.

Regeringen verkar inom EU för att bort tullfriheten för försändelser av ringa värde. Det skulle vara ett viktigt steg för att öka konkurrensneutraliteten. I förra veckan anordnade regeringen även ett rundabordssamtal med inbjudna representanter från myndigheter, näringsliv och civilsamhälle för att diskutera konsumentskydd och konkurrens, mot bakgrund av problemen med e-handelsplattformar utanför EU.

Regeringen inleder nu ett brett arbete, med representanter från de berörda departementen, för att täcka in frågor som konkurrenskraft, hållbarhet och konsumentskydd. Syftet är att intensifiera samarbetet och definiera vilka åtgärder som behöver vidtas på kort sikt för att förhindra att farliga produkter från plattformar som Temu och Shein importeras till Sverige.

Köp från kinesiska e-handelsplattformar kan uppfattas som ett riktigt klipp. Men det betalas i form av att andra företag – som följer svenska och europeiska lagar och regler - riskerar att slås ut på grund av osund konkurrens och att farliga produkter når den inre marknaden. Det är dags att stoppa importen av farliga varor och stärka konkurrensen, hållbarheten och skydda svenska konsumenter.

**Ebba Busch**, energi- och näringsminister
**Elisabeth Svantesson**, finansminister
**Romina Pourmokhtari**, klimat- och miljöminister
**Erik Slottner**, civilminister med ansvar för konsumentfrågor
