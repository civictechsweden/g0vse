# Ordet ”kvinna” blir kvar i abortlagen

Debattartikel av sjukvårdsminister Acko Ankarberg Johansson, socialtjänstminister Camilla Waltersson Grönvall, jämställdhetsminister Paulina Brandberg och Linda Lindberg, gruppledare Sverigedemokraterna. Publicerad i Aftonbladet den 27 februari 2025.

Tidöpartierna: Vi är överens – kvinnor ska inte osynliggöras

Rätten till abort är avgörande för kvinnors frihet och självbestämmande. Den svenska abortlagstiftningen trädde i kraft 1975. Femtio år av medicinsk utveckling har förändrat abortvården i grunden. Kirurgisk abort har gått från att vara enda alternativet till att avbrytande av graviditet genom läkemedelsbehandling, så kallad medicinsk abort, har blivit den vanligaste metoden.

För att anpassa abortlagstiftningen till den medicinska utveckling och kvinnors behov gav regeringen i juni 2023 en utredare i uppdrag att se över hur abortlagstiftningen kan förändras.

Utredningen om förändringar i abortlagstiftningen har nu överlämnat flera förslag till regeringen. Det handlar bland annat om hur medicinsk abort kan genomföras i hemmet, förslag på hur lagen kan anpassas till den medicinska utvecklingen samt flera förslag om hur abortlagen kan moderniseras språkligt.

I den senare delen föreslår utredningen att begrepp ändras. De föreslår att ”havandeskap” ersätts av ”graviditet”, ”utföra abort” ändras till ”rätt att göra abort”.

Utredningen föreslår dock vidare även förändringen av ett annat begrepp, nämligen att ordet ”kvinna” bör ersättas av ”den som är gravid”. Regeringen kommer nu att skicka ut förslaget på remiss. Dock är Tidöpartierna redan nu överens om att inte gå vidare med den del av förslaget som innebär att ordet kvinna ersätts i abortlagstiftningen.

Tidöpartierna förstår oron för vad en sådan potentiell förändring skulle innebära för kvinnors jämställdhet.

En sådan oro är att förslaget kan bidra till en utveckling där kvinnor osynliggörs och reduceras till sina reproduktiva organ.

I övriga delar kommer regeringen återkomma med hur dessa förslag tas vidare.

Kvinnors rätt till abort är en grundläggande fri- och rättighet, och vi tycker att det är hög tid att lagstiftningen moderniseras för att säkerställa detta.
