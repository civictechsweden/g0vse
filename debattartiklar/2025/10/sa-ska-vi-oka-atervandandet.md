# Så ska vi öka återvändandet

Debattartikel av migrationsminister Johan Forssell och bistånds- och utrikeshandelsminister Benjamin Dousa. Publicerad i Expressen den 8 oktober 2025.

Sedan den moderatledda regeringen tillträdde har återvändandet ökat med över 60 procent.

Det här är första gången någonsin som en svensk regering använder sig av biståndet i migrationspolitiska syften – och det ger resultat.

En av regeringens viktigaste uppgifter har varit att skapa ordning och reda i migrationspolitiken. Vi har genomfört kraftfulla åtgärder för att minska asylinvandringen till Sverige, vilket har resulterat i den lägsta nivån sedan 1985.

Vi har också stärkt arbetet för att fler ska återvända. Den som inte har rätt att vara i Sverige ska lämna landet. Det är särskilt viktigt när en person har begått brott i Sverige och dömts till utvisning

I allt för många fall fördröjs eller förhindras dock utvisningar av att mottagarländerna vägrar att ta emot sina egna medborgare, i enlighet med folkrättsliga principer. För att sätta tryck på dem har regeringen därför varit öppen med att villkora biståndet till dessa länder mot att de tar emot sina egna medborgare. Vill man ha svenskt stöd ska man samarbeta med Sverige.

## Vänstern vill slösa

Det här är första gången någonsin som en svensk regering använder sig av biståndet i migrationspolitiska syften – och det ger resultat. Sedan den moderatledda regeringen tillträdde har återvändandet ökat med över 60 procent.

Vi är övertygade om att de flesta svenskar håller med oss om att personer med utvisningsbeslut faktiskt ska lämna Sverige. Det är orättvist gentemot alla de människor som gör rätt, om de som inte sköter sig får vara kvar.

Vi tror även att en stor majoritet håller med oss om att länder som vägrar att ta emot sina egna medborgare inte ska kunna räkna med hundratals miljoner av svenska skattemedel.

Vänsteroppositionens högljudda motstånd visar på uppenbara skiljelinjer i svensk migrations- och biståndspolitik. För oss är det en självklarhet att värna svenska skattebetalares pengar, medan vänstern vill slösa.

## Orimligt att ge miljarder i stöd

Vi tycker att det är orimligt att ge miljarder i stöd till länder som inte vill samarbeta med oss, medan vänstern tycker det är orimligt att vi använder alla tillgängliga verktyg för att öka återvändandet.

Men även om det är nytt att använda biståndet i Sverige för att främja återvändande är det inte något unikt i världen. Danmark har länge använt sig av biståndet som ett verktyg för migrationspolitiken och i den nya omläggningen av Finlands biståndspolitik är migration en viktig del.

Vi anser att detta arbete är viktigt för att skapa en hållbar migration. En sådan migration kan inte vara ensidig där bara vissa länder lever upp till sina internationella förpliktelser och hanterar migration ansvarsfullt. Om länder inte accepterar ansvaret för sina egna medborgare riskerar det förtroendet för hela systemet.

## Stärker möjligheten att återvända

Ett annat hinder för återvändande är att förutsättningarna är för dåliga i mottagarlandet. Därför har regeringen avsatt tre miljarder kronor under biståndsbudgeten för att bland annat stärka möjligheten för de som vill det att återvända till sina hemländer. I flera av de nya landsstrategierna, till exempel Syrienstrategin, betonas dessutom vikten av att stärka förutsättningarna för återvändande.

Men biståndet används också för att förebygga irreguljär migration, stärka ursprungs- och transitländers kapacitet och asylsystem samt säkerställa att flyktingar och migranter får sina rättigheter tillvaratagna. Detta är särskilt viktigt då det främst är kvinnor och flickor som fastnar utanför EU:s gränser.

Det är ingen hemlighet att den regeringen i större utsträckning anser att svenskt bistånd ska bidra till svenska intressen. Vi gör det vi lovade svenska folket – och vi gör det med tydlighet och transparens.

Johan Forssell, migrationsminister

Benjamin Dousa, bistånds- och utrikeshandelsminister
