# Det självklara valet för internationell spetskompetens

Migrationsminister Johan Forssell, debattartikel, Dagens industri, den 2 oktober 2025.

Mycket av migrationsdebatten har under de senaste åren präglats av ett fokus på asylrelaterade frågor. Men att Sverige lyckas attrahera och behålla expertis och topptalanger, är framför allt en tillväxtfråga. Sverige ska vara det självklara valet för internationell spetskompetens, skriver migrationsminister Johan Forssell.

Invandringen till Sverige förändras. Från att främst ha varit ett land för omfattande asylinvandring, ser vi istället hur den högkvalificerade arbetskraftsinvandringen nu står för en allt större andel. Det är en mycket välkommen utveckling och delvis ett resultat av politiska beslut.

Det ska vara lätt att rekrytera högkvalificerad arbetskraft till Sverige. Sedan regeringsskiftet har vi vidtagit en rad åtgärder. Det handlar om minskad byråkrati, smidigare processer, kortare handläggningstider och en lagstiftning som gynnar de strävsamma men slår hårt mot missbruk. Ett axplock där våra insatser redan har gett resultat är:

Kraftigt kortade handläggningstider. Regeringen gav Migrationsverket i uppdrag att ta fram en ny modell för prövning av arbetstillstånd. Den nya modellen har renderat i kraftigt kortade handläggningstider för högkvalificerad arbetskraft. Snittiden för beslut rörande en komplett ansökan har gått från över 3,5 månader till under tre veckor.

Gemensam kraftsamling. Regeringen knöt till sig erfarna personer från näringslivet och gav rådet det uttalade syftet att under sex månaders tid ta steg i riktningen att göra Sverige till nummer ett i Europa på talangattraktion. I somras presenterades ett paket på nio åtgärder som vi nu omsätter i praktisk handling. Häromdagen offentliggjordes att konceptet nu också tas vidare till Team Sweden-arbetet och även utvecklas till ett nätverk från inte bara näringsliv utan också regioner och myndigheter.

”Work in Sweden”. I en mätning från The Economist rankades Sverige nyligen på plats två över världens mest innovativa länder, efter Schweiz. Är vi tvåa på listan så ska vi vara etta i ambition. Det kräver åtgärder som också tar sig an de mer långsiktiga frågorna. Tillväxtverket tillsammans med nio andra myndigheter och Business Sweden jobbar därför tillsammans för att attrahera, etablera och behålla högkvalificerad internationell kompetens.

Även om Sverige blir bättre blir också våra konkurrenter det. Många länder letar med ljus och lykta efter ungefär samma kompetenser. Jag är fullt på det klara med att ännu mer måste göras framåt.

Det gäller inte minst utökade möjligheter till digitalisering av ansökningsprocesserna och att Migrationsverkets service till företagen ska förbättras. Därför arbetar vi nu med att förenkla utformningen av arbetstillstånd. Många företag har vittnat om onödig stelbenthet när dessa i dag är kopplade till en specifik roll och arbetsgivare. Om en person blir befordrad eller byter företag, måste hela ansökningsprocessen göras om. Detta kommer vi att ändra genom att frikoppla arbetstillståndet från en specifik arbetsgivare och istället införa en anmälningsskyldighet till Migrationsverket.

Ytterligare en förändring rör situationen för utländska forskare och doktorander. Sverige har historiskt sett varit framgångsrikt i att locka hit dem men mindre bra på att lyckas behålla dem. Regeringen arbetar just nu på nya förslag för att förbättra deras möjligheter att verka här, bland annat genom att snabbare kunna beviljas permanent uppehållstillstånd. Det föreslås också större möjligheter att byta grund för uppehållstillstånd inifrån landet samt resa in i och ut ur landet under Migrationsverkets handläggning.

Mycket av migrationsdebatten har under de senaste åren präglats av ett fokus på asylrelaterade frågor. Men att Sverige lyckas attrahera och behålla expertis och topptalanger, är framför allt en tillväxtfråga.

Jag har höga ambitioner för den högkvalificerade arbetskraftsinvandringen. Sverige ska vara det självklara valet för internationell spetskompetens.

Johan Forssell, migrationsminister
