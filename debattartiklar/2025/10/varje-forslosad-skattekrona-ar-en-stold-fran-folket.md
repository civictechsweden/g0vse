# "Varje förslösad skattekrona är en stöld från folket"

Debattartikel av civilminister Erik Slottner. Publicerad i Dagens industri den 6 oktober 2025.

Varje år gör offentlig sektor inköp för över 1000 miljarder kronor – nästan en sjättedel av Sveriges BNP. Men vi ser i dag hur regelkrångel leder till dålig konkurrens när offentlig sektor gör affärer med näringslivet och civilsamhället. Det leder i sin tur till högre priser och lägre kvalitet för medborgarna. För att vi ska få ut största möjliga nytta av våra skattepengar måste det bli lättare att göra affärer med kommuner, regioner och myndigheter – inte minst för små företag och idéburna aktörer.

Små aktörer saknar ofta den juridiska expertis som större aktörer har om upphandling, vilket gör det svårare att navigera otydliga krav och komplicerade processer. För att få fler anbud i upphandlingar krävs därför en förbättrad konkurrens och lägre trösklar. Framför allt har kommunerna mycket att vinna på att förenkla för små företag – det kan stärka såväl tillväxten som det lokala företagsklimatet. Många av de små företagen drivs dessutom av kvinnor inom vård- och omsorg, så det är även viktigt för att stärka kvinnligt företagande och få fler alternativ inom välfärden.

Samtidigt som vi ser bristande konkurrens finns det oseriösa aktörer som pressar priserna genom exempelvis skattefusk, svartarbete och dåliga anställningsvillkor. Det knuffar ut seriösa företag, bidrar till att arbetstagare tvingas arbeta med dåliga villkor, och innebär stora kostnader får såväl den enskilde som samhället i sin helhet. Branscher såsom bygg, lokalvård och transport är särskilt utsatta och problemen kan ofta kopplas till gängkriminella.

Idag presenterar regeringen därför en ny riktning för upphandling genom en färdplan för de offentliga affärerna. Där tydliggör regeringen att de små företagen och civilsamhället behöver få utgöra en större del av de 100 miljarder som offentlig sektor upphandlar för varje år.

Regeringens nya riktning innehåller flera viktiga delar för att stärka näringslivet, motverka välfärdsbrottslighet och förenkla för offentlig sektor.

För det första stärker vi kommunernas arbete mot arbetslivskriminalitet och välfärdsbrottslighet. Satsningen är på 50 miljoner kronor och löper över tre år. Inte en enda skattekrona ska hamna i kriminellas fickor och seriösa företag ska inte knuffas bort av oseriösa aktörer som fuskar till sig kontrakt.

För det andra samlar vi upphandlingsfrågorna på ett och samma ställe genom att skapa en stärkt Upphandlingsmyndighet. Det effektiviserar upphandlingsfrågorna, samlar kompetens, och bidrar till högre kvalitet.

För det tredje agerar vi för att stärka digitaliseringen av inköpsprocesser. Digitaliseringen kan användas för att motverka fel och oegentligheter, spara arbetstid och öka transparensen. Det bidrar även till att skapa detaljerade data över vad som köpts. Denna data gör det lättare att förutse vilka behov som finns i framtiden, hitta besparingsmöjligheter och upptäcka försörjningsrisker samt avvikelser.

Men arbetet kommer behöva pågå under en lång tid. Senare i höst planerar regeringen att gå vidare med ett förslag om ett samlat register där man kan kontrollera leverantörer. Det underlättar för de som upphandlar att upptäcka tidigare brottslighet och annan information som behövs för att utesluta oseriösa leverantörer. Så sent som förra veckan tog vi även emot förslag på hur man kan sortera bort anbud som är så låga att man kan misstänka att fusk ligger bakom, eller en intention att inte uppfylla avtalet.

Fler företag som gör affärer med offentlig sektor innebär att vi får ut större nytta av skattepengarna. Högre kvalitet, bättre priser och lägre risk för oseriösa aktörer är några av de vinster som vi får om fler deltar i upphandlingar. Därför genomför vi nu förenklingar och effektiviseringar för att få ut största möjliga medborgarnytta. Samtidigt agerar vi för att välfärdens pengar inte ska hamna i gängkriminellas fickor. Varje förslösad skattekrona är en stöld från folket. Regeringen förväntar sig nu mer fokuserat arbete hos myndigheterna och att trösklarna sänks för företagen.

**Erik Slottner**, civilminister
