# Nu stärker vi stödet till Ukrainas totalförsvar

Debattartikel av energi- och näringsminister Ebba Busch, minister för civilt försvar Carl-Oskar Bohlin, Oscar Sjöstedt (SD), ekonomisk-politisk talesperson och Anna Starbrink (L), försvarspolitisk talesperson, Dagens Industri, den 31 januari 2025.

Vi närmar oss det fjärde krigsåret sedan Rysslands fullskaliga invasion av Ukraina. Fortfarande terroriseras det ukrainska folket av luftangrepp med drönare och robotar i syfte att bryta ner den ukrainska försvarsviljan.

För Sverige är stödet till Ukraina den främsta utrikespolitiska uppgiften. Vi kommer fortsätta stödja Ukraina – för att det är rätt, men också för att det ligger i vårt nationella intresse. Det som sker i Ukraina avgör framtiden för den europeiska och globala säkerhetsordningen.

Ukraina har till följd av den ryska aggressionen stora behov av att stärka sitt totalförsvar och sin motståndskraft. Det inbegriper alltifrån den ukrainska förmågan att ombesörja sina energibehov för att samhället ska fortsätta fungera till att den ukrainska kustbevakningen ska kunna verka för att värna om den livsviktiga sjöfarten i Svarta havet.

Det är för att svara upp mot dessa och andra reella behov som regeringen i går kunde meddela att ett nytt stödpaket till Ukraina har tagits fram. I stödpaketet ingår även viktigt stöd till Ukrainas civila försvar, i form av åtgärder från Kustbevakningen, Myndigheten för samhällsskydd och beredskap (MSB) och Myndigheten för psykologiskt försvar (MPF) till ett värde av 200 miljoner kronor.

För det första får Kustbevakningen i uppdrag att iordningsställa och överföra materiel som Ukraina har efterfrågat. Det inbegriper ett större antal övervakningsfartyg, högfartsbåtar, arbetsbåtar och fordon. Det här kommer att stärka den ukrainska sjöövervakningen.

För det andra kommer MSB skänka materiel till Ukraina som är kopplat till energiområdet. MSB kommer också få i uppgift att bidra med personal till Natos stödinitiativ för Ukraina. Det här kommer stärka den ukrainska uthålligheten.

För det tredje får MPF i uppgift att stödja Ukraina med utbildningar, rådgivning och övningar. Det här kommer bidra till att stärka den ukrainska motståndskraften mot otillbörlig informationspåverkan.

Det är med stolthet vi kan konstatera att det svenska stödet för Ukraina är urstarkt. Det bekräftas i de mätningar som löpande har publicerats om svenskarnas syn på kriget. När andra länder pratar om att göra mindre, så pratar Sverige om att göra mer.

Genom att stödja Ukraina hjälper vi dem att både möta den ryska aggressionen här och nu, men också att bygga upp en långsiktig motståndskraft för hoten i morgon och i övermorgon. Vi får också kunskaper som vi kan använda i uppbyggnaden av det moderna totalförsvaret i Sverige.

Rysslands krig mot Ukraina har skördat hundratusentals människoliv och än fler sårade och skadade. Genom dessa nya stödåtgärder hjälper vi Ukraina att fortsätta stå emot mot Rysslands aggression. Sverige kommer fortsätta stå vid Ukrainas sida.
