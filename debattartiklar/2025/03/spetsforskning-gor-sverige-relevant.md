# "Spetsforskning gör Sverige relevant"

Utbildningsminister Johan Pehrson, replik, Dagens industri, den 24 mars 2025.

Sverige är ett av de länder som satsar mest på forskning och utveckling. Samtidigt ser vi att konkurrensen hårdnar. Det krävs spets för att framtidssäkra Sverige, därför arbetar regeringen nu med att fler amerikanska forskare ska kunna komma till Sverige, skriver Utbildningsminister Johan Pehrson (L).

I sin debattartikel pekar Martin Nilsson Jacobi och Anders Söderholm på att forskningen behöver långsiktiga villkor för att skapa excellenta akademiska miljöer. Vi delar den bilden. Det är just därför regeringen gör omfattande satsningar på forskning av högsta kvalitet med långsiktiga förutsättningar.

Tillskotten av forskningsmedlen till universitet och högskolor är betydande. Stora och långsiktiga satsningar genomförs för banbrytande forskning och teknik. Den här regeringen vill inte att Sverige ska vara landet lagom, vi ska konkurrera med de bästa i världen när det kommer till teknikutveckling.

Det är spetsforskning som gör Sverige relevant i forskningssammanhang, inte att vi är lagom bra på allt. Den här regeringen, till skillnad från den förra, vågar prioritera de bästa forskarna och den bästa forskningen.

Ska vi lyckas krävs två saker: att vi vågar prioritera och att vi satsar på forskare med de bästa förutsättningarna. Forskningens kvalitet behöver stå i fokus när medel betalas ut. Att i högre grad konkurrensutsätta basanslagen, så att medel går till de mest framstående lärosätena, är en väg dit.

För att ha den främsta forskningen krävs också de främsta forskarna. Därför inrättar vi en ny satsning för att förbättra för lärosätena att rekrytera de allra bästa. Lärosätena behöver arbeta mer strategiskt med att rekrytera de mest talangfulla forskarna och att öka mobiliteten i det svenska forskningssystemet.

Sverige och EU befinner sig i en global teknikkapplöpning. Forskningspolitik i dag handlar inte bara om forskning, utan också om säkerhet och försvar. För att kunna vara en excellent forskningsnation krävs en hög grad av internationalisering och samarbete. I den geopolitiska verklighet som vi lever i i dag behöver vi samtidigt vara ansvarsfulla i det arbetet.

I dag har vi en situation där regeringen i USA har pausat många av de anslag som går till statliga forskningsmyndigheter och angriper den fria forskningen. Detta samtidigt som några av de mest framstående forskningsmiljöerna finns i USA. Många amerikanska forskares anställning hotas av de nyckfulla och okontrollerade nedskärningarna. Vi oroas av utvecklingen och för den fria forskningen.

Men, det här är också en möjlighet för Sverige. Med regeringens historiska satsningar på forskning och utveckling när andra länder tvekar sätter vi oss i förarsätet att välkomna amerikanska forskare till vårt land och våra forskningsmiljöer. Regeringen arbetar aktivt med att ta bort onödigt byråkratiskt krångel för forskare som vill ta sig till Sverige.

Sverige är redo att ta emot amerikanska forskare som vill och behöver fortsätta sin forskargärning i en ny kontext. Vi kommer inom kort att samla aktörer från svenska universitet och högskolor, forskningsfinansiärer och andra relevanta aktörer för att ha en gemensam dialog om hur vi tillsammans kan gå vidare med detta.

Med regeringens ambitiösa och långsiktiga satsningar kan Sveriges och Europas konkurrenskraft stärkas. Arbetet är på intet sätt färdigt utan ska utvecklas. Med stora delar av satsningarna i regeringens historiska proposition fokuserade på banbrytande teknik skapar vi förutsättningar för forskare med sin nyfikenhet driva utvecklingen framför sig. Vi ska locka de främsta forskarna till Sverige och med regeringens satsningar och initiativ möjliggör vi för det.

Johan Pehrson (L) utbildningsminister
