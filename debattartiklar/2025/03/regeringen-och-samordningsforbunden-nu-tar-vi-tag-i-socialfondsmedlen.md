# "Regeringen och samordningsförbunden: Nu tar vi tag i socialfondsmedlen"

Debattartikel med Äldre- och socialförsäkringsminister och Fredrik Lundén, ordförande för Nationella Nätverket för Samordningsförbund, i Altinget, den 14 mars 2025.

Alla människor behöver bli hörda, sedda och bekräftade. En viktig del i detta är att möta varje individ utifrån de egna förutsättningarna för att kunna bidra. Samordningsförbunden är därför betydelsefulla för att genom finansiering av samordnade rehabiliteringsinsatser stödja människor att uppnå arbetsförmåga och egenförsörjning. Det handlar om stöd till individer som kan ha medicinska, psykiska, sociala och arbetsmarknadsrelaterade utmaningar.

Forskning visar att långa bidragsperioder bidrar till ökade risker för bland annat ohälsa, fattigdom och utanförskap, vilket ytterligare försvårar individens möjlighet att komma in på arbetsmarknaden och bli självförsörjande.

## Det har funnits oklarheter

Samordningsförbunden, som består av kommuner och regioner liksom Arbetsförmedlingen och Försäkringskassan, kan – med individen i fokus – samordna och minska risken för att människor, som redan tillhör en utsatt grupp, hamnar mellan stolarna. Detta sker genom finansiering av olika insatser till individer och samverkansfrämjande stöd till medlemmarna.

Samtidigt har det över tid funnits en del oklarheter kring förbundens ansvar och mandat. Tanken har aldrig varit att samordningsförbunden ska ersätta den befintliga verksamheten eller bli en rehabiliteringsmyndighet.

## Försäkringskassan kommer utgöra en bottenplatta

En återkommande fråga har varit ansökan om medel från den Europeiska Socialfonden, ESF+. Detta har på senare tid inte bedömts vara förenligt med Finsam-lagen. Såväl regeringen som kommuner, regioner och berörda myndigheter har sett ett behov av att använda samordningsförbundens unika kompetens för att åstadkomma insatser med socialfondsmedel. Därför ger regeringen Försäkringskassan ett uppdrag som möjliggör detta utan att det är samordningsförbunden som ansöker om socialfondsmedel.

Uppdraget innebär att medlemmarna, precis som i dag, fortsatt ska kunna söka medel för socialfondsprojekt. Men att i de fall ingen lämplig part kan vara projektanordnare så ska Försäkringskassan utgöra en bottenplatta och garant för att det alltid ska finnas en projektanordnare.

Projekten ska identifieras och beredas av samverkansparterna i samordningsförbundens beredningsstruktur. Samordningsförbundens fyra medlemmar ska alltså fortsatt vara delaktiga till gagn för målgruppen och principen om medfinansiering och aktivt engagemang kvarstår.

## Fler ska få stöd

Med detta får vi snabbt på plats en modell som möjliggör att socialfondsmedel kommer målgruppen för finansiell samordning till del under innevarande programperiod.

Vår gemensamma ambition är att samla alla goda krafter för att bryta utanförskap, se varje människas unika potential och att fler ska få stöd tack vare kombinationen finansiell samordning och socialfondsmedel.

Arbetet är redan påbörjat genom det uppdrag som regeringen har gett Försäkringskassan. Medlemmarna i samordningsförbunden behöver stå redo för att snabbt bidra till att socialfondsmedel kommer samordningsförbundens målgrupper till godo.

Regeringen lämnar även ytterligare positiva besked som samtliga parter ser fram emot. Den efterlängtade möjligheten till bättre uppföljning bereds nu vidare inom Regeringskansliet. Att kunna följa upp effekterna av insatser är avgörande för en fortsatt god verksamhet. Regeringen kommer även att gå vidare med översynen av Finsam-lagen som tar sin utgångspunkt i den utvärdering som Inspektionen för Socialförsäkring (ISF) presenterade 2 december 2024 och analys av Finsam-lagen som Försäkringskassan nyligen gjort.

Nu bygger vi Sverige starkare och ökar insatserna för de som är i behov av samordnade rehabiliteringsinsatser.
