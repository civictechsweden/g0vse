# Kamp mot ensamhet stärker näringslivet

Debattartikel av socialminister Jakob Forssmed med representanter ur Företagsnätverket för ökad gemenskap och mot ofrivillig ensamhet, Dagens Industri, den 14 mars 2025.

Vi som har gått med i detta nätverk är övertygade om att vi, genom att arbeta tillsammans och dela erfarenheter, kan skapa långsiktiga och hållbara lösningar för att bekämpa ofrivillig ensamhet och öka gemenskap, skriver Företagsnätverket mot ensamhet.

Ofrivillig ensamhet är ett av vår tids stora samhällsproblem. Var femte person över 16 år i Sverige uppger att de besväras av ensamhet, enligt Folkhälsomyndigheten. Ensamhet finns i alla åldrar. I enkäten Skolbarns hälsovanor svarar 10 procent av pojkarna och 19 procent av flickorna att de ofta eller alltid känner sig ensamma. Ensamhet leder till sjukdom, skolmisslyckanden, utanförskap, en känsla av att vara exkluderad från samhället med allt vad det innebär, och det är ett problem som inte längre kan betraktas som en privat angelägenhet.

Hela samhället måste bidra – och här har svenska företag en unik möjlighet att göra skillnad. Vi är fullt medvetna om att utvecklingen i näringslivet till viss del har varit en del av problematiken. I strävan efter effektivitet och enkelhet har många branscher byggt bort de korta mänskliga kontakterna. Självutcheckning i butiker, digitala tjänster som ersätter personliga möten och kontaktlösa leveranser har förenklat vardagen, men riskerar samtidigt att öka avståndet mellan människor. Faktum är att kallprat sprider en underskattad värme i samhället. När små, vardagliga interaktioner försvinner – som ett vänligt samtal med en kassör eller ett leende från en busschaufför – tunnas samhällskittet ut.

Men vi är också övertygade om att vi i näringslivet både kan dra nytta av digitaliseringen och förenkla samtidigt som vi ökar värmen och vänligheten i alla mänskliga interaktioner. Vi finns där människor är – där de arbetar eller åker till jobbet, där de gör sina inköp, ärenden och på olika sätt vid deras bostäder. Och när människor som brottas med ensamhet söker efter någon att tala med, kan det vara till oss de vänder sig. Tillsammans har vi en stor potential att stärka gemenskapen genom mellanmänskliga möten och kontakter. För ett år sedan skapade vi därför tillsammans ett nätverk där vi jobbar för att minska ofrivillig ensamhet i samhället genom de arenor som vi råder över.

Vi vill hitta lösningar som stärker relationer och bygger ett mer socialt samhälle. Det handlar om att använda våra resurser, våra kontaktytor och vår kreativitet för att göra skillnad. Som företag har vi inte bara en möjlighet att bidra – vi har också ett ansvar för samhällets utveckling. Vi måste öka vår medvetenhet om att våra möten med kunder och gäster, interaktioner med medarbetare och beslut vi tar om hur vi utformar våra tjänster och produkter kan påverka människors livskvalitet och känsla av gemenskap.

Vissa företag har redan visat vägen. I nätverket har fastighetsbolag tagit initiativ för att skapa gemenskap bland sina hyresgäster. Flera medlemmar inom handel har tagit initiativ för att öka kunskapen och minska stigmat runt ensamhet och andra inom restaurang, service och resor för att öka mötena människor emellan. Vi kan alla, utifrån våra olika arenor, arbeta för att öka den sociala interaktionen, som företag kan vi arbeta både tillsammans med våra anställda och externt. Vi företag måste ta vårt ansvar på de sätt vi kan. Vi behöver se människor som handlar lite varje dag, eller som hämtar ut den utskrivna medicinen i flera omgångar - för att det kanske är det enda mänskliga mötet som de har.

Vi som har gått med i detta nätverk är övertygade om att vi, genom att arbeta tillsammans och dela erfarenheter, kan skapa långsiktiga och hållbara lösningar för att bekämpa ofrivillig ensamhet och öka gemenskap. Vi vill se fler fysiska mötesplatser där människor känner sig välkomna, fler arbetsplatser som prioriterar relationer och fler tjänster som främjar mänsklig interaktion snarare än att undvika den. Det är enormt betydelsefullt för vilket samhälle vi får.

Vi ser också stora vinster av detta i våra egna verksamheter. Våra medarbetare upplever en ökad känsla av mening i arbetet. Fokuset på ensamhet gör också att vi blir bättre på att bemöta alla våra kunder och gäster – och att se vilka värden vi skapar i samhället. Men möjligheterna är långt ifrån uttömda. Vi är övertygade om att fler företag kan och vill bidra – och att vårt gemensamma arbete blir starkare ju fler vi blir som deltar i det. Därför vill vi bjuda in fler företag att delta. Alla som vill tänka nytt och kreativt för att motverka ensamhet genom sina företag är välkomna.

Det är bara tillsammans vi kan bryta ensamheten och bidra till att öka gemenskapen i samhället.

Jakob Forssmed, socialminister (KD)
Rasmus Nerman, vd Apoteket
Monika Magnusson, vd Apotek Hjärtat
Kristofer Tonström, vd och koncernchef Clas Ohlson
Sofie Eliasson Morsink, vd Coca-Cola Europacific Partners Sverige
Tobias Frohm, Chief People and Sustainability Officer Espresso House
Mattis Falkentoft, Country Manager Sweden Heimstaden Bostad
Ann Irebo, vd HSB Skåne
Emily Birkin, landschef IKEA Sverige
Anna Wallenberg, vd för Reitan Convenience Sverige
Oscar Göthe Gissy, Director of People Sweden Strawberry
Ann Carlsson Meyer, vd och koncernchef Systembolaget
Emanuel Karlsson, vd Rolfs Flyg & Buss
