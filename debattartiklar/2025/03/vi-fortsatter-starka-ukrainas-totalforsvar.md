# "Vi fortsätter stärka Ukrainas totalförsvar"

Debattartikel av Carl-Oskar Bohlin, minister för civilt försvar, Matheus Enholm, vice ordförande i försvarsutskottet (SD), Mikael Oscarsson, försvarspolitisk talesperson (KD) och Gulan Avci, försvarspolitisk talesperson (L) i Dagens Industri 31 mars 2025.

Sedan den fullskaliga invasionen av Ukraina inleddes för mer än tre år sedan har Sverige tillhört kretsen länder som gett mest omfattande stöd till av Ukraina och det ukrainska folket. Vi befinner oss nu i ett kritiskt skede av kriget där vårt stöd är av stor betydelse

Det är mot den bakgrunden regeringen och Sverigedemokraterna idag presenterar det 19:e stödpaketet till Ukraina. Som en del av det här stödpaket avsätts 140 miljoner kronor för totalförsvarsstöd för att fortsätta bidra till att Ukraina kan stärka sin motståndskraft mot Rysslands angrepp.

I stödpaketet får Myndigheten för samhällsskydd och beredskap (MSB), Kustbevakningen och Myndigheten för psykologiskt försvar (MPF) i uppgift att tillhandahålla olika slags stöd till Ukraina, bland annat i form av materiel, utbildning och rådgivning.

För det första får MSB medel för fortsatt stöd till Ukrainas energisektor. Det handlar om materiel för att skydda, stärka och reparera skadad energiinfrastruktur. Särskilt fokus är på byggnader och samhällsviktig verksamhet.

För det andra får MSB medel för stöd till Ukrainas räddningstjänst. Det handlar om brandbilar, hjullastare, och släckutrustning i syfte att rädda liv och om möjligt även byggnader från Rysslands urskillningslösa angrepp.

För det tredje får MSB och Kustbevakningen medel för stöd till Ukraina med utbildning och materiel inom ramen för EU:s rådgivande insats EUAM Ukraine. Syftet är att stärka den ukrainska operativa förmågan inom maritim säkerhet.

Kustbevakningen får också medel för att stödja Ukraine Maritime Guard med utbildningar och materiel, till exempel skyddsvästar och överlevnadsdräkter.

För det fjärde får MSB också medel för att stödja Repower, som är en ukrainsk civilsamhällesorganisation. Repower genomför resor till Sverige för ukrainsk civil- och militär sjukvårdspersonal som jobbar vid fronten för fysisk och psykisk återhämtning.

Slutligen får MPF medel för att ge stöd till ukrainska institutioner som har till uppgift att skydda demokratiska processer. MPF har möjlighet att bistå inom detta område genom utbildning och rådgivning samt stöd till samordning och samverkan.

Sammantaget är det här konkreta åtgärder och stöd som svarar upp mot faktiska behov som Ukraina har för att stärka sitt totalförsvar. Det är förmågehöjande och kommer underlätta för Ukraina att fortsätta stå emot den ryska aggressionen.

Det här stödet skickar också en viktig politisk signal. Sverige kommer fortsätta stå vid Ukrainas sida när de försvarar sin frihet, suveränitet och demokrati. Framtiden för Europas säkerhet avgörs nu.
