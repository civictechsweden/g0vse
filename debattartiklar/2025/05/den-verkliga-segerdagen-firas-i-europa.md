# "Den verkliga segerdagen firas i Europa"

Debattartikel av statsminister Ulf Kristersson, utrikesminister Maria Malmer Stenergard och EU-minister Jessica Rosencrantz, Dagens Industri, den 8 maj 2025.

I morgon fredag uppmärksammas segerdagen i Moskva, den propagandatillställning som säger sig fira Sovjetunionens seger över Nazityskland i andra världskriget. Det storslagna namnet står dock i stark kontrast till dagens Ryssland. Ekonomin står på randen till kollaps. Utanför de största städerna är rinnande vatten en lyx och födelsetalen faller.

Rysslands brutala anfallskrig mot Ukraina är inne på sitt fjärde år och spektaklet på Röda torget döljer inte det faktum att Ryssland hittills har misslyckats med att uppnå sina strategiska mål.

I Europa finns det däremot anledning att glädjas samma dag. Europadagen firas varje år den 9 maj till minne av den deklaration som blev startskottet för den europeiska kol- och stålgemenskapen – en gemensam förvaltning av industrin som lade grunden för efterkrigstidens mest framgångsrika fredsprojekt och en av världens största hemmamarknader. Idag, 75 år senare, är den Europeiska unionen världens kanske viktigaste symbol för fred, frihet och öppenhet.

Trots återkommande kriser – finanskris, eurokris, migrationskris, Brexit och pandemi – har EU kommit ur dem mer sammansvetsat varje gång. Rysslands fullskaliga invasion av Ukraina, liksom den amerikanska administrationens tullar mot omvärlden är inga undantag.

Tvärtemot Rysslands förhoppningar föll inte Europa som ett korthus när Ryssland invaderade Ukraina. EU-länderna har i stället kommit samman. Sedan krigets början har EU och medlemsstaterna hittills stöttat Ukraina med nära 147 miljarder euro i ekonomiskt, finansiellt, humanitärt och militärt stöd. För Sveriges del handlar det om nära 93 miljarder kronor. Tillsammans med de övriga nordisk-baltiska länderna är vi världens näst största givare av militärt stöd till Ukraina. Det är en investering i Europas och därmed vår egen säkerhet.

Regeringen har en nära dialog med Ukraina och ser ständigt över hur vi kan möta deras behov och samtidigt värna vårt eget försvar. Sverige är också ett av de länder som tydligast stöttar Ukrainas väg mot EU-medlemskap. Med Ukraina i EU blir vår union säkrare, starkare och rikare. Sverige arbetar för att EU ska öppna alla så kallade förhandlingskapitel med Ukraina under 2025.

Europas länder måste nu ta ett större samlat ansvar för stödet till Ukraina, och för säkerheten på vår egen kontinent. Alldeles för länge har europeiska länder investerat alldeles för lite i sin försvarsförmåga. Nu ser vi hur EU växlar upp och tar sitt ansvar för att bidra till de historiska försvarssatsningar som sker i Europa. Den breda uppslutningen visar att EU kan bidra även här, samtidigt som det kollektiva försvaret i Nato stärks.

EU:s svar på den amerikanska administrationens tullar visar också Europas styrka när vi talar med en röst. EU-länderna samlades bakom kommissionens tydliga svar – proportionerliga och välavvägda svarstullar med målet att europeiska företag och konsumenter ska komma så väl ut som möjligt.

Sverige har drivit på för att samtidigt stärka handelsutbytet till andra delar av världen, som tillsammans står för 87 procent av den globala handeln, och för att stärka EU:s inre marknad. Allt fler länder ställer sig nu bakom Sveriges frihandels- och förenklingsoffensiv. Som en pålitlig handelspartner har EU alla förutsättningar att bli en pålitlig aktör också i den globala handelspolitiken. Och som ett av EU:s mest frihandelsvänliga, innovativa och konkurrenskraftiga länder kan Sverige visa vägen.

Europas breda samling till stöd för Ukraina bottnar i våra lärdomar från två världskrig och den järnridå som delade Europa i decennier. Vi vet att säkerhet och välstånd bäst byggs tillsammans med andra likasinnade, och att våra fria, demokratiska samhällen är värda att försvara.

På fredagen firar Ryssland kriget medan vi firar freden. Kontrasten kunde inte vara större.
