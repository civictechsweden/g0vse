# ”Så ska vi stoppa sprängningarna”

Debattartikel av minister för civilt försvar Carl-Oskar Bohlin och justitieminister Gunnar Strömmer, Svenska Dagbladet, den 27 maj 2025.

Under senare år har antalet sprängdåd legat på exceptionellt höga nivåer och i januari skedde i snitt en sprängning om dagen. Även om våldsvågen i början av året kunde brytas är det här en utveckling som regeringen aldrig kommer acceptera. För att sätta stopp för sprängningarna måste vi strypa den illegala tillgången av sprängmedel. Därför genomför vi nu en rad genomgripande åtgärder för att skärpa kontrollen, öka tillsynen i Sverige och få upp trycket i samarbetet på EU-nivå.

Det grova våldet från organiserad brottslighet har vuxit fram under lång tid. Mellan 2012–2022 tredubblades de dödliga skjutningarna. Mellan 2021 och 2023 nära på dubblerades antalet sprängningar. 2023 uppgick antalet sprängningar till den högsta noterade nivån sedan officiell kriminalstatistik över dessa brott började publiceras, med 149 fullbordade brott. 2024 minskade antalet sprängningar något men låg kvar på höga nivåer, och 2025 inleddes med i snitt en sprängning om dagen i januari.

Tillsammans med skjutvapenvåldet är sprängdåden det mest extrema uttrycket för den systemhotande organiserade brottsligheten, med svåra personskador och i värsta fall dödsfall som yttersta konsekvens. Den leder också till oerhörda trygghets- och integritetsförluster för helt oskyldiga som bor i samma bostadshus eller lever i samma område, och hotar i förlängningen vårt fria och öppna samhälle.

De kriminella gängen är totalt likgiltiga inför att oskyldiga drabbas och vi tvekar inte att kalla de grövsta brottslingarna för inhemska terrorister. Det är en utveckling som måste mötas med samhällets samlade kraft. Att återupprätta tryggheten och säkerheten i Sverige är därför en av regeringens viktigaste uppgifter.

Förra året kunde vi se att det dödliga skjutvapenvåldet gick ned med ungefär 30 procent i relation till det mörka rekordåret 2022. Nya verktyg, resurser och arbetssätt biter, men vi befinner oss fortsatt i ett allvarligt läge. Och under ytan bubblar risken för nya våldsdåd och våldsspiraler. Vi måste därför fortsätta flytta fram positionerna.

Regeringens plan för att trycka tillbaka den organiserade brottsligheten ligger fast. Det handlar om att slå hårt mot det grova våldet, strypa den kriminella ekonomin och bryta rekryteringen av barn och unga. Samtidigt växlar vi upp det internationella samarbetet för att komma åt de gängtoppar som befinner sig utomlands och för en hårdare reglering av pyroteknik.

Minimistraffen för de grova vapenbrotten och hanteringen av sprängmedel har dubblerats, vi har gett brottsbekämpningen tillgång till preventiva tvångsmedel mot gängen, och vi har tidigare aviserat att brottsbekämpningen ska få möjlighet att använda hemliga och preventiva tvångsmedel även mot barn under 15 år från och med oktober i år. De preventiva tvångsmedlen är ett avgörande verktyg för att sätta stopp för våldsdåden innan de begås.

Vi arbetar också intensivt för att strypa de kriminellas tillgång på explosiva varor. Det arbetet sker både i Sverige och på EU-nivå. Under senare tid har polisen sett en ökning av användandet av pyroteknik i sprängningar i Sverige, och Sverige driver därför på för en strängare EU-lagstiftning för att förhindra att kriminella kommer åt sådana explosiva varor genom att utnyttja medlemsstaternas olika lagstiftningar. Vi har därför i dagarna skickat ett brev till bland annat EU-kommissionen med en uppmaning om att skyndsamt besluta om en revidering av EU:s pyroteknikdirektiv. Vi föreslår även att samarbetet inom EU på området ska förstärkas.

Förra sommaren fick vi på plats ett nationellt tillståndsregister för explosiva varor. I januari gav regeringen i uppdrag till Polismyndigheten, Tullverket och Åklagarmyndigheten att förstärka arbetet med att motverka och bekämpa sprängdåd och minska tillgången till explosiva varor i kriminella miljöer.

Mycket har gjorts, men mycket återstår att göra. Fortfarande råder stora brister i kommunernas tillsyn av de utfärdade tillstånden för hantering av explosiva ämnen. År 2023 fanns totalt 3 750 tillstånd för explosiva varor utfärdade – men endast 352 tillsyner genomfördes.

För att komma till rätta med problemen med illegala sprängningar har regeringen i dagarna överlämnat en ny proposition om tillstånd och tillsyn av explosiva varor till riksdagen. Den är ett resultat av den snabbspårsutredning som vi tillsatte i fjol och som hanterats i särskild ordning på Regeringskansliet. I den finns en rad viktiga förslag, bland annat:

1. MSB får en samordnande roll för kommunernas tillståndsverksamhet. Kommunerna har ett stort ansvar för tillståndsgivningen. För att förstärka kommunerna i deras uppdrag så kommer de nu få ett välbehövligt stöd från MSB.
2. MSB ska utöva tillsyn över kommunernas tillstånds- och tillsynsverksamhet. MSB föreslås få ansvar att utöva tillsyn över att kommunerna följer lagen om brandfarliga och explosiva varor. Vi bedömer att detta kommer leda till att kommunernas tillsyn på sikt förbättras.
3. Den som har ett tillstånd blir skyldig att anmäla användning och tillfällig förvaring av explosiva varor till kommunen. Därmed kommer varje kommun ha kännedom om var, när och vem som använder eller förvarar explosiva varor inom kommunens gränser. Genom detta kan kommunerna utöva relevant tillsyn över verksamheterna.

Med förslagen i propositionen och våra ansträngningar på EU-nivå så tar regeringen viktiga steg för att koppla grepp om hanteringen av explosiva varor, genom skärpt tillsyn och förstärkta kontroller i Sverige och genom ökad harmonisering inom EU.

Förslagen utgör viktiga verktyg för att sätta stopp för de illegala sprängningarna, som en del av regeringens genomgripande arbete på det rättspolitiska området. Steg för steg återtar vi kontrollen och gör Sverige säkrare och tryggare.
