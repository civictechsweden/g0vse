# ”Regeringen ökar pressen mot Israel”

Debattartikel av statsminister Ulf Kristersson, utrikesminister Maria Malmer Stenergard, energi- och näringsminister Ebba Busch och utbildningsminister Johan Pehrson, Svenska Dagbladet, den 23 maj 2025.

Låt oss inte glömma hur kriget i Gaza startade. Den 7 oktober 2023 genomförde Hamas den värsta terroristattacken i Israels historia – ett massmord som krävde runt 1 200 människors liv. Ytterligare 251 andra togs som gisslan och fördes in i Gaza.

De som slarvigt jämför Israels krigföring med Rysslands invasion av Ukraina blundar för denna fundamentala skillnad. Det var Israel som blev angripet av terroristorganisationen Hamas, vilket ger en långtgående rätt till att försvara sig. Israel har också legitima mål – att få tillbaka samtliga gisslan och att undanröja hotet från Hamas, vars yttersta mål är att utplåna staten Israel.

Men det sätt som Israel nu bedriver detta krig på är oacceptabelt. Efter 19 månader av blodigt krig i Gaza är det humanitära lidandet enormt med tiotusentals döda och en utbredd undernäring hos befolkningen. Inte minst Gazas många barn lever i en mardröm.

Under mer än två månader har Israel stoppat nödleveranser från att komma in i Gaza. De senaste dygnen har en begränsad införsel av humanitärt stöd återupptagits, men det räcker inte på långa vägar. Att blockera mat och annat bistånd till civila är helt oförsvarligt. Regeringen har upprepade gånger i våra samtal med Israels regering krävt ett obehindrat humanitärt tillträde och att humanitära aktörer ska kunna verka obehindrat i alla delar av Gaza.

Israel har nu inlett en utökad militär offensiv i Gaza med planer på omfattande tvångsförflyttningar av civila. Målet sägs vara att ta kontroll över hela Gazaremsan. Regeringen ser med mycket stor oro på denna utveckling, och har varit tydlig med att Gazas territorium inte får ändras, reduceras eller annekteras. Alla eventuella steg i en sådan riktning skulle strida mot folkrätten och kommer att fördömas av Sverige. Detsamma gäller om hela eller delar av civilbefolkningen skulle fördrivas från Gaza.

Regeringen är också djupt bekymrad över det tilltagande bosättarvåldet på Västbanken. I flera av dessa attacker har israeliska soldater, enligt vittnesmålen, skyddat de attackerande bosättarna – inte de attackerade palestinierna. Den utbredda laglösheten runt de illegala bosättningarna på Västbanken riskerar inte bara att undergräva den palestinska statsbildningen, utan i längden även den israeliska rättsstaten. Israel måste börja ta kampen mot de egna extremisterna. Det är ytterst en existentiell fråga för Mellanösterns främsta demokrati.

Den svenska regeringen har drivit en tydlig linje med krav på att den humanitära katastrofen i Gaza ska upphöra. Vi har fördubblat det svenska humanitära biståndet till Gaza och regionen. Sverige har ställt sig bakom krav på en vapenvila, på att alla israeliska gisslan ska friges villkorslöst och omedelbart, och på att Hamas inte kan ha en plats i ett framtida styre av Gaza. Sverige har också varit pådrivande för EU:s sanktioner mot extremistiska bosättare.

Men den senaste tidens händelseutveckling gör att vi ser ett behov av att skärpa tonen ytterligare från svensk sida. Vi tar nu två initiativ i syfte att sätta ökat tryck på den israeliska regeringen:

* **Sanktioner mot enskilda israeliska ministrar.** Sverige kommer att vara pådrivande för att införa EU-sanktioner mot extremistiska ministrar som driver på för en olaglig bosättningspolitik och aktivt motverkar en framtida tvåstatslösning. Sverige fortsätter dessutom att agera för beslut om ytterligare EU-sanktioner mot extremistiska bosättare som utför våldsdåd mot civila.
* **Granska Israels efterlevnad av associeringsavtalet med EU.** Regeringen stödjer att EU-kommissionen ser över huruvida Israel lever upp till kraven på respekt för mänskliga rättigheter som är fastlagda i associeringsavtalet mellan EU och Israel.

Dessa åtgärder är väl avvägda och träffsäkra. Israel har en självklar rätt att existera och försvara sig. Men även hos den israeliska befolkningen växer protesterna mot krigföringens natur. Pressen behöver öka på den israeliska regeringen och inte minst dess extremistiska ministrar. Sverige gör detta tillsammans med partners inom EU, i enlighet med väletablerad EU-politik.

Samtidigt måste en enad arabvärld sätta maximal press på Hamas att lämna över styret i Gaza till den palestinska myndigheten. Vi ser nu hur människor i Gaza öppet protesterar mot Hamas, trots att det är förenat med livsfara. Deras hjältemod väcker respekt och beundran.

Ser man till den större bilden i Mellanöstern är inte allt så nattsvart som man skulle kunna tro. Det finns flera öppningar just nu som skulle kunna så frön till ett helt nytt Mellanöstern. Den brutala regimen i Syrien har störtats efter ett halvt sekel av skräckvälde. Libanon andas morgonluft. Det pågår samtal om ett möjligt kärnenergiavtal med Iran. Relationerna mellan Iran och Saudiarabien har återupptagits.

Med rätt engagemang från USA, och en arabvärld som är beredd att axla ett större ansvar, skulle regionen kunna transformeras i en positiv riktning. Ett Gaza utan Hamasstyre är ingen omöjlighet, utan en nödvändighet. En återupptagen process mot en tvåstatslösning mellan israeler och palestinier behöver inte ligga så långt borta som man tror. I juni hålls ett högnivåmöte om tvåstatslösningen som Frankrike och Saudiarabien står värdar för.

Världens länder behöver nu mobilisera för att göra detta möjligt. Trycket på framsteg behöver öka. Sverige vill vara pådrivande i den processen.
