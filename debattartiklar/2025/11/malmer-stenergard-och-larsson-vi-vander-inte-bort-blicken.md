# Malmer Stenergard och Larsson: Vi vänder inte bort blicken

Utrikesminister Maria Malmer Stenergard och jämställdhetsminister Nina Larsson, debattartikel, Altinget, den 24 november 2025.

Hederskultur är inte kultur. Det är kvinnoförtryck med religiöst alibi. Och i Sverige har det ingen plats. Det skriver utrikesminister Maria Malmer Stenergard (M) och jämställdhetsminister Nina Larsson (L).

Frihet är ingen självklarhet. Den har kämpats fram, generation efter generation, av kvinnor och män som vägrat låta sig tystas. I dag ser vi hur friheten från förtryck är under attack.

Hedersrelaterat våld och förtryck är ett av vår tids mest brutala kvinnoförtryck. Det handlar om barn och unga som kontrolleras, hotas och bestraffas för att de vill leva sina egna liv. De får inte välja vänner, kläder, utbildning eller kärlek. I värsta fall handlar det om tvångsäktenskap, könsstympning eller mord. Det är verkligheten för tiotusentals flickor i Sverige.

## Tystnaden har kostat liv

Under lång tid valde tidigare regeringar att blunda. Rädslan för att kallas rasist fick gå före flickors rätt till frihet. Den tystnaden har kostat liv. Regeringen gör nu det som borde ha gjorts för länge sedan: vi går till offensiv mot hedersförtrycket.

Sedan förra året är det betydligt enklare att utfärda utreseförbud för barn som riskerar att föras utomlands för att giftas bort, könsstympas eller ”uppfostras” i hederskulturens namn. Det har gett betydande effekt. Antalet utreseförbud har ökat från några dussintal till flera hundra. Det är hundratals barn som tack vare lagändringen kan stanna i Sverige istället för att tvingas utomlands.

Den 1 december kriminaliseras oskuldskontroller, oskuldsoperationer och oskuldsintyg. Det är ett historiskt steg för att skydda flickors kroppsliga integritet. I vår presenterar vi en ny nationell handlingsplan mot hedersrelaterat våld och förtryck. Skola, vård och socialtjänst ska stärkas med kunskap, verktyg och stöd för att upptäcka och agera i tid. Redan i år får myndigheterna också mycket lättare att dela livsviktig information med varandra. Under tidigare regeringar gällde att information bara fick delas i särskilda fall, nu ska information alltid delas om det hjälper till att skydda barn och unga.

Vi förstärker även stödet till kvinno- och tjejjourerna så att fler kvinnor och flickor får en väg ut ur förtrycket. Vår frihet ska gälla alla, oavsett kön, tro eller vem man älskar.

## Kampen stannar inte vid Sveriges gränser

Skolan spelar en avgörande roll. Det är där kampen mot hedersförtrycket ofta måste börja. I många delar av landet lever unga i dubbla världar – en i skolan, en hemma. Läraren, elevassistenten eller skolkuratorn kan vara den första vuxna som ser varningssignalerna, den som ställer frågor, den som märker när någon försvinner. Därför har regeringen tillsatt en särskild utredning för att stärka skolans ansvar och möjligheter att förebygga, upptäcka och stoppa hedersrelaterat våld och förtryck. Varje barn i Sverige ska möta en skola som försvarar deras frihet, inte anpassar sig till förtrycket.

Men kampen stannar inte vid Sveriges gränser.

Jämställdheten globalt är på tillbakagång. Auktoritära krafter vill montera ned decennier av framsteg för kvinnors och flickors åtnjutande av mänskliga rättigheter.

I världen i dag gifts flickor fortfarande bort som barn, utsätts för könsstympning och straffas för att vilja studera. Regeringen driver på inom EU och FN för att fler länder ska kriminalisera barnäktenskap, könsstympning och hedersbrott. Sverige ger stöd till kvinnorättsorganisationer i länder där flickor fortfarande saknar frihet och trygghet.

Att ta strid för kvinnors och flickors rättigheter när auktoritära regimer gör motsatsen är en bärande del av Sveriges utrikespolitik. Från Moskva till Teheran används kvinnors kroppar som ett verktyg för kontroll i allt större utsträckning. Den utvecklingen måste mötas med motstånd. Sverige är och ska fortsatt vara en stark röst för frihet, demokrati och kvinnors rättigheter. Jämställdhet är en frihetsfråga och ett svenskt kärnvärde.

## Hederskultur är inte kultur

Att bekämpa hedersförtrycket handlar om att försvara vår demokrati. När flickor får utbildning, när kvinnor får makt över sina liv, när människor får älska vem de vill – då växer också friheten och tryggheten i hela samhället.

Hederskultur är inte kultur. Det är kvinnoförtryck med religiöst alibi. Och i Sverige har det ingen plats.

Regeringens budskap är enkelt: Vi kommer aldrig att vända bort blicken. Vi kommer att ta kampen – i Sverige, i Europa och i världen – för att varje flicka och kvinna ska ha rätt att leva sitt liv i frihet.

Rätten till ett liv fritt från förtryck ska gälla alla.
