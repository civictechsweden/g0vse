# Fri väg för godstransporter över hela landet

Infrastruktur- och bostadsminister Andreas Carlson, debattartikel, Dagens industri, 10 november 2025.

Väl fungerande godstransporter är en förutsättning för svensk konkurrenskraft och för att hela Sverige ska fungera. Den historiska upprustningen och utbyggnaden av svensk infrastruktur som regeringen påbörjat omfattar hela 1171 miljarder kronor i nästa nationella plan för transportinfrastrukturen 2026–2037.

Nu vänder trenden med att slarva med underhållet. Regeringen har redan skjutit till drygt 3,8 miljarder kronor extra till vägunderhåll i hela landet och det görs i år fler underhållsarbeten än någonsin tidigare i järnvägssystemet.

Sverige är ett handelsberoende land. I en växande ekonomi måste företagen kunna lita på godstransporterna. Globala logistikkedjor säkerställer tillgång till insatsvaror för industrin och levererar färdiga produkter till kunder och butiker.

Sedan regeringen tillträdde har jag prioriterat dialog med företag i olika branscher om deras utmaningar och behov. Resultatet av de inspel vi fått in är att regeringen nu har antagit en godstransportstrategi för ett konkurrenskraftigt näringsliv med fyra fokusområden:

1. Ett intermodalt och effektivt transportsystem.
2. Ett transportsystem med konkurrenskraftiga transporter.
3. Ett robust transportsystem.
4. Ett fossilfritt och resurssnålt transportsystem.

Det sägs ibland att godset inte syns i den allmänna debatten. Ett försenat godståg får sällan samma uppmärksamhet som ett stillastående snabbtåg. Det är helt fel. Godstransporter är en oumbärlig del av vår vardag och vår koppling till omvärlden. Regeringen prioriterar därför åtgärder för att underlätta för godstransporter som stärker förutsättningarna för jobb och tillväxt i hela landet.

Grundläggande i den nya strategin är att alla fyra trafikslag – väg, järnväg, sjöfart och luftfart är lika viktiga för att stärka Sveriges konkurrenskraft. Alla trafikslag behövs för ett sammanhållet transportsystem och för att godset ska komma hela vägen fram krävs ofta omlastning mellan olika trafikslag.

Strategin föreslår därför åtgärder för ett godstransportsystem som är intermodalt och effektivt, fossilfritt och resurssnålt, robust samt tillhandahåller konkurrenskraftiga godstransporter. För att säkerställa strategins genomslag har regeringen beslutat om ett offensivt åtgärdspaket med sex nya regeringsuppdrag till olika myndigheter.

Ett viktigt uppdrag är att Trafikverket ska ta fram en trafikslagsövergripande handlingsplan för långväga godstransporter och genomföra åtgärder i nära dialog med näringslivet. För att möta näringslivets efterfrågan på att använda längre och tyngre fordon anpassas det statliga vägnätet till högre bärighet i snabbare takt. Trafikverket ska även titta på sammanhållande stråk där det statliga vägnätet övergår till kommunal eller enskild väg.

En ändamålsenlig överflyttning av godstransporter mellan sjöfart, järnväg och lastbil ska underlättas och strategin ska därför stimulera utvecklingen av intermodala transporter. För att stärka konkurrenskraften för godstransporter på järnväg satsar regeringen även 885 miljoner kronor per år i miljökompensation 2026–2030.

Regeringens nya godstransportstrategi har även fokus på att stärka Sveriges totalförsvar där svenska transportföretag har en central roll. Geopolitisk oro och ett försämrat omvärldsläge har understrykt vikten av robusta och fungerade transporter även i kris och krig.

Med regeringens nya strategi läggs grunden för en infrastruktur som bidrar till tillväxt och sysselsättning i hela Sverige.

Andreas Carlson, infrastruktur- och bostadsminister
