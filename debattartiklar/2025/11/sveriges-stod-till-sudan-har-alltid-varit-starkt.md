# Sveriges stöd till Sudan har alltid varit starkt

Debattartikel av utrikesminister Maria Malmer Stenergard och bistånds- och utrikeshandelsminister Benjamin Dousa, publicerad i Aftonbladet 5 november 2025.

Inbördeskriget i Sudan mellan den sudanesiska armén (SAF) och rebellrörelsen Rapid Support Forces (RSF) är nu inne på sitt tredje år. Kriget bröt ut våren 2023 när SAF och RSF – som då var del av samma försvarsmakt – vände sig mot varandra och inledde ett krig om vem som skulle styra landet.

Förra veckan nådde konflikten ett nytt kritiskt skede när RSF intog staden El-Fasher, som varit belägrad i ett och ett halvt år. Därmed förlorade SAF den enda militärbasen i Darfur- regionen som sudanesiska armén fortfarande hade kontroll över.

Den redan ofattbart svåra humanitära situationen i Sudan riskerar nu att förvärras ytterligare, samtidigt som landet kan komma att delas upp.

Situationen i Sudan visar hur en statskollaps kan se ut i praktiken. Över 30 miljoner människor är i behov av humanitärt stöd, varav 16 miljoner barn. Svält har konstaterats i tio områden i Sudan, och bristen på rent vatten har gjort att en koleraepidemi har brutit ut.

Nära 12 miljoner människor har tvingats fly sina hem till följd av konflikten, varav de flesta är internflyktingar. Dessutom rapporterar FN:s undersökningskommission att övergrepp begås av båda parterna.

Ett totalt sammanbrott i Sudan skulle riskera att laglöshet, våldsbejakande extremism och migrationsströmmar sprider sig långt utanför landets gränser. Det ligger i Sveriges och EU:s intresse att bidra, dels för att lindra civilbefolkningens lidande, dels för att undvika att situationen eskalerar ytterligare.

Konflikten i Sudan har skapat världens största humanitära kris, men har inte fått den mediala uppmärksamhet den förtjänar i skuggan av krigen i Ukraina och Gaza.

Sverige och EU har gett ett omfattande stöd till den demokratiska rörelsen i Sudan och Sverige var fram till 2023 ett av sju EU-länder med ambassad i huvudstaden Khartoum.

Sedan våren 2023 har alla EU-ambassader i Khartoum evakuerats, men Sveriges ambassad fortsätter sin verksamhet från Stockholm. I somras utsåg regeringen ett särskilt sändebud för Sudan.

Regeringen stödjer även EU:s särskilda representants ansträngningar för att nå eldupphör, humanitärt tillträde och fredsförhandlingar. Sverige står bakom de sanktioner som EU har infört för att öka påtryckningarna på de stridande parterna, och sanktioner mot företag baserade i Förenade Arabemiraten för deras roll i att undergräva den politiska stabiliteten i Sudan.

Dessutom är Sudans befolkning en av de allra största mottagarna av svenskt humanitärt bistånd. Förra året var Sverige den näst största humanitära givaren inom EU. Hittills i år uppgår vårt humanitära och långsiktiga bistånd till Sudan till totalt drygt 600 miljoner kronor. Vi bidrar till att rädda liv och lindra nöd genom att trygga livsmedelsförsörjning, stärka hälso- och sjukvård, vatten och sanitet. Vi stärker skyddet för människor på flykt.

Om två veckor kommer situationen i Sudan att stå på dagordningen när EU:s utrikesministrar träffas i Bryssel. Sverige kommer att fortsätta att vara ett av de EU-länder som talar med tydligast röst i frågan.

Det krävs politisk vilja både från de krigförande parterna och från det internationella samfundet, och då särskilt Gulfstaterna. Sverige kommer att fortsätta sitt engagemang till stöd för Sudans befolkning.
