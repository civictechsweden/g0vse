# "Straffbarhetsåldern ska sänkas till 13 år"

Debattartikel av statsminister Ulf Kristersson, Sverigedemokraternas partiledare Jimmie Åkesson, energi- och näringsminister Ebba Busch och utbildnings- och integrationsminister Simona Mohamsson, Expressen, 10 september 2025.

Den organiserade brottsligheten är ett av vår tids största samhällsproblem. Mellan 2012 och 2022 tredubblades de dödliga skjutningarna i Sverige. Den kriminella ekonomin har växt och beräknas omsätta 100–150 miljarder. Rekryteringen av barn kryper allt längre ner i åldrarna.

Våra partier gick till val på att vända den här utvecklingen och fick väljarnas mandat att få ordning på Sverige. Steg för steg gör vi nu det och vår plan står på tre ben: Vi slår hårt mot det grova våldet, vi stryper den kriminella ekonomin och vi bryter rekryteringen av barn och unga.

Sedan 2022 har antalet skjutningar totalt sett gått ner i Sverige. Hittills i år har de mer än halverats jämfört med rekordåret 2022. Fler allvarliga brott både förhindras och klaras upp. Nya resurser och nya verktyg till polisen och andra myndigheter biter.

Men vi har fortfarande våldsnivåer som inget anständigt samhälle kan acceptera. Och den grova brottsligheten kryper längre ned i åldrarna.

Antalet brottsmisstankar som gäller barn under 15 år har fördubblats på ett decennium. Och de misstänkta i livsfarliga skjutningar har blivit allt yngre.

Den här utvecklingen måste stoppas. För tio år sedan var de här ungdomarna tre, fyra eller fem år gamla och förebyggande insatser borde gjorts då. Socialdemokraternas ansvar för denna slapphet vilar tungt på dem.

Det är uppenbart att dagens system för unga brottslingar inte räcker. Därför tar regeringen krafttag mot unga förbrytare.

Den statliga ungdomsvården förändras och en mer förebyggande socialtjänstlag är på plats sedan den 1 juli. Den nya lagen ställer krav på att socialtjänsten arbetar brottsförebyggande, till exempel med föräldraskapsstöd och stöd till avhoppare. Vi har rivit sekretesshinder mellan skola, socialtjänst och polis så att de kan prata klartext med varandra.

Vi gör det möjligt för polisen att använda hemliga och preventiva tvångsmedel mot barn under 15 år, så att vi kan komma åt beställarna och förhindra brotten innan de begås.

### Viktig av flera skäl

Vi inrättar ungdomsfängelser och minskar ungdomsrabatten kraftigt. För myndiga ungdomar avskaffar vi ungdomsrabatten helt.

Och nu har vi kommit överens om också att sänka straffbarhetsåldern till 13 år för vissa allvarliga brott såsom mord och grova bombdåd. Åtgärden ska vara tidsbegränsad till fem år och är viktig av flera skäl.

För det första är chansen att ett barn bryter en kriminell livsstil större ju tidigare rätt åtgärder sätts in. Genom att sänka straffbarhetsåldern öppnar vi upp hela polisens och Kriminalvårdens verktygslåda i ett tidigare skede.

För det andra har staten en skyldighet att skydda sina medborgare från brott. Påföljder såsom ungdomstjänst, ungdomsvård, ungdomsövervakning eller fängelse möjliggör mer kontroll och återfallsförebyggande insatser. Så skyddar vi alla skötsamma människor bättre samtidigt som vi ger unga kriminella förutsättningar att lämna kriminaliteten bakom sig.

För det tredje är påföljden viktig för brottsoffrets upprättelse och lagstiftningens legitimitet. Det gäller inte minst för unga brottsoffer, som drabbas mest av unga brottslingar.

Och det finns flera andra internationella exempel. I Irland är straffbarhetsåldern 12 år, och 10 år för viss allvarlig brottslighet. I Nederländerna är den 12 år och i England 10.

I det allvarliga läge vi befinner oss i måste vi prova nya åtgärder. Ett är säkert: Om vi gör som vi alltid har gjort, kommer det gå som det alltid har gått. Det är inget alternativ, för vi står på alla skötsamma svenskars sida.
