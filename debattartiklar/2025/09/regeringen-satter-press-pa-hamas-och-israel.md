# "Regeringen sätter press på Hamas och Israel"

Debattartikel av utrikesminister Maria Malmer Stenergard, publicerad i Dagens Industri, torsdag den 4 september 2025.

Det ofattbara lidandet i Gaza måste få ett slut. Vi vill att EU omgående agerar kraftfullt för att sätta press på både Hamas och den israeliska regeringen. Därför har vi tagit initiativ till ett gemensamt brev tillsammans med Nederländerna. I brevet uppmanar vi EU att skyndsamt lägga fram konkreta förslag på hur EU ska öka trycket både på Israels regering och på Hamas.

Den 7 oktober 2023 utförde Hamas det värsta massmordet på judar sedan Förintelsen. 1 200 män, kvinnor och barn mördades av Hamas-terrorister. 251 personer kidnappades. Runt 50 av dem är fortfarande kvar i Gaza. Vi vet inte hur många som fortfarande är vid liv. De fruktansvärda bilderna på gisslan som cyniskt delas av Hamas är förfärliga och en påminnelse till oss alla att Hamas är en terroristorganisation och gör precis det som terroristorganisationer gör. De skapar hat, rädsla och polarisering. Hamas har som uttalat mål att utplåna Israel. Vi får inte glömma att Israel har legitima målsättningar i att få hem gisslan och försvara sig mot Hamas.

Vi moderater kommer aldrig så som vänsteroppositionen slarvigt jämföra denna situation med Rysslands olagliga, oprovocerade invasion av Ukraina. Israel har en rätt att försvara sig. Men den rätten måste utövas i enlighet med folkrätten, och det sätt som den israeliska regeringen bedriver kriget på är oacceptabelt. Den humanitära situationen i Gaza är helt katastrofal och hungersituationen har eskalerat till nya, förödande nivåer. Att blockera mat och annat bistånd till civila i Gaza är oförsvarligt och står i strid med den humanitära rätten. Israel måste även leva upp till sina skyldigheter att skydda civila och civil infrastruktur i enlighet med folkrätten.

Regeringen är förfärad över att antisemitismen har ökat i Sverige, och i synnerhet sedan den 7 oktober 2023. Vi accepterar inte att Mellanösterns konflikter tas till svenska gator och torg. Vi är vänner till det israeliska folket. Men när Israels regering agerar i strid med sina skyldigheter enligt internationell humanitär rätt så har vi en skyldighet att agera.

Det är EU-gemensamma åtgärder som kommer att ha störst effekt. Därför finns också en frustration över att EU:s medlemsländer och EU inte agerar så skyndsamt som situationen kräver. Tillsammans med Nederländerna har vi därför tagit ett initiativ till ett brev till EU-kommissionen, där vi uppmanar EU-institutionerna att skyndsamt lägga fram konkreta förslag på hur EU ska öka trycket, både på Israels regering och på Hamas.

* Sverige och Nederländerna vill omgående suspendera handelsdelen i associeringsavtalet med Israel. Det innebär att frysa tullförmånerna som Israel nu har. För att handelsdelen ska suspenderas krävs att EU-kommissionen först lägger fram detta som ett förslag, vilket man ännu inte gjort. Det är därför vi uppmanar kommissionen till detta i vårt brev. Vi vill också att EU inkluderar kriterier för när och hur en sådan suspendering ska lyftas. Ett beslut om suspendering fattas med kvalificerad majoritet. Det är inte klart att det i nuläget finns kvalificerad majoritet för förslaget. Men det är tydligt att allt fler länder ökar pressen på Israel.
* Vi vill se nya sanktionslistningar mot extremistiska bosättare. Vi vill få konkreta förslag från kommissionen på hur vi ytterligare kan motverka illegala israeliska bosättningar. Bosättningarna och bosättningspolitiken strider mot folkrätten, undergräver tvåstatslösningen och bidrar till en förhöjd konfliktnivå. Det är också därför regeringen tagit initiativ till att införa EU-sanktioner mot enskilda, extremistiska israeliska ministrar som driver på den illegala bosättningspolitiken och aktivt motverkar en framförhandlad tvåstatslösning.
* Vi uppmanar EU:s medlemsstater att omgående besluta om ytterligare sanktionslistningar mot dem som stödjer, underlättar eller möjliggör våldshandlingar från Hamas och ber EU att presentera förslag på hur vi kan sätta ytterligare press på denna terroristorganisation. För individer som listas innebär det inreseförbud och frysta tillgångar i EU. En särskild sanktionsregim har inrättats för att på ett mer effektivt sätt kunna kringskära Hamas finansiering.

I en mycket svår situation gäller det att hålla flera tankar i huvudet samtidigt. Hamas är en terroristorganisation som inte har någon som helst plats i ett framtida styre av Gaza. Samtidigt har Israel ett ansvar gentemot Gazas civilbefolkning. Vi vill sätta press på båda sidor. Krigets fruktansvärda konsekvenser för civilbefolkningen måste få ett slut.

Sverige är ett av de länder i världen som ger mest humanitärt stöd till Gaza sett till absoluta tal och per capita – Sverige är just nu andra största givaren inom EU. Det betyder att det är lastbilar fyllda med mat, som vi varit med och betalat för, som står och väntar vid grindarna till Gaza. Regeringen kommer att fortsätta engagemanget, både internt inom EU, och med regionala aktörer i Mellanöstern och FN, tills en fredlig lösning på kriget uppnåtts som på sikt leder till en framförhandlad tvåstatslösning. Nu måste EU samla sig.

Maria Malmer Stenergard (M)

Utrikesminister
