# Nu tar regeringen krafttag mot hedersförtrycket

Debattartikel av jämställdhetsminister Nina Larsson, utrikesminister Maria Malmer Stenergard, sjukvårdsminister Elisabet Lann och gruppledare för Sverigedemokraterna i riksdagen Linda Lindberg, Svenska Dagbladet, 13 september 2025.

Hedersrelaterat våld och förtryck är ett av de mest allvarliga hoten mot vårt samhälles grundläggande värderingar. Det finns studier som pekar på att uppemot 240 000 unga i Sverige lever under hedersförtryck. Det kan handla om oskuldskrav, risk för tvångsäktenskap, kontroll av relationer och könsstympning. I Botkyrka uppgav över 40 procent av flickorna i nian att de oroar sig för att någon annan ska bestämma deras framtida partner. Detta är inte en marginell företeelse utan ett systematiskt förtryck som drabbar framför allt flickor.

Konsekvenserna av hedersförtrycket är brutala. Unga flickor förbjuds att leka med pojkar i förskolan. De kontrolleras i skolan, på fritiden och i hemmet. Den som bryter mot normerna riskerar hot, misshandel, utfrysning, tvångsäktenskap eller, i värsta fall, så kallat hedersmord. Det här är tortyrliknande förhållanden som vi alla vet existerar i Sverige idag.

Trots att problemen varit kända länge valde Socialdemokraterna, Vänsterpartiet och Miljöpartiet att blunda för dem. Rädslan för att bli kallade rasister vägde tyngre än flickors frihet. Resultatet är ett av de största sveken mot barn och unga i Sverige i modern tid.

Vi gör nu det som borde ha gjorts för länge sedan. Vi arbetar med förslag som innebär skärpta straff för hedersrelaterat våld och förtryck, utökade möjligheter att motverka tvångs- och barnäktenskap och en kriminalisering av tvång att bära slöja.

En särskild utredning ska ta fram förslag på stärkt skydd mot hedersförtryck i förskola och skola, där barn ofta möter tvång och kontroll redan från tidig ålder. Nu står staten på barnens sida.

Nu tar regeringen nästa steg med tre centrala reformer.

1. **Regionalt stöd för dem som drabbats av hedersförtryck.** År 2026 satsar regeringen över 100 miljoner kronor på att kommuner och regioner, tillsammans med länsstyrelserna, ska kunna utveckla stödet för våldsutsatta bland annat genom att etablera och utveckla regionala resurscentrum mot hedersrelaterat våld och förtryck. Trots att problemen varit kända länge saknas resurscentrum i flera län, vilket innebär att de som utsätts för hedersförtryck i stora delar av landet fortfarande står utan specialiserat stöd. Kunskap, stöd och samordning ska finnas nära de utsatta i vardagen – i skolan, socialtjänsten och vården. Tidigare har långsiktighet saknats. Nu inför vi permanenta tillskott för att ändra på det. Vår förväntan är att kommuner och regioner över hela Sverige nu ska ta sitt ansvar och se till att utsatta för hedersrelaterat våld och förtryck får stöd, skydd och hjälp oavsett var de befinner sig.
2. **Förstärkt stöd till kvinno- och tjejjourerna.** Regeringen ökar stödet till kvinno- och tjejjourerna och vissa andra ideella organisationer inom brottsofferområdet med 20 miljoner kronor. En majoritet av jourerna hanterar ärenden som rör hedersrelaterat våld och förtryck, men självklart också det bredare problemet med mäns våld mot kvinnor i olika former. Om vi menar allvar med att bekämpa hedersförtrycket måste vi ge stabilt och långsiktigt stöd till dem som varje dag möter de mest utsatta. Därför höjer vi stödet med 20 miljoner kronor – och de ökade resurserna blir permanenta.
3. **Ny nationell handlingsplan mot hedersrelaterat våld och förtryck.** Den nya planen ska ge myndigheter tydliga uppdrag och resurser för att höja kompetensen och förbättra arbetssätten. 17 miljoner kronor avsätts under 2026 för insatser som stärker hela samhällets förmåga att förebygga och bekämpa hedersrelaterat våld.

Detta är tre centrala reformer. De gör att samhället kan agera mer kraftfullt, samordnat och långsiktigt än tidigare mot det vidriga hedersförtrycket. Men framför allt ger de hopp till de hundratusentals unga i Sverige som i dag lever under förtryck.

Samtidigt fortsätter vårt internationella engagemang för ökad jämställdhet, i en tid då kvinnors och flickors rättigheter globalt är på tillbakagång. Under 2025 är Sverige ordförande i UN Womens styrelse. Det är en unik plattform för att driva det globala jämställdhetsarbetet framåt.

Sverige ska vara ett land där alla människor, oavsett bakgrund, har samma frihet och rättigheter. I Sverige är det inte släkten som bestämmer vem du ska älska, gifta dig med eller hur du ska leva ditt liv.

Nu pågår ett paradigmskifte där samhället tydligt ställer sig på de utsattas sida. Oavsett var i Sverige man bor ska man ha rätt till stöd och hjälp. Friheten att växa upp utan våld, tvång och kontroll är inte förhandlingsbar. Den friheten är svensk lag och svensk värdegrund. Och det är vår skyldighet att säkerställa att den gäller för alla barn i vårt land.
