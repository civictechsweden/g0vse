# Kraftigt ökad satsning på regionala flygplatser

Debattartikel av infrastruktur- och bostadsminister Andreas Carlson och minister för civilt försvar Carl-Oskar Bohlin samt Helena Gellerman, riksdagsledamot och trafikpolitisk talesperson för Liberalerna och Thomas Morell, riksdagsledamot för Sverigedemokraterna och vice ordförande i trafikutskottet. Dagens Industri, den 15 september 2025.

En tillförlitlig infrastruktur behövs för att människor ska få ihop livspusslet och för att företag ska kunna växa och anställa. Samhällskritiska transporter är en del av vårt lands totalförsvar.

Regeringen och Sverigedemokraterna har presenterat en rekordstor infrastrukturram. I nästa nationella plan för transportinfrastrukturen 2026 2037 ökar vi satsningarna med över 20 procent. Det är tillräckligt mycket för att ta igen hela underhållsskulden på vägnätet samt bryta järnvägens negativa utveckling.

Vi är även överens om ytterligare satsningar på infrastrukturen. Förslagen vi nu presenterar är åtgärder som stärker infrastrukturen och tillväxten i svensk ekonomi. I Sverige ska alla ha möjlighet att skapa sig ett gott liv, driva företag och i trygghet bilda familj, oavsett var i landet man bor eller driver sin verksamhet.

Flyget behandlades styvmoderligt av den rödgröna regeringen som införde flygskatt och bromsade Arlandas utveckling. Vi anser tvärtom att flyget behövs för att hela Sverige ska fungera. Inrikesflygets nedgång har dock drabbat många regionala flygplatser som hotas av nedläggning. För att säkra flygplatser i hela Sverige föreslår vi därför kraftigt höjda statliga bidrag till kommuner för driften av regionala flygplatser. Driftbidragen föreslås höjas med 318 miljoner årligen, från dagens 210 till 528 miljoner kronor. Satsningen gör det möjligt att täcka upp till 75 procent av flygplatsernas driftunderskott.

Flygplatser behövs för samhällsviktigt flyg som ambulansflyg samt för krisberedskap och totalförsvaret. Vi föreslår därför en ökning av ersättningen till beredskapsflygplatser med 33 miljoner, från dagens 70 till 103 miljoner kronor. Syftet är att ge full kostnadstäckning för flygplatsernas jourberedskap under tider då flygplatserna är stängda.

Internationell tillgänglighet ökar näringslivets konkurrenskraft, främjar utländska direktinvesteringar och stärker utbildning, forskning och utveckling. För att främja Arlanda och Sverige som besöksland satsar regeringen på att möjliggöra och underlätta etableringen av direktlinjer. Den nya satsningen omfattar 10 miljoner kronor per år.

Regeringen och Sverigedemokraterna är överens om att stärka förutsättningarna för en effektiv godstrafik som främjar jobb och tillväxt i hela landet. Näringslivet exporterar varor långt utanför landets gränser och kapacitetsstarka och hållbara transporter med järnväg och sjöfart är avgörande för logistiken.

För att stärka järnvägens konkurrenskraft och för att bidra till transportsektorns klimatomställning föreslår vi därför att miljökompensationen för godstransporter förlängs och förstärks med ytterligare 335 miljoner, från dagens 550 till 885 miljoner kronor per år.

Cirka 90 procent av Sveriges export sker sjövägen och en större svensk handelsflotta är även viktigt för totalförsvaret. Sverige har idag ett system med tonnagebeskattning av rederier. För att stärka sjöfartens konkurrenskraft och underlätta för fler svenskflaggade fartyg avser vi att föreslå förbättringar av systemet så fler företag och fartyg ska kunna omfattas.

Vi föreslår att Sjöfartsverkets anslag räknas upp med totalt 182,5 miljoner kronor per år. Satsningen minskar behoven av att genomföra besparingar inom främst den samhällsviktiga verksamheten och bidrar till en långsiktig förvaltning av Sjöfartsverkets kanaler.

Omvärldsutvecklingen och tillväxten inom det militära och civila försvaret påverkar behoven av infrastruktur. Den blocköverskridande försvarsöverenskommelsen från i juni i år innebär 50 miljarder kronor i investeringar i civilt försvar, varav en betydande del går till infrastruktur av vikt för totalförsvaret. Trafikverket har fått i uppdrag att vidta åtgärder som syftar till att upprätthålla fortsatt tågfärjetrafik mellan Sverige och Tyskland. Regeringen avsätter 55 miljoner kronor per år för detta ändamål.

Ett angeläget infrastrukturprojekt för totalförsvaret är även en reservhamn till Visby. En reservhamn har stor betydelse för såväl den militära försvarsförmågan som för att möta det civila försvarets behov av alternativ till Visby och förutsättningarna för ett genomförande utreds fortsatt.

Med vår politik är det slut på misskötseln av svensk infrastruktur. I stället lägger vi grunden för ett samhälle där vägarna håller, tågen går i tid och där familjer har råd att resa på semester.

Andreas Carlson, infrastruktur- och bostadsminister

Carl-Oskar Bohlin, minister för civilt försvar

Helena Gellerman,  riksdagsledamot och trafikpolitisk talesperson för Liberalerna

Thomas Morell,  riksdagsledamot för Sverigedemokraterna och vice ordförande i trafikutskottet
