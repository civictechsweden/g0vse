# Budgetnyhet: Nya AI-funktioner för svensk välfärd

Debattartikel av civilminister Erik Slottner, EU-minister Jessica Rosencrantz, gymnasie-, högskole- och forskningsminister Lotta Edholm och Mattias Bäckström Johansson, Sverigedemokraterna. Publicerad i Dagens Industri den 10 september 2025.

Svenska företag har näst högst användning av AI inom hela EU, men vi ser också att näringslivets ställning behöver stärkas för att hänga med i den tuffa globala konkurrensen. Flera myndigheter, kommuner och regioner har också kommit långt, men vi ser samtidigt att många har fastnat i ett utforskande stadium. Idag presenterar vi därför ett antal reformer för AI och data. Det rör sig om 479 miljoner kronor år 2026, med ca 500 miljoner kr beräknat per år för 2027–2030.

Försäkringskassan och Skatteverket kommer på regeringens uppdrag påbörja arbetet med att bygga upp en AI-verkstad för offentlig sektor. I AI-verkstaden ska offentliga aktörer kunna utveckla och dela AI-lösningar med varandra. Om det redan finns fungerande lösningar, exempelvis för att maskera sekretessbelagda uppgifter, ska andra offentliga aktörer inte behöva uppfinna AI-hjulet på nytt. Det sparar både tid och pengar samtidigt som det stärker cybersäkerheten. Det är särskilt viktigt för mindre kommuner som kan ha svårt att bygga upp egen AI-kompetens.

Vi lägger också grunden för en svensk AI-fabrik vid Linköpings universitet. Sverige har en lång och stolt tradition av forskning, företagande och ingenjörskonst, en stark industri och snabbväxande AI-startups. För att ytterligare stärka förutsättningar för forskare och svenska företag att utveckla AI-lösningar behövs tillgång till beräkningskraft och testmiljöer. Vid en AI-fabrik finns kraftfulla datorer, så kallade superdatorer, som är gjorda för att jobba med AI.

Företag, myndigheter och forskare kan använda dessa datorer för att få hjälp med att skapa och utveckla sina egna AI-lösningar. Med hjälp av fabriken kan även start-ups och små företag få tillgång till viktig beräkningskapacitet – en grundbult i AI-utvecklingen. Samtidigt satsar vi ytterligare pengar för att göra det möjligt för Integritetsskyddsmyndigheten att utöka den AI-sandlåda som de driver, som en kompletterande del av AI-verkstaden. I den kan exempelvis företag och kommuner testa sina lösningar innan de börjar användas i verksamheten. Det stärker säkerheten, skyddet av den personliga integriteten och öppnar upp för att fler ska kunna testa sig fram i en kontrollerad miljö, samtidigt som kunskaperna sprids till många.

AI-infrastrukturen är viktig men den behöver också data för att fungera. Data är vår tids guld och en grundförutsättning för teknikutvecklingen. Det är en viktig resurs som vi ska använda smart för att skapa maximal nytta för Sverige. Genom budgeten gör vi det enklare för aktörer i den offentliga förvaltningen att dela information, på ett interoperabelt sätt, vilket bidrar till effektiviseringar, högre kvalitet, och stärkt brottsbekämpning.

För att öka förmågan till god datahantering i den offentliga förvaltningen avsätter vi också medel för att förbereda inrättandet av en svensk vägledande dataförvaltningsfunktion, en så kallad data steward. Samlat bidrar insatserna för datadelning till minskat dubbelarbete, kapar onödig byråkrati och motverkar att information hanteras på fel sätt.

Vi digitaliserar också arkivmaterial vid Riksarkivet så att statens information kan användas för att träna AI-modeller, och som en del av AI-verkstaden stärks medlen till Kungl. biblioteket för träning av svenska språkmodeller baserat på bibliotekets omfattande samlingar. Sveriges medfinansiering för Programmet för ett digitalt Europa förstärks med hundra miljoner årligen för att driva Europas utveckling av säker och effektiv AI, för exempelvis hälsa och sjukvård. Genom att sjukvårdens personal får tillgång till ny teknik kan vi inte bara höja vårdkvaliteten, det kan också rädda liv.

Teknikutvecklingen går fort framåt och därför behöver staten stötta upp. Sverige har en lång historia av innovationer och framträdande teknikföretag. Genom viktiga AI-reformer lägger vi en stabil grund för både näringsliv och offentlig sektor. Samtidigt tillgängliggör vi mer av statens data så att den kan komma till användning i fler delar av samhället. Nu agerar vi för att Sverige ska få fler framgångsrika företag och en effektivare offentlig sektor med högre kvalitet.

**Erik Slottner**, civilminister
**Jessica Rosencrantz**, EU-minister
**Lotta Edholm**, gymnasie-, högskole- och forskningsminister
**Mattias Bäckström Johansson**, partisekreterare Sverigedemokraterna
