# ”Moldavien kan lära oss om rysk propaganda inför riksdagsvalet”

Debattartikel av utrikesminister Maria Malmer Stenergard, bistånds- och utrikeshandelsminister Benjamin Dousa och minister för civilt försvar Carl-Oskar Bohlin. Publicerad i Svenska Dagbladet den 14 augusti 2025.

Den 28 september går Moldavien till parlamentsval.

Det kommer inte bara att forma landets framtida politiska riktning – det är också ett test för en europeisk demokratis motståndskraft mot försök att undergräva själva valprocessen.

Stödet till Ukraina är regeringens främsta utrikespolitiska prioritet, men Rysslands brutala anfallskrig har även haft kännbara konsekvenser för Moldavien. Bland annat har ryska robotar och drönare regelbundet kränkt Moldaviens luftrum. Som ett land i Europas mitt och ett grannland till Ukraina är Moldaviens öde nära sammanflätat med vårt eget.

Inför valet trappar Ryssland nu upp sina försök att destabilisera Moldavien. Vi vet sedan tidigare att det sker genom exempelvis cyberattacker, desinformationskampanjer om landets EU-närmande, falska bombhot och olaglig partifinansiering genom pengar som förs in från Ryssland.

Ryssland arbetar systematiskt, sofistikerat och med stora resurser för att så split i det moldaviska samhället. I samband med presidentvalet och en folkomröstning om EU-anslutning förra hösten uppskattas att 150 000 röster försökt köpas med hjälp av kriminella nätverk kopplade till pro-ryska aktörer.

Rysslands mål är ytterst att stoppa den EU-anslutningsprocess som det moldaviska folket själva har valt.

Sedan början av den fullskaliga ryska invasionen av Ukraina har Sverige stöttat Moldavien med över 1 miljard kronor i reformstöd. Det har varit avgörande för att stärka Moldaviens motståndskraft – och en investering i vår egen säkerhet. Nästan 20 svenska myndigheter är i dag aktiva i Moldavien och stödjer landet inom en rad olika områden – allt från stärkt miljölagstiftning till säkerhetssektorreform. Folke Bernadotteakademien ger stöd med syfte att stärka statsförvaltningen och Myndigheten för psykologiskt försvar bidrar med utbildning kring strategisk kommunikation, för att nämna ett par exempel. Samtliga myndigheters arbete har koppling till Moldaviens EU-anslutningsprocess. Det är ett kvitto på hur omfattande och långsiktigt vårt engagemang i landet är.

Inför det kommande parlamentsvalet kraftsamlar Sverige för att ytterligare stärka Moldaviens demokratiska institutioner. Vi fokuserar vårt stöd till tre avgörande områden:

**1. Skydda valets integritet och motverka olaglig politisk finansiering**

Genom stöd till den moldaviska valkommissionen och civilsamhällesorganisationer om 20 miljoner kronor bidrar vi till att spåra och stoppa olaglig politisk finansiering som används för att köpa röster och påverka valresultat. Genom Sidas och Folke Bernadotteakademins stöd till valövervakning och tillgång till valinformation stärker vi förutsättningar till ett fritt och rättvist val.

**2. Stärka motståndskraften mot cyberhot**

Cyberattacker är ett av de främsta verktygen i dagens hybridkrigföring. Tillsammans med svenska expertmyndigheter och EU-partners hjälper vi Moldavien att skydda sina valregister, myndighetssystem och informationsinfrastruktur från intrång och manipulation. Genom stöd från Sverige och andra givare har Moldavien etablerat ett nytt nationellt utbildningscenter inom cybersäkerhet. Som ett konkret svar på Moldaviens utmaningar inleder Myndigheten för samhällsskydd och beredskap (MSB) nu också ett samarbete med cybersäkerhetsmyndigheten i Moldavien, bland annat genom att sända personal för att bidra till arbetet på plats.

**3. Bekämpa desinformation**

Regeringen ger nu ett riktat stöd till organisationen National Democratic Institute (NDI), som har lång erfarenhet av att främja fria val i världens mest utsatta regioner. Insatsen ska bland annat fokusera på kartläggning av desinformation och fördjupade opinionsmätningar samt anpassat stöd i hur resultaten kan omsättas i strategisk kommunikation och valarbete. Detta för att motverka antidemokratisk propaganda och stödja medborgarnas tillgång till oberoende information.

Detta är inte bara ett stöd till Moldavien – det är också ett sätt för Sverige att lära och förbereda sig inför nästa års val här hemma.

De metoder som Ryssland använder i Moldavien är desamma som vi ser i andra delar av Europa. Genom att arbeta på plats i Moldavien får svenska myndigheter värdefulla insikter i hur vi kan skydda våra egna demokratiska processer från otillbörlig påverkan.

Sveriges engagemang i Moldavien är ett uttryck för vårt intresse av säkerhet och stabilitet i vårt närområde, men också för en djup övertygelse: att varje folk har rätt att själva välja sin framtid.

När Moldavien nu står inför ett avgörande val, står Sverige vid dess sida – med resurser, kunskap och ett orubbligt stöd för demokrati, fria val och europeisk samhörighet.

**Maria Malmer Stenergard,** utrikesminister

**Benjamin Dousa,** bistånds- och utrikeshandelsminister

**Carl-Oskar Bohlin,** minister för civilt försvar
