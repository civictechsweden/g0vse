# "Nya initiativ för att driva AI utvecklingen framåt"

Debattartikel av civilminister Erik Slottner. Publicerad i Dagens Industri den 25 augusti 2025.

På flera håll i landet minskar befolkningen samtidigt som det råder kompetensbrist. Det ställer höga krav på inte minst kommuner, regioner och myndigheter. För att möta välfärdens utmaningar behöver därför användningen av AI öka. Tekniken har stor potential att avlasta personalen, förbättra kvaliteten på offentliga tjänster, och effektivisera verksamheten.

För att stärka Sveriges förmåga inom AI har regeringen nu inrättat ett särskilt AI-sekretariat på Finansdepartementet, med uppgiften att bland annat ta fram en svensk AI-strategi. Samtidigt har vi kallat till oss ett stort antal myndigheter för att diskutera hur vi kan öka användningen av tekniken.

AI-teknik kan användas till mycket, men den är särskilt effektiv för att hitta mönster och sammanställa stora mängder information. Tekniken kan exempelvis underlätta bildanalys inom sjukvården, upptäcka skrivsvårigheter i skolan i ett tidigare skede och bevilja bygglov på några minuter. Om det införs på rätt sätt kan den avlasta personalen avsevärt – särskilt inom välfärden.

EU presenterade nyligen statistik på att svenska företag har näst högst användning av AI inom hela unionen. Det är glädjande siffror men nu behöver offentlig sektor också få upp farten, både när det gäller användning och utveckling. Även om flera myndigheter har kommit långt är många kvar i ett utforskande stadie kring AI-användningen. Samtidigt är det endast fåtal större myndigheter som har förutsättningar att utveckla språkmodeller och endast 45 av 600 aktörer i den offentliga förvaltningen har förutsättningar att utveckla AI-lösningar. I många fall saknas teknisk infrastruktur, datamognad och kompetens.

I slutet av förra året presenterade regeringens AI-kommission flera förslag på hur Sverige kan stärka sin ställning på AI-området. Flera av förslagen har redan blivit verklighet och många är på gång. Vi har bland annat satsat kraftigt på forskning, tagit fram riktlinjer för användningen av generativ AI inom offentlig sektor, och agerat för att det ska bli lättare att dela data. Nu tar vi ytterligare steg genom att inrätta ett AI-sekretariat på Finansdepartementet som bland annat ska arbeta med att ta fram en AI-strategi.

Nu i dagarna har vi också kallat till oss 25 myndigheter för ett möte om hur vi kan utveckla användningen av AI i Sverige. Dessa myndigheter har sedan tidigare haft i uppdrag av regeringen att redovisa hur de använder AI, vilka utbildningar som erbjudits till personalen och hur man samarbetar med andra myndigheter i frågan.

Myndigheter använder redan idag AI inom en rad olika områden – allt från att övervaka utbrott av afrikansk svinpest till att identifiera träd som angripits av granbarkborre. Men fler offentliga aktörer behöver komma igång för att samhället ska kunna dra större nytta av den enorma potential som finns. Genom att samla erfarenheterna kan vi sprida goda exempel och uppmuntra fler att börja använda tekniken.

Men för att kunna sprida goda exempel är det också viktigt att det finns plattformar för utbyte. Därför lägger vi grunden för en så kallad AI-verkstad. I den ska myndigheter, kommuner och regioner kunna dela lösningar och kunskap med varandra. I stället för att varje enskild myndighet tar fram egna AI-lösningar för att maskera sekretessbelagda uppgifter kan de återanvända lösningar som redan finns. Det har potential att spara mycket pengar och arbetstid – samtidigt som det stärker cybersäkerheten.

En annan viktig del i att snabba på användningen och utvecklingen av AI är att kunna testa sig fram i en kontrollerad miljö. Integritetsskyddsmyndighetens AI-sandlåda ska därför utökas så att fler ska kunna få stöd och vägledning i hur lagar och regler kring tekniken faktiskt fungerar. Myndigheter och företag kan på så vis testa sina lösningar innan de börjar användas i verksamheten – vilket stärker både säkerheten och effektiviteten. Det är framförallt viktigt för små - och medelstora företag.

Digitaliseringen i samhället går snabbt och för att hänga med i utvecklingen behöver vi arbeta brett. Tekniken är i många fall redo att användas och nu ligger fokus på att sprida bra lösningar mellan kommuner, regioner och myndigheter. Det nya AI-sekretariatet, möjligheten att återanvända lösningar och spridningen av goda exempel bidrar till att stärka användningen av tekniken inom stora delar av samhället. För att välfärden ska kunna stå stark även i framtiden behöver vi använda fler verktyg som kan avlasta personalen, kapa i byråkratin och förbättra tjänsterna.

**Erik Slottner**, civilminister
