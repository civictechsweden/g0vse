# Gårdsförsäljning kan bli verklighet redan 2025

Regeringen arbetar just nu med att ta fram ett lagförslag för att möjliggöra gårdsförsäljning av alkoholhaltiga drycker. Att vi vill tillåta småskalig och hantverksmässig gårdsförsäljning kommer vara positivt för besöksnäringen på landsbygden, och är något som många väntat länge på. Nu kan vi meddela en tidplan för processen framåt, skriver Jakob Forssmed (KD), Johan Hultberg (M) och Jakob Olofsgård (L) i en debattartikel i Expressen den 12 september 2023\.


Redan i opposition lyckades vi samla en riksdagsmajoritet bakom förslaget om att möjliggöra gårdsförsäljning i begränsad utsträckning, under förutsättning att Systembolagets monopol upprätthålls.

Det resulterade i en utredning med konkreta förslag som kommer utgöra utgångspunkt i det kommande lagförslaget. Det har pratats länge nog om gårdsförsäljning i Sverige – nu är det dags att göra slag i saken.

Vår ambition är att den som har en småskalig hantverksmässig produktion av vissa alkoholdrycker ska kunna sälja sina produkter direkt till besökare, i begränsad utsträckning där de tillverkas. Det skulle till exempel kunna handla om att du får möjlighet att köpa med ett par flaskor vin från den närbelägna vingården efter en trevlig rundtur.

Som ett komplement till att kunna handla på Systembolaget ska man kunna köpa med sig något vid sitt besök på till exempel en vingård. I de flesta andra europeiska länder är detta en självklarhet.

## Positivt för besöksnäringen

Det gäller även vårt grannland Finland som också, likt Sverige, har ett alkoholmonopol. Förutsättningen för förslaget är att Systembolagets monopol värnas. Förslaget kommer innehålla begränsningar som är nödvändiga för att upprätthålla detaljhandelsmonopolet, som i sin tur är en viktig del i en alkoholpolitik som värnar om folkhälsan.

Gårdsförsäljning kommer också vara positivt för besöksnäringen. För den som vill göra sin småskaliga produktion till en destination faller nu den sista pusselbiten på plats: Möjligheten att faktiskt erbjuda besökare en möjlighet att köpa med sig den dryck som man ägnat så många tusentals timmar åt att förfina.

Nu ligger fokus på att så snabbt som möjligt ta fram ett förslag som håller EU\-rättsligt och anmäla detta hos kommissionen. Regeringen bedömer att lagändringen kan träda i kraft någon gång i början av 2025, men det förutsätter en EU\-process som inte drar ut på tiden.

Nu är det dags för gårdsförsäljning även i Sverige.


Av Jakob Forssmed (KD), socialminister, Johan Hultberg (M), gruppledare i socialutskottet, Jakob Olofsgård (L), folkhälsopolitisk talesperson
