# "Regeringen går fram med ytterligare åtgärder för att snabba på tillståndsprocesserna"

Klimatomställningen är en av vår tids största utmaningar - men den innebär också enorma möjligheter. Svenska företag är idag världsledande och ligger i framkant när det kommer till att elektrifiera sina verksamheter och skapa nya klimatsmarta produkter, skriver Ebba Busch, energi- och näringsminister och Romina Pourmokhtari, klimat- och miljöminister, tillsammans med Mats Green, gruppledare för Moderaterna i riksdagens näringsutskott och Martin Kinnunen, miljö- och klimatpolitisk talesperson för Sverigedemokraterna i en debattartikel i Dagens industri den 18 september 2023.

Omställningen måste gå snabbt och kräver stora investeringar, vilket innebär ett högt risktagande för företag och investerare. Oförutsägbara, långa och ineffektiva miljöprövningar riskerar att leda till att sådana investeringar blir dyrare än planerat och att arbetet försenas.

Det är idag vanligt att företag ser dagens tillståndsprocesser som just ett stort hinder för att ställa om sina verksamheter. Det vill regeringen ändra på. Sedan vi tillträdde har vi prioriterat att vidta en rad åtgärder för att kunna öka tempot i klimatomställningen och möjliggöra industrins omställning.

Vi har bland annat fattat en rad beslut som skapar bättre förutsättningar för en kraftfull utbyggnad av svensk fossilfri elproduktion. Att vi har mer fossilfri el, som är pålitlig och finns tillgänglig till rimliga priser, är centralt för att elektrifieringen ska lyckas och för att de stora industriprojekt som utvecklas ska kunna bedrivas.

Regeringen tar dessutom ett helhetsgrepp kring tillståndsprocesserna. I juni tillsatte vi en ambitiös utredning om förkortade och förenklade tillståndsprocesser, som ska se till att processen från ansökan till beslut går snabbare, blir enklare, mer effektiv och mer förutsägbar. Parallellt med detta arbetar regeringen med att genomföra delar av de förslag som tidigare lämnats av Miljöprövningsutredningen, samt beredning av Klimaträttsutredningens slutbetänkande.

Nu går vi fram med ytterligare satsningar i den kommande budgeten för att snabba på tillståndsprocesserna. Vi tillför under nästa år 100 miljoner kronor till länsstyrelserna för miljötillsyn, tillsynsvägledning och miljöprövning och tio miljoner till Sveriges Domstolar, så att de kan effektivisera sitt arbete med att hantera tillståndsprövningarna.

Det är välbehövliga medel som ser till att de berörda myndigheterna har de resurser de behöver för att snabbare kunna processa de ansökningar som ligger på deras bord.

Det måste vara enkelt att kunna starta och driva verksamheter med stor samhällsnytta. Sverige har en stark miljölagstiftning, och det är en också en konkurrensfördel för svenska företag. Det är själva tillståndsprocesserna som måste bli enklare och effektiverare.

Industrin står redan nu redo att göra de stora investeringar för klimatomställningen som är viktiga för vår resa mot nettonoll utsläpp, och byråkratin får inte sätta käppar i hjulet för det arbetet. När vi nu skjuter till mer medel till länsstyrelserna och Sveriges Domstolar, bidrar vi till bättre förutsättningar för klimatomställningen och Sveriges konkurrenskraft och tillväxt.

Romina Pourmokhtari, klimat- och miljöminister

Ebba Busch, energi- och näringsminister

Mats Green, gruppledare för Moderaterna i riksdagens näringsutskott

Martin Kinnunen, miljö- och klimatpolitisk talesperson för Sverigedemokraterna
