# Allas nyårslöfte bör vara bättre hemberedskap

Minister för civilt försvar Carl-Oskar Bohlin, debattartikel, Expressen, den 31 december 2022.

Det säkerhetspolitiska läget är ett av de sämsta sedan andra världskrigets slut. Sveriges civila försvar och beredskapen i hela samhället behöver stärkas. Centralt i det arbetet är varje svensks egen beredskap. Om du just nu funderar över vilket ditt nyårslöfte för 2023 ska vara har jag ett förslag: Förbättra din egen hemberedskap och gör därigenom en insats, inte bara för dig själv, utan också för dina medmänniskor och Sverige.

Sverige står inför de största utrikes-, säkerhets- och försvarspolitiska prövningarna i modern tid. Det försämrade omvärldsläget är också en av anledningarna till mitt nya uppdrag. För första gången på 77 år har regeringen tillsatt en minister med ansvar för civilt försvar.

Regeringen genomför en historiskt stor satsning på återbyggnaden av det civila försvaret. Vi skjuter till nästan en miljard kronor för 2023, utöver de pengar som man sedan tidigare är överens om i det blocköverskridande försvarsbeslutet.

I ljuset av Rysslands brutala krigföring – där civil infrastruktur och civilbefolkning snarare än att fredas har blivit strategiska mål för Ryssland – är det uppenbart att det väpnade angreppet ska vara dimensionerande för det civila försvaret. Klarar vi av att hantera ett väpnat angrepp kommer vi också klara av att hantera en kris, som en naturkatastrof eller strömavbrott. Det civila försvaret måste kunna skydda civilbefolkningen och civil infrastruktur såväl som stödja det militära försvaret i dess uppgifter.

Vi har en gedigen uppgift i att förbättra vår beredskap. Staten, kommuner, regioner, näringslivet och civilsamhället har viktiga funktioner i det civila försvaret. Men den mest grundläggande beståndsdelen i vår beredskap och motståndskraft är varje enskild svensk. Samhällets förmåga att motstå kriser och krig hänger på vår personliga beredskap, försvarsvilja och kristålighet.

Jag vill därför uppmana alla stärka sin personliga beredskap, eller sin hemberedskap som det kallas. Förhoppningsvis slipper den att komma till användning. Men det är inte ursäkt för att inte vara förberedd. Rent konkret innebär det:

* Förbered dig för att kunna klara dig sig utan samhällets hjälp i en vecka, men gärna längre. Med rätt förberedelser kan du klara en besvärlig situation bättre, oavsett vad som har hänt.
* Gör en plan för hur du kan ordna med vatten, mat, kommunikation och värme i bostaden under en vecka.
* Följ MSB:s råd och rekommendationer och införskaffa saker som är bra att ha hemma, till exempel: radio som går på batterier eller vev, ficklampa och pannlampa med extra batterier, tändstickor och levande ljus, flaskor och dunkar med vatten, stormkök med bränsle, samt sovsäckar och filtar.

Personlig beredskap är en solidaritetshandling med dig själv, din familj och ditt land. Att göra sin plikt i det lilla innebär att hjälpa till i det stora. Varje invånare som i normalfallet klarar sig utan hjälp från samhället måste vara beredda att göra det även när samhället är stört i sina mest grundläggande funktioner. Är du själv förberedd kan samhället fokusera på att hjälpa dem som har svårast att klara sig själva.

Så om du går och funderar på ditt nyårslöfte har jag ett råd. Stärk din personliga beredskap. Vi behöver alla hjälpas åt – för Sveriges bästa.

Carl-Oskar Bohlin

Minister för civilt försvar
