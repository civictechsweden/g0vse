# Försvarsinnovation blir avgörande på framtidens slagfält

"Framtidens försvar kommer till stora delar avgöras av förmågan att omsätta ny teknik till innovationer som kan användas på slagfältet", skriver försvarsminister Pål Jonson (M) i en debattartikel i Dagens industri, den 29 maj 2023, i samband med att försvarsinnovationsinitiativet lanserades.


Sverige har en lång tradition av innovation och nytänkande. Från Alfred Nobel, via SKF, Ericsson och Astra Zeneca, till Spotify och iZettle. I EU räknas vi som unionens främsta innovationsland (European Innovation Scoreboard 2022\) och i 2022\-års Global Innovation Index rankas vi på tredje plats i världen, efter Schweiz och USA.

Historiskt har försvars\- och säkerhetssektorn drivit på den civila utvecklingen av teknik och innovation, i dag är förhållandet det omvända. Vår innovationskapacitet är fortsatt vår i särklass viktigaste konkurrensfördel, på såväl det militära som det civila området. Kriget i Ukraina visar på den avgörande betydelsen av att snabbt kunna utveckla och nyttja nya tekniker och förmågor i en militär kontext. Innovativa idéer och system – och förmågan att fånga upp, testa och omsätta dem i verkligheten – ger ett taktiskt och operativt övertag på såväl dagens som framtidens slagfält.

I Sverige har vi en världsledande försvarsindustri. En förutsättning för detta har varit vår försvarsinnovationsförmåga, det vill säga vilja att utveckla och nyttja ny och banbrytande teknik i vår försvarsmateriel. Ett mindre land som Sverige bygger inte enbart säkerhet på antalet flygplan, ubåtar eller stridsvagnar, utan också på att innovationen och styrkan i de plattformar och system vi nyttjar är världsledande.

Vi behöver dock agera för att även framgent vara världsledande på försvarsinnovationsområdet. I framtiden kommer graden av innovation att utgöra en mycket viktig konkurrensfördel i såväl fred, kris och krig.

För att bereda väg och möjliggöra detta lanserar regeringen i dag försvarsinnovationsinitiativet. Med initiativet hoppas vi identifiera vilka förutsättningar och verktyg som behöver utvecklas för att ytterligare stärka försvarsindustrin i Sverige genom att höja innovationsförmågan \- och på sikt säkerställa en världsledande roll inom försvarsinnovation.

Internationellt pågår flera olika initiativ inom försvarsinnovation. Nato har sitt innovationsprogram DIANA, till vilket Sverige kan ansluta när vi blir medlemmar, och sin Nato Innovation Fund (NIF).  Och inom EU har vi nyligen beslutat om att öka engagemanget inom det permanenta strukturerade partnerskapet (PESCO) med fokus på bland annat innovation och forskning.

Men vi behöver också öka vår nationella förmåga att nyttiggöra framväxande och omvälvande teknik i form av innovationer på det militära området. I en alltmer polariserad värld, blir det viktigt att vi tillsammans med våra likasinnade, även på längre sikt, behåller vårt tekniska övertag. I försvarssyfte behöver vi ta fram plattformar och system som är mer effektiva och avancerade än våra motståndares. Här behöver även FMV, FOI och Försvarsmaktens förmåga att fånga upp och arbeta med framväxande teknologier ur både ett tekniskt\- och systemperspektiv öka.

Förutsättningarna för samverkan mellan den civila sektorn och försvarssektorn behöver bli bättre. Inte minst eftersom ny teknik som tas fram av civila företag, för civil användning, också används av försvarsindustrin i militära tillämpningar. Det finns också exempel på det omvända. Vi behöver en dynamisk mix och ett ekosystem av innovativa mindre och större företag som tillsammans bidrar till att nyttiggöra ny och omvälvande teknik i både civila och militära sammanhang. Vi behöver dessutom världsledande forskning och myndigheter som arbetar proaktivt med att främja innovation.

Som ett första steg i initiativet träffar jag i dag ett antal myndigheter och företag verksamma på försvarsområdet för en strategisk dialog om hur vi på bästa möjliga sätt arbetar med försvarsinnovationssystemet. För det är ett system, med bland annat myndigheter (inkl. universitet och högskolor) och företag som ska samverka för att vi ska lyckas. Kan vi överbrygga traditionella sektorsgränser blir vi också resurseffektiva, samtidigt som vi utnyttjar de goda förutsättningar för samverkan som finns i ett förhållandevis litet land med ett begränsat antal aktörer. Fler dialoger med relevanta aktörer kommer följa under året. Målet är att initiativet ska mynna ut i ett antal konkreta åtgärder för såväl industri som stat. Genom att bygga vidare på och utveckla den svenska innovationskraften så skapar vi tillsammans ett starkare och säkrare Sverige \- i dag såväl som i framtiden.

Pål Jonson Försvarsminister (M)
