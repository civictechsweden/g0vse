# ”Regeringen avser att ge Folkhälsomyndigheten i uppdrag att se över om fler grupper, däribland män som har sex med män, ska erbjudas HPV-vaccin. ”

Debattartikel av sjukvårdsminister Acko Ankarberg Johansson, den 2 augusti 2023\.


Cancer är den näst dödligaste sjukdomen i Sverige och väntas inom kort bli den dödligaste. Det finns dock en cancerform, livmoderhalscancer, som går att utrota i närtid. Virusets som kan orsaka livmoderhalscancer är humant papillomvirus (HPV) och infektionerna kan även kopplas till flera olika cancerformer som drabbar män. Det gäller inte minst cancer i svalg, penis och anus.

Regeringen avser att ge Folkhälsomyndigheten i uppdrag att utreda behovet av ett vaccinationserbjudande till män och pojkar som inte fått det via det allmänna vaccinationsprogrammet. Myndigheten ska även se över behovet av ett särskilt vaccinationserbjudande för män som har sex med män, transpersoner och personer som lever med HIV. Anledningen till detta är att män som har sex med män har ökad risk för att utveckla analcancer, en cancerform som är starkt associerad med HPV\-infektion. Även personer som lever med hiv har en förhöjd risk att få HPV\-relaterad cancer.

Kunskapen om vaccinationen mot HPV har ökat markant sedan det först infördes år 2010 inom det barnvaccinationsprogrammet för flickor. Efter att Folkhälsomyndigheten 2017 föreslog att även pojkar skulle inkluderas var jag som ordförande i riksdagens socialutskott drivande i frågan. Sedan 2020 vaccineras även pojkar inom elevhälsan, men den dåvarande socialdemokratiskt ledda regeringens senfärdighet i frågan har gjort att det kan finns ett större uppdämt behov utav att vaccinera. HPV\-vaccin för pojkar är en jämställdhetsfråga eftersom cancerformerna kopplade till HPV även kan drabba pojkar och män. Smittspridningen kan också minska vilket innebär ett indirekt skydd för både ovaccinerade pojkar och flickor.

För att intensifiera utrotandet av livmoderhalscancer har staten i överenskommelsen med Sveriges Kommuner och Regioner om en jämlik och effektiv cancervård 2023 avsatt 25 miljoner kronor för att utrota livmoderhalscancer. Satsningen beräknas fortsätta årligen fram till 2027\.

Samtliga regioner har infört eller planerar att införa en så kallad catch\-up vaccination av kvinnor födda 1994–1999 som inte har erbjudits vaccin i skolvaccinationsprogrammet för att påskynda utrotningen.

Men det krävs ytterligare krafttag för att utrota livmoderhalscancer och stoppa spridningen av andra HPV\-relaterade cancerformer. Kliniska studier har visat att HPV\-vaccin kan skydda mot förstadier till cancer i ändtarmsöppningen (analcancer) och mot kondylom. Det är känt att pojkar svarar på HPV\-vacciner med att bilda antikroppar på samma sätt som flickor.

Ungefär 300 män drabbas varje år av HPV\-relaterad cancer och män som har sex med män är särskilt utsatta. Därför finns det all anledning att se över nuvarande rekommendationer.

Cancer är en av våra största folksjukdomar och drabbar idag en tredjedel av alla svenskar. Regeringen arbetar aktivt på flera olika nivåer och sätt för att intensifiera arbetet med prevention, behandling och rehabilitering. HPV\-relaterade cancerformer är en viktig del i detta och vi ser fram emot att ta del av Folkhälsomyndighetens analys om vilka grupper som särskilt kan behöva vaccination.

Acko Ankarberg Johansson (KD), sjukvårdsminister
