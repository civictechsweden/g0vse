# Remiss av Lantmäteriets promemoria En rikstäckande digital registerkarta, m.m.

Här kan du ta del av till vilka instanser som regeringen har remitterat Lantmäteriets promemoria En rikstäckande digital registerkarta, m.m.

Regeringen har i propositionen 2009/10:224 Ett sammanhängande system för geografisk miljöinformation gjort bedömningen att reglerna som medger möjlighet att föra manuell registerkarta bör upphöra att gälla samt att berörda kommunala lantmäterimyndigheter bör övergå till att i stället föra den i fastighetsregistret ingående digitala registerkartan. Övergången ska vara genomförd senast vid utgången av år 2017.

[Prop. 2009/10:224 Ett sammanhängande system för geografisk miljöinformation](/rattsliga-dokument/proposition/2010/06/prop.-200910224)

Lantmäteriet delar regeringens bedömningar och föreslår därför i en promemoria att nödvändiga ändringar görs i de författningar som rör manuell registerkarta och kommunala lantmäterimyndigheters möjlighet att själva ansvara för drift och förvaltning av system för automatiserad behandling av registerkartor.

Lantmäteriets promemoria har skickats på remiss och remissvaren ska ha kommit in till Justitiedepartementet senast den 10 juni 2016.
