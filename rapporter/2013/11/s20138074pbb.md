# Vissa bestämmelser i förslag till lag om färdigställandeskydd

I likhet med vad som gäller i den nuvarande lagen om byggfelsförsäkring m.m. ska det i den nya lagen om färdigställandeskydd regleras att ett avtal om färdigställandeskydd ska innehålla villkor om att den som svarar för skyddet, och som har betalat ut ersättning på grund av skyddet, övertar den rätt till ersättning som konsumenten kan ha mot den som på grund av avtal eller eget vållande eller på annan grund är ersättningsskyldig med anledning av felet eller skadan (regressrätt). Till skillnad från dagens reglering ska regressrätten däremot gälla utan villkor om att konsumenten först själv ska kunna ta ersättning i anspråk. I likhet med vad som gäller i den nuvarande lagen ska det i den nya lagen om färdigställandeskydd finnas ett förbud mot att i efterhand träffa avtal som medför att villkoren i ett färdigställandeskydd inte längre uppfyller kraven på vad ett skydd ska innehålla enligt lagen. I den nya lagen klargörs att förbudet gäller för de parter som ingått avtalet och inte bara för den som svarar för skyddet och för konsumenten.
