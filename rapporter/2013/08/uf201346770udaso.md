# Ingångsvärden för Sidas framtagande av resultatförslag för Sveriges bistånd till Afghanistan för perioden 2015-2019

Afghanistan är ett av världens fattigaste länder. I FN:s rapport om mänsklig utveckling från 2013 rangordnas Afghanistan totalt som 175 av 186 länder, och näst sist avseende jämlikhet mellan könen. Statens förmåga att leverera grundläggande service till medborgarna är mycket begränsad.

Landet och befolkningen är djupt sargade av den konflikt som alltjämt pågår. För en hållbar ekonomisk tillväxt krävs bl.a. att våldet minskar. Mödra\- och barnadödligheten är hög. Läskunnigheten är låg, särskilt bland kvinnor och flickor. Viktiga näringar i landet är jordbruk och boskapsskötsel. Den omfattande korruptionen och informella ekonomin utgör hinder för utveckling i landet.

Sverige har engagerat sig i Afghanistan genom såväl civila som militära insatser, inklusive i de norra provinserna. Den långvariga svenska närvaron har genererat erfarenheter för Sveriges fortsatta engagemang. Vid Tokyo\-konferensen i juli 2012 gjorde världssamfundet ett flerårigt åtagande till Afghanistan om 16 miljarder dollar till 2017\. Sverige aviserade avsikten att stödja Afghanistan under perioden 2015\-2024 med ett indikativt volymspann på 8\-8,5 miljarder kronor inom konceptet Five E’s for Afghan Development: Empowerment (stöd till den egna förmågan), Education (utbildning), Employment (sysselsättning), Enterprise (privatsektor\- och landsbygdsutveckling) och Economic Integration (ekonomisk integration).
