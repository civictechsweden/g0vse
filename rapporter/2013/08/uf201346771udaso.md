# Ingångsvärden för Sidas framtagande av resultatförslag för Sveriges bistånd till Kambodja för perioden 2014-2018

Kambodja har haft en snabb ekonomisk tillväxt under 2000\-talet och fattigdomen har mer än halverats mellan 2004 och 2011 vilket innebär att Kambodja uppnått delar av det första Milleniemålet (MDG 1\). Kambodja är dock fortfarande det näst fattigaste landet i Sydostasien och står inför många utmaningar de närmaste åren. Det gäller såväl politiskt och socialt som ekonomiskt och demografiskt. Kambodja anses även vara det sjätte mest klimatutsatta landet i världen. Kapaciteten för att genomföra åtgärder för klimatanpassning är låg.

Kanalerna för demokratiskt ansvarsutkrävande och insyn är dåligt utvecklade. Rättssystemets brist på oberoende och kapacitet leder ofta till godtycklig tillämpning av lagar och regler. Korruptionen är utbredd och kränkningar av de mänskliga rättigheterna sker.

Sveriges bistånd till Kambodja inleddes 1979 och Sverige är idag en av få bilaterala givare inom EU\-kretsen. Det svenska mervärdet består främst i att främja öppenhet och ansvarsutkrävande samt lika rättigheter och möjligheter för alla.
