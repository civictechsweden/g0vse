# Trängselskatt

Lagen om trängselskatt ska gälla hela Sverige, men kommer under en försöksperiod endast att gälla vid in- och utpassage till/från Stockholms innerstad.
Trängselskatt ska betalas av personbilar och lastbilar. Undantagna är utryckningsfordon, de flesta bussar, motorcyklar, militära fordon och bilar som är registrerade utomlands. Det är ägaren till bilen som är den skattskyldige. Den som har parkeringstillstånd för rörelsehindrade kan ansöka om att bli befriad från skatt för en bil.
Skatten tas ut när bilen passerar en betalstation och ska betalas inom fem vardagar. Lagen om trängselskatt innehåller dessutom bestämmelser om dröjsmålsavgift, omprövning, anstånd och överklagande.
I promemorian finns särskilda förslag som rör försöksverksamheten i Stockholms kommun. Bilresor mellan Lidingö och övriga länet är skattebefriade, om bilen passerar in och ut ur Stockholms kommun inom 30 minuter. Essingeleden ska för närvarande inte omfattas av de skattebelagda passagerna.
Skatten ska tas ut måndag-fredag kl. 06.30-18.30, då beloppet varierar mellan 10, 15 och 20 kronor. Övrig tid, d v s kvällar och helger, behöver inte skatt betalas. Maximalt belopp per dag är 60 kronor.
