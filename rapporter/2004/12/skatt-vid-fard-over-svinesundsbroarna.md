# Skatt vid färd över Svinesundsbroarna

I promemorian lämnas förslag till en lag om skatt vid färd över vissa broförbindelser. Enligt ett avtal mellan Sverige och Norge ska en avgift tas ut för färd över den nya bron som byggs på Europaväg 6 över Idefjorden vid Svinesund, liksom över den befintliga bron. Ett gemensamt betalsystem ska inrättas. Betalning för färd över dessa broar är att betrakta som ett skatteuttag och kommer därför att regleras i skattelagstiftning.
Promemorian föreslår att skatt i princip ska tas ut för alla motordrivna fordon som passerar över någon av Svinesundsbroarna, oavsett om och i vilket land fordonet är registrerat. Motorcyklar, mopeder, utryckningsfordon samt motordrivet fordon som är registrerat på ägare som omfattas av lagen om immunitet och privilegier i vissa fall, är undantagna från skatteplikt.
Promemorian skickades den 10 december 2004 ut på remiss. Sista svarsdatum från remissinstanserna är den 15 februari 2005.
