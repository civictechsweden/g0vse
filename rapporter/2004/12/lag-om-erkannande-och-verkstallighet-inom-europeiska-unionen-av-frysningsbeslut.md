# Lag om erkännande och verkställighet inom Europeiska unionen av frysningsbeslut

Riksdagen godkände den 14 maj 2003 ett utkast till rambeslut om verkställighet i Europeiska unionen av beslut om frysning av egendom eller bevismaterial (prop. 2002/03:67, bet. 2002/03:JuU15, rskr. 2002/03:169\). Rambeslutet, som bygger på ett förslag från bl.a. Sverige, antogs av EU:s ministerråd den 22 juli 2003\.

I promemorian lämnas förslag till den nya lagstiftning som krävs för att genomföra rambeslutet i Sverige. I promemorian föreslås att det införs en ny lag om erkännande och verkställighet inom Europeiska unionen av frysningsbeslut. Den nya lagen reglerar både beslut om frysning som meddelas i Sverige och erkännande och verkställighet här av frysningsbeslut som har översänts hit från andra medlemsstater. Med frysningsbeslut avses i den nya lagen sådana beslut som har fattats i syfte att säkra bevismaterial eller verkställighet av förverkandebeslut, för svensk del närmast beslag och kvarstad som har meddelats i ett sådant syfte.

För att Sverige ska kunna utnyttja den möjlighet som rambeslutet ger till verkställighet i en annan medlemsstat av bevisbeslag, krävs att det införs en möjlighet att ta i beslag föremål som finns i utlandet och som därför inte är tillgängliga för den som beslutar om beslaget. Rättegångsbalkens bestämmelser medger idag inte sådana beslag. Utöver sådana beslagsbeslut ska även beslut om kvarstad som avser värdet av förverkade egendom kunna översändas till andra medlemsstater för verkställighet. När ett sådant beslut om beslag eller kvarstad översänds
från Sverige är det att anses som ett frysningsbeslut.

I den nya lagen finns bestämmelser om förutsättningarna för att ett frysningsbeslut som översänds till Sverige från en annan medlemsstat ska kunna erkännas och verkställas här. I lagen finns också bestämmelser om förfarandet när sådana frågor prövas i Sverige. Enligt
promemorians förslag ska åklagare pröva om det finns förutsättningar att erkänna och verkställa ett frysningsbeslut i Sverige. Om sådana förutsättningar finns, meddelar åklagaren en verkställbarhetsförklaring
och lämnar i anslutning till det föreskrifter för verkställigheten av frysningsbeslutet. Rätten ska fastställa ett verkställt frysningsbeslut och bestämma hur länge åtgärden ska bestå. Denna tid kan förlängas.

Erkännande och verkställighet av frysningsbeslut är ett förstadium till ansökningar om rättslig hjälp i brottmål eller verkställighet av andra länders förverkandebeslut och ska regelmässigt följas av en ansökan om en sådan åtgärd. Den nya lagen reglerar endast i mindre delar förfarandet efter det att en sådan ansökan har översänts.

Den nya lagen kräver en mindre följdändring i lagen (1972:260\) om internationellt samarbete rörande verkställighet av brottmålsdom.

Lagstiftningen föreslås träda i kraft den 1 juli 2005\.
