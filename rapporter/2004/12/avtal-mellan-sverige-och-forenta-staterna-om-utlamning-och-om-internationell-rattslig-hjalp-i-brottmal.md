# Avtal mellan Sverige och Förenta staterna om utlämning och om internationell rättslig hjälp i brottmål

EU:s medlemsstater samarbetar var för sig med Förenta staterna i bland annat frågor som rör straffrättsliga förfaranden. För att förbättra samarbetet, så att särskilt gränsöverskridande brottslighet och terrorism kan bekämpas effektivt, beslutade Europeiska unionens råd den 26 april 2002 att bemyndiga ordförandeskapet att inleda förhandlingar med Förenta staterna. Ordförandeskapet förhandlade fram två avtal, ett om ömsesidig rättslig hjälp och ett om utlämning (EU-avtalen). Båda undertecknades den 25 juni 2003. De träder i kraft vid det månadsskifte som infaller tre månader efter det att de avtalsslutande parterna underrättat varandra om att de har avslutat sina interna förfaranden för ikraftträdande. Avtalen förutsätter att varje EU-medlemsstat med Förenta staterna i ett bilateralt instrument klargör förhållandet mellan respektive EU-avtals artiklar och eventuellt bilateralt avtal om utlämning respektive rättslig hjälp i brottmål.
Sverige har sedan länge ett samarbete om utlämning med Förenta staterna. Den 24 oktober 1961 undertecknades konventionen om utlämning mellan Sverige och Amerikas Förenta Stater. Konventionen fick sitt nuvarande innehåll genom tilläggskonventionen av den 14 mars 1983.
I EU-avtalet om utlämning finns det bestämmelser som såväl ersätter som kompletterar bestämmelserna i de bilaterala överenskommelserna som gäller mellan respektive medlemsstat och Förenta staterna. Beroende på hur respektive bilaterala regelverk ser ut varierar EU-avtalets påverkan av den gamla regleringen. För Sveriges del innebär avtalet förändringar i vissa delar men huvudsakligen kommer samma regelverk som i dag att gälla också framöver. De frågor som innebär förändringar är frågor om dödsstraffets betydelse, översändande och vidimering av handlingar, hantering av känslig information, transitering vid oplanerade landningar, konkurrens mellan samtidiga utlämningsframställningar och förenklade förfaranden. Sverige och Förenta staterna har i enlighet med EU-avtalet förhandlat fram ett bilateralt instrument som klargör hur EU-avtalet förhåller sig till nuvarande bilaterala konventionsreglering.
Den 17 december 2001 undertecknades ett avtal om ömsesidig rättslig hjälp i brottmål mellan Sverige och Förenta staterna. Avtalet har ännu inte ratificerats.
I EU-avtalet om ömsesidig rättslig hjälp finns artiklar som i vissa delar ändrar innehållet i 2001 års bilaterala avtal, i vissa delar kompletterar det samma. Sverige och Förenta staterna har därför i enlighet med EU-avtalet och på samma sätt som gäller utlämning förhandlat fram ett instrument som klargör hur de två avtalen ska förhålla sig till varandra.
De bilaterala instrumenten träder i kraft när såväl Sverige som Förenta staterna genomfört sina respektive nationella förfaranden för ikraftträdande.
I promemorian föreslås att Sverige ska tillträda 2001 års bilaterala avtal och de två bilaterala instrumenten samt EU-avtalen. I promemorian görs bedömningen att avtalen om ömsesidig rättslig hjälp i brottmål inte föranleder behov av lagändringar i Sverige. När det däremot gäller utlämning lämnas förslag till de lagändringar som föranleds av Sveriges tillträde till EU-avtalet och instrumentet om utlämning. Lagändringarna avser regler om oplanerade mellanlandningar i Sverige i samband med flygtransport av personer som utlämnas eller överlämnas mellan två andra stater.
