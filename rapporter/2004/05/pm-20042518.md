# Promemoria om vissa skattefrågor vid utbetalning från pensionsförsäkring

En försäkring är en pensionsförsäkring om den uppfyller vissa villkor i 58 kap. inkomstskattelagen (1999:1229). Ett av villkoren är att pensionen när det gäller ålders- och efterlevandepension under de första fem åren skall betalas ut med samma belopp vid varje utbetalningstillfälle eller med stigande belopp. Detta villkor har kommit att tillämpas så att det för traditionella livförsäkringar endast gäller det i försäkringsavtalet garanterade beloppet. Återbäring eller motsvarande andel av överskott har alltså inte ansetts omfattas av villkoret.
I promemorian föreslås att påbörjade utbetalningar av ålders- och efterlevandepension inte får sänkas under de första fem åren i förhållande till den senaste gjorda utbetalningen. Detta oberoende av om det avser garanterade belopp eller tilläggsbelopp i form av återbäring eller annan andel i överskott. Undantag föreslås för sådana förändringar av pensionsbeloppen som beror på värdeutvecklingen av underlaget för villkorad återbäring.
De nya bestämmelserna föreslås gälla från den 1 januari 2005 och tillämpas på försäkringsavtal som ingås efter ikraftträdandet och på äldre försäkringsavtal där utbetalningar påbörjas fr.o.m. den 1 januari 2007.
