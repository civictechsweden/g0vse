# Makt och privilegier - om könsdiskriminering och fattigdom

Rapport:
Fotografier som illusterar fattigdom avbildar oftast kvinnor. Men analyser och strategier för att åtgärda fattigdom inriktas primärt på män.
Att så är fallet beror - som denna studie och många andra texter visar - på att till synes könsneutrala strategier ofta underförstått utgår från män och primärt gynnar män. Detta i sin tur är en fråga om makt. Och maktstrukturer upprättas för att få privilegier i form av resurser och inflytande, som ibland försvaras med våld och andra sanktioner, både i familjer och i samhällen i stort.
Det är en fråga om transparens att synliggöra makt och diskriminering liksom de kostnader kvinnor bär i form av död, övervåld, ohälsa och kränkningar, just för att de liksom halva jordens befolkning är kvinnor. Men diskrimineringen har också ett betydande ekonomiskt pris eftersom den hindrar ett effektivt utnyttjande av samhällets resurser. Diskrimineringen sätter bl.a. käppar i hjulen för de väldiga satsningar som görs inom utvecklingssamarbetet och försvårar det övergripande målet att bekämpa fattigdom.
Att makt är konstruktioner innebär att maktförhållanden kan ändras. En viktig utgångspunkt för ett förändringsarbete är regeringens proposition 2002/3:122 om global utveckling, som utgår från ett rättighetsperspektiv, dvs alla människors lika värde. Den utgår också från de fattigas perspektiv. Denna skrift visar hur vi i arbetet med "de fattigas" perspektiv måste uppmärksamma och utgå från hur olika fattiga kvinnors och mäns perspektiv kan vara.
En annan värld är möjlig. Att förändra är primärt ett politiskt val, som kan ta sig uttryck i styrning och resurstilldelning. Och mod att tänka i nya banor.
---
Bilagor:
Denna publikation innehåller delstudier till huvudrapporten "Makt och privilegier: om könsdiskriminering och fattigdom", skriven på uppdrag av den svenska regeringen på UD:s enhet för global utveckling. Delstudierna utgör fördjupningstexter till huvudrapportens frågor om hur vi definierar kvinnors respektive mäns fattigdom och vanmakt och hur kvinnors och mäns olika positioner och makt återspeglas eller ej i fattigdomsstrategier och hälsoinsatser. Delstudierna diskuterar också frågor kring maskulinitet och hur män ofta blir osynliga men ändå underförstått ses som norm.
Alla delstudierna rör i grunden frågor om makt och privilegier och könsdiskrimineringens kostnader för kvinnor men också för samhällen och fattigdomsbekämpning i stort.
---
Stockholm februari 2004
Gerd Johnsson-Latham
Kansliråd och ledare för projektet könsdiskriminering som orsak till fattigdom
