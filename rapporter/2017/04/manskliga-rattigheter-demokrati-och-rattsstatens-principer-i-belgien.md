# Mänskliga rättigheter, demokrati och rättsstatens principer i Belgien

Här följer en sammanfattning av rapporten om demokrati, mänskliga rättigheter och rättsstatens principer i Belgien samt en länk till rapporten i sin helhet.


I Belgien finns ett gott skydd för mänskliga rättigheter och landet anses i internationella jämförelser ha låg korruption och omfattande pressfrihet.

Belgien har pådragit sig kritik för situationen i sina fängelser. Dessa är idag överbelagda, personer med psykiska funktionsnedsättningar får inte alltid adekvat vård och situationen för frihetsberövande är ofta undermålig under fängelsepersonalens återkommande strejker.

Förbud mot religiösa symboler är vanliga inom utbildningsväsendet men också på arbetsmarknaden, hos både privata och offentliga arbetsgivare. Detta påverkar i praktiken ofta muslimska kvinnor och flickor som vill bära slöja på sin arbetsplats eller skola.

HBTQ\-personers rättigheter har ett starkt skydd i lag. Samkönade par har rätt att ingå äktenskap och adoptera barn. Juridisk könskorrigering är möjlig, men innebär en omständlig och ingripande process.

Asylprocessen fungerar i stort men under 2015 hade myndigheter svårigheter med att ta emot alla ansökningar och ordna boende till alla asylsökande.
