# Färdplan för de offentliga affärerna 2025–2030

![](/contentassets/7ef58f17c4a14a6eb2ccd9b0ea5e4e84/tumnagel.png?width=150&quality=85)

För att genomföra den nationella upphandlingsstrategin och möta vår tids komplexa samhällsutmaningar krävs ett paradigmskifte i synen på de offentliga inköpen. Fokuset behöver breddas från att enbart se inköp som den administrativa och juridiska processen för offentlig upphandling. Inköp måste ses som en strategisk fråga inom ramen för de offentliga affärerna.

Med offentliga affärer avses de inköp och ekonomiska överenskommelser som görs av den offentliga sektorn för att säkerställa samhällsservice.

Det behövs ett affärsmässigt perspektiv på de offentliga inköpen. Det innebär att arbeta medvetet med hela inköpsprocessen, dvs. allt från behovsanalys och kravställning till annonsering, avtal och uppföljning. Det handlar även om att utveckla affären under avtalstiden och att föra en kontinuerlig dialog med leverantörer om genomförandet. Ett sådant synsätt lägger grunden för ett sam-arbete som kan utvecklas över tid och bidra till större nytta för både medborgarna och näringslivet.

Syftet med denna färdplan är att komplettera den nationella upphandlingsstrategin med nya inriktningsmål som adresserar dagens utmaningar inom de offentliga affärerna samt att ge vägledning till upphandlande aktörer (upphandlande myndigheter och enheter) om hur de kan förbättra förutsättningarna för sina inköpsverksamheter att genomföra den nationella upphandlingsstrategin, för att uppnå målet för den offentliga upphandlingen.
