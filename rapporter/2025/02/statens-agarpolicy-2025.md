# Statens ägarpolicy 2025

![](/contentassets/7289bff32a27494b87a34ed4f64c7bb9/omslag_statens-agarpolicy_2025_150.png?width=150&quality=85)

Regeringen beslutade den 20 februari 2025 nedanstående policy för bolag med statligt ägande. Policyn ersätter tidigare ägarpolicy som beslutades den 27 februari 2020.

Bolagen med statligt ägande ägs ytterst av svenska folket och utgör en betydande del av svenskt näringsliv.

Regeringen ska aktivt förvalta bolagen med statligt ägande så att den långsiktiga ekonomiska värdeutvecklingen blir den bästa möjliga och att de av riksdagen beslutade samhällsuppdragen utförs väl. Bolag med statligt ägande ska agera affärsmässigt, hållbart och föredömligt på ett sätt som upprätthåller allmänhetens förtroende.

I denna ägarpolicy redogör regeringen för viktiga principer och övergripande mål avseende styrningen och förvaltningen av bolagen med statligt ägande. När det i denna ägarpolicy hänvisas till ”ägaren” avses staten i dess roll som hel- eller delägare.
