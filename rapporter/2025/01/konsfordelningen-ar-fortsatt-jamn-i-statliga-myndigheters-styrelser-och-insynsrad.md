# Könsfördelningen är fortsatt jämn i statliga myndigheters styrelser och insynsråd

Könsfördelningen är sammantaget fortsatt jämn i statliga myndigheters styrelser och insynsråd m.m. Årets redovisning avser styrelser, insynsråd, nämnder och stiftelser där regeringen utser samtliga ledamöter och gäller förhållanden per den 31 december 2023.

Av totalt 244 styrelser, insynsråd, nämnder och stiftelser som årets redovisning avser, hade 187 en könsfördelning bland ledamöter (inklusive ordförande) inom intervallet 40–60, det vill säga 77 procent. Av dessa hade 55 en helt jämn könsfördelning. Det innebär att 57 styrelser, insynsråd m.m. hade en könsfördelning utanför intervallet 40–60, det vill säga 23 procent.

Den sammantagna fördelningen mellan kvinnor och män som ledamöter (inkl. ordförande) i myndigheternas styrelser, insynsråd m.m. per den 31 december 2023 var fortsatt jämn. Andelen kvinnor uppgick till 51 procent och andelen män 49 procent, vilket är samma resultat som för 2019 och 2021.

Den sammantagna andelen kvinnor som var ordförande var 49 procent och andelen män var 51 procent, vilket är en minskning med fyra procentenheter av andelen kvinnor jämfört med 2021.

Sedan 1988 har könsfördelningen i statliga myndigheters styrelser och insynsråd m.m. redovisats så gott som årligen. Från och med 2017 sker uppföljning i stället vartannat år då den jämna könsfördelningen tycks stabil.

Regeringen följer och redovisar könsfördelningen som ett led i uppföljningen av det jämställdhetspolitiska delmålet om en jämn fördelning av makt och inflytande.
