# Sveriges strategirapport för social trygghet och social delaktighet 2006-2008

Inom ramen för den öppna samordningsmetoden samarbetar EU:s medlemsländer sedan år 2000 kring frågor om att bekämpa fattigdom och social utestängning, verka för hållbara och rimliga pensioner samt en hållbar och tillgänglig hälso- och sjukvård samt äldreomsorg.
Kommissionen presenterade 2003 ett förslag som syftade till att strömlinjeforma samarbetet på det sociala området. Förslaget innebär att de tre ovan nämnda arbetsområdena slås samman, samtidigt som de specifika aspekterna för varje område får utvecklas ytterligare. Enligt det nya förslaget skall en gemensam strategirapport utarbetas på det sociala området istället för som tidigare olika rapporter. Den förevarande rapporten ger möjlighet att ta ett helhetsgrepp och se hela socialpolitiken samlat.
Sverige presenterade sin strategirapport för social trygghet och social delaktighet den 14 september 2006. Senare i september genomfördes allmänna val till riksdagen i Sverige. Valresultatet innebar ett regeringsskifte i Sverige och de fyra partierna i allians för Sverige bildade regering. Mot bakgrund av regeringsskiftet har regeringen valt att uppdatera strategirapporten för social trygghet och social delaktighet.
De nationella strategirapporterna för social trygghet och social delaktighet kommer att omfatta en treårsperiod. Detta gäller dock inte denna första rapport som endast avser en tvåårsperiod i syfte att passa in med den nya Lissabontidsplanen. Sverige presenterade förra året en nationell handlingsplan för tillväxt och sysselsättning för perioden 2005-2008, också denna rapport har uppdaterats mot bakgrund av regeringsskiftet i Sverige.
