# Regeringens handlingsplan för regelförenklingsarbetet - en redovisning av det första steget

Regelförenkling är ett av medlen för att regeringen mål om fler jobb ska uppnås. Målet för regeringens regelförenklingsarbete är att företagens administrativa kostnader för samtliga statliga regelverk ska minska med minst 25 procent till hösten 2010\. Regeringens syfte är också att regelförenklingsarbetet ska leda till en märkbar förändring i företagens vardag.

Arbetet med handlingsplanen för regelförenklingsarbetet genomförs i två steg under 2007\. Det första steget beskrivs i den handlingsplan som presenteras i maj 2007\. I ett andra steg, hösten 2007, kommer redovisningen att utvecklas och konkretiseras. Handlingsplanen bygger på underlag från samtliga departement och 53 myndigheter.

I planen finns en beskrivning av inriktningen på det regelförenklingsarbete som varje departement bedriver eller avser att bedriva samt ett urval av åtgärder från departement och berörda myndigheter. Sammanlagt har 167 åtgärder valts ut till denna första redovisning. Flera av departementens åtgärder är översyner i syfte att i ett senare skede presentera mer konkreta förslag. Arbetet som genomförs ska resultera i en mer omfattande handlingsplan som ska redovisas i en skrivelse till riksdagen i början av 2008\.
