# Kör- och vilotid vid internationell järnvägstrafik

I denna promemoria lämnas förslag på hur rådets direktiv 2005/47/EG av den 18 juli 2005 om avtalet mellan Europeiska järnvägsgemenskapen (CER) och Europeiska transportarbetarfederationen (ETF) om vissa aspekter på villkoren för anlitande av mobila arbetstagare i gränsöverskridande driftskompatibel trafik inom järnvägssektorn ska genomföras i svensk rätt.
Direktivet föreslås genomföras genom en ny lag, lag om kör- och vilotid vid internationell järnvägstrafik, med tillhörande förordning. Förslaget till förordning redovisas inte i denna promemoria. Vissa kompletterande myndighetsföreskrifter om tillsynen kan komma att behövas.
Direktivet är ett så kallat minimidirektiv, vilket innebär att förmånligare bestämmelser för arbetstagarna är tillåtna nationellt. Direktivet föreslås genomföras på de nivåer som anges i direktivet, med möjlighet för parterna att genom kollektivavtal avvika från lagens bestämmelser så länge direktivets miniminivåer beaktas. De svenska författningar som ska genomföra direktivet föreslås träda i kraft den 27 juli 2008 men tillämpas först från och med den 14 december 2008, dvs. i samband med att en ny tågplan ska börja gälla.
Näringsdepartementet har i framtagandet av denna promemoria när det gäller vissa aspekter rådgjort med Tågoperatörerna, ALMEGA, SEKO och Fackförbundet ST.
