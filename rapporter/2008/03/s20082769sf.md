# Flexiblare finansiell samordning av rehabiliteringsinsatser

I denna departementspromemoria lämnas förslag till ändringar av de bestämmelser i lagen (2003:1210) om finansiell samordning av rehabiliteringsinsatser som rör förbundsmedlemmarnas ekonomiska bidrag till finansiell samordning. Det föreslås att förbundsmedlemmarnas andelar i finansieringen av den finansiella samordningen ska kunna bestämmas mer fritt än i dag. Dock ska en förbundsmedlem alltid bidra med lägst tio procent av medlen till den finansiella samordningen.
Förbundsmedlemmarna ska gemensamt bestämma hur stor andel av medlen till den finansiella samordningen varje medlem ska bidra med.
Även framdeles ska gälla att Försäkringskassan ska svara för samtliga de medel staten bidrar med, vilket innebär att Arbetsförmedlingen inte ska bidra med några egna medel till den finansiella samordningen. Om flera kommuner är medlemmar i samma samordningsförbund ska dessa tillsammans bidra med minst tio procent av medlen till den finansiella samordningen.
Vidare föreslås att det i förbundsordningen ska anges de andelar av den finansiella samordningens medel som varje förbundsmedlen ska bidra med. I förbundsordningen ska också anges varje förbundsmedlems andel i förbundets tillgångar och skulder samt fördelningen av förbundets kostnader mellan medlemmarna.
Denna andel av kostnaderna ska motsvara medlemmens andel i finansieringen. Kostnaderna ska fördelas i förhållande till andelarna.
