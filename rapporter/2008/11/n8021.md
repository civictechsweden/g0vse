# Rapport för företag med statligt ägande januari-september 2008

Staten är en betydande företagsägare i Sverige. Inom Regeringskansliet förvaltas 52 företag, varav 38 ägs helt av staten och 14 ägs tillsammans med andra. Tre företag är börsnoterade.
Företagen representerar stora värden och är stora arbetsgivare. Dessutom ägs de gemensamt av alla svenska skattebetalare. Staten har därför ett stort ansvar att vara en aktiv och professionell ägare. Regeringens övergripande mål för förvaltningen är att skapa värde och i förekommande fall se till att uttryckta samhällsintressen infrias.

Regeringskansliets delårsrapporter för företag med statligt ägande syftar till att bidra till genomlysningen och utvärderingen av företag med statligt ägande. Regeringen ger dessutom årligen ut en Verksamhetsberättelse för företag med statligt ägande som syftar till att ge en samlad och tydlig bild av förvaltningen av de statligt ägda företagen och för att ge möjlighet att utvärdera hur förvaltningen har utvecklats under året.
