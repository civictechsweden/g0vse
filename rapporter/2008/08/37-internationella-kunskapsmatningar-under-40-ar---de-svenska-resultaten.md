# 37 internationella kunskapsmätningar under 40 år - de svenska resultaten

Sverige har deltagit i ett 15-tal internationella studier som fokuserar på mätning av elevers kunskaper alltsedan IEA, International Association for Evaluation of Educational Achievement, genomförde den första - benämnd "FIMS" - avseende matematik 1964. PM:et, som har tagits fram av Utbildningsdepartementets analysfunktion, avser att ge en översikt över utfallet av dessa.
Promemorians genomgång av resultaten relaterar till samtliga deltagande länder som fullgjort sin medverkan på ett godtagbart sätt. Det innebär att en mängd länder med mycket annorlunda förutsättningar än Sverige räknas in, exempelvis Ghana, Filippinerna och de Palestinska områdena.
I de svenska analyserna av resultaten, publicerade av Skolverket, har ibland gjorts ett urval av deltagande länder som Sverige särskilt önskar jämföra sig med. Det gäller exempelvis den så kallade 20-landsgruppen i TIMSS-mätningen 2003. Promemorian redovisar också att det i mätningar som genomförts på 2000-talet finns en negativ trend för svenska elever i jämförelse med motsvarande studier på 1990-talet. Notera slutligen att de senaste internationella undersökningarna, PISA 2006 och PIRLS 2006, ej fanns publicerade då promemorian togs fram och således inte ingår.
