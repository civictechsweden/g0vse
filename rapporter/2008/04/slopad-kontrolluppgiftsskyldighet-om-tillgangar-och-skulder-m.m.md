# Slopad kontrolluppgiftsskyldighet om tillgångar och skulder, m.m.

Förmögenhetsskatten har avskaffats helt från och med den 1 januari 2007. I promemorian lämnas förslag på vilka kontrolluppgiftsskyldigheter om tillgångar och skulder som bör slopas till följd av att förmögenhetsskatten avskaffats. Skyldigheten att lämna kontrolluppgifter om skulder, fordringsrätter, innehav av delägarrätter och om livförsäkringar bör slopas. Detsamma bör gälla kontrolluppgifter om innehav av elcertifikat och utsläppsrätter samt andelar i privatbostadsföretag och vissa andra bostadsföretag.
Lagändringarna föreslås träda i kraft den 1 januari 2009.
