# Att vända skutan - ett hållbart fiske inom räckhåll

Dagligen nås vi av larmrapporter om tillståndet i våra hav. Delar av torskbestånden är på väg att slås ut och förutsättningarna för det småskaliga fisket blir allt sämre. Samtidigt uppvisar även det industriella fisket låg lönsamhet. Fil. Dr. Mark Brady och Fil. Dr. Staffan Waldo, bägge vid Livsmedelsekonomiska institutet, menar dock att det går att förena livskraftiga fiskbestånd med hög lönsamhet inom fiskerinäring genom att införa en politik som bygger på tydliga äganderätter eller fångsträtter. I denna rapport till Expertgruppen för miljöstudier diskuterar Brady och Waldo möjligheterna till och konsekvenserna av en sådan omläggning av den svenska fiskeripolitiken. Rapporten redogör också för internationella erfarenheter av rättighetsbaserad fiskeriförvaltning.
