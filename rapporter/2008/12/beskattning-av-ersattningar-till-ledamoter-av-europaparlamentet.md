# Beskattning av ersättningar till ledamöter av Europaparlamentet

Europaparlamentet har antagit en stadga för dess ledamöter som träder i kraft i samband med den valperiod som börjar 2009, det vill säga den 14 juli 2009 (2005/684/EG, Euratom). Stadgan innebär bland annat att Europaparlamentet i fortsättningen kommer att stå för alla ersättningar till sina ledamöter och före detta ledamöter. I dag står Europaparlamentet i huvudsak för vissa kostnadsersättningar, medan medlemsstaterna står för exempelvis arvoden. I och med stadgan kommer ledamöternas arvoden med mera att bli föremål för gemenskapsbeskattning. Medlemsstaterna ges emellertid rätt att beskatta ersättningar i form av arvode, övergångsersättning, ålders\- och invaliditetspension samt efterlevandepension under förutsättning att dubbelbeskattning undviks.

Med anledning av stadgan föreslås i promemorian anpassningar i skattemässigt hänseende för i Sverige obegränsat skattskyldiga ledamöter av Europaparlamentet. Förändringarna innebär att den ålders\-, invaliditets\- och efterlevandepension som betalas ut av Europaparlamentet ska utgöra skattepliktig inkomst av tjänst och att den så kallade ettårsregeln inte ska vara tillämplig för uppdrag som ledamot av Europaparlamentet.

Vidare föreslås i promemorian att vissa ersättningar som betalas ut av Europaparlamentet, till exempel resekostnadsersättningar och ersättningar för utgifter i samband med sjukdom, inte ska tas upp till beskattning. I syfte att undanröja dubbelbeskattning föreslås slutligen att den skatt som betalas till Europeiska gemenskaperna ska kunna räknas av från den svenska skatten.

De nya bestämmelserna föreslås träda i kraft den 14 juli 2009\.
