# Finansiering av kostnader för demokratiambassadören

År 2007 utnämnde regeringen Maria Leissner till ambassadör för demokrati och utveckling med placering på enheten för utvecklingspolitik, Utrikesdepartementet. Maria Leissners uppgift är att bidra till att stärka Sveriges demokratiprofil och utveckla demokratifrämjandet i svensk utvecklingspolitik, att utgöra en fokalpunkt för demokratifrämjande samt att skapa och bygga kontakter nationellt och internationellt med aktörer inom området.

Utnämningen var ett led i regeringens höga ambition att stärka och tydliggöra demokratins betydelse i utvecklingspolitiken.

Under Sveriges ordförandeskap i EU var demokratiutveckling en prioriterad fråga vilket bl.a. har inneburit fler resor än beräknat för demokratiambassadören.

Regeringskansliet (Utrikesdepartementet) beslutar att finansiera resor som del av demokratiambassadörens verksamhet. Dessa kostnader får under 2009 uppgå till ytterligare ett belopp om högst 90 000 kronor.
