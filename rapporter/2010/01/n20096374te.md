# Sammanställning av remissyttranden över trafikverkens förslag till Nationell plan för transportsystemet 2010-2021

Förslaget till nationell plan för transportsystemet 2010\-2021 gick den 19 augusti 2009 ut till 606 remissinstanser varav åtta utländska.

I missivet som gick ut till remissinstanserna tillsammans med planförslaget ställdes tio frågor av särskilt intresse att remissinstanserna behandlade:
\- Har förslaget ett tydligt fokus på resenärers, företags och samhällets behov?
\- Stödjer förslaget en utveckling mot mera trafikslagsövergripande transportlösningar?
\- Bidrar förslaget till uppfyllelse av de transportpolitiska målen?
\- Framgår det av förslaget hur den s.k. fyrstegsprincipen tillämpas?
\- Innehåller förslaget rimliga prioriteringar?
\- Är grunderna för förslagen till prioriteringar tydliga?
\- Framgår samband med andra relevanta planer inom Sverige och andra länders planer av förslaget?
\- Har tillräcklig hänsyn tagits till regionala systemanalyser?
\- På vilket sätt kan prioriteringar i länsplaner samspela med förslaget?
\- Finns möjligheter till utökad samfinansiering från länsplaner eller annan medfinansiering för att skapa utrymme att genomföra ytterligare åtgärder?

Remissammanställningen är huvudsakligen indelad i avsnitt utifrån dessa frågeställningar. Vid sidan av dessa frågeställningar har många synpunkter kunnat grupperas till avsnitt om bärighet, drift och underhåll, miljöaspekter, kalkylmodellerna och deras användning samt kvalitetsaspekter på planen. Dessutom finns ett stort antal övriga synpunkter samlade i ett eget avsnitt. Varje avsnitt inleds med en sammanfattning.
