# Inrättande av försöksverksamhet med riksrekryterande spetsutbildning inom grundskolan

I denna promemoria lämnas förslag till en försöksverksamhet med riksrekryterande spetsutbildning i årskurserna 7-9 inom grundskolan. Verksamheten föreslås bedrivas i en begränsad omfattning och ska omfatta såväl offentliga som fristående huvudmän. Anordnarna föreslås få använda färdighetstester och kunskapsprov för urval. Försöksverksamheten innebär bland annat att eleven i grundskolan kan läsa kurser enligt gymnasieskolans ämnesplaner och få betyg. För sådana kurser får endast behöriga lärare användas. Dokumenterat samarbete med en gymnasieskola är ett krav.
