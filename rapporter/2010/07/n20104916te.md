# Uppläggningen av de svenska undersökningarna av behovet av och möjligheterna för en ny fast Öresundsförbindelse mellan Helsingbo

Vid Öresundsmötet på ministernivå mellan Sverige och Danmark den 15 juni 2010 tillkännagavs i en särskild deklaration att man har enats om att inrätta en svensk-dansk tjänstemannagrupp för kunskapsutbyte om, och för att följa, de svenska undersökningarna av behovet av och möjligheterna för en ny fast Öresundsförbindelse mellan Helsingborg och Helsingör för väg och järnväg, där det är särskilt angeläget att miljöeffekterna av en sådan förbindelse i olika alternativ belyses. På basis av bl.a. tjänstemannagruppens arbete kommer enligt deklarationen den svenska och den danska regeringen att ta ställning till nästa steg i samband med den övergripande infrastrukturplaneringen och de strategiska analyserna i Sverige och Danmark.

En bidragande faktor för att denna överenskommelse har kommit till stånd är att regeringen i sitt beslut den 29 mars 2010 om fastställelse av den nationella planen för utveckling av transportinfrastrukturen för perioden 2010-2021 angav att Sverige i sitt samarbete med Danmark ser över hur man ska utnyttja Öresundsbrons kapacitet så effektivt som möjligt för att kunna möta kommande ökningar i transportflödena. Regeringen fastslog i beslutet att i detta sammanhang pröva behovet av och möjligheterna till ytterligare fast kapacitet till Danmark.
