# Social inkludering i tider av ekonomisk tillbakagång

Varje höst anordnar det land som för tillfället är ordförande i EU tillsammans med Europeiska kommissionen en rundabordskonferens om fattigdom och socialt utanförskap. Den äger rum i anslutning till den internationella fattigdomsdagen den 17 oktober. Rundabordskonferensen är ett forum för EU:s medlemsstater, EU\-institutionerna och de organisationer som är engagerade i dessa frågor att träffas och diskutera hur fattigdom och socialt utanförskap kan bekämpas. I oktober 2009 anordnade det svenska ordförandeskapet den 8:e Europeiska rundabordskonferensen under rubriken Social inkludering i tider av ekonomisk nedgång \- nya utmaningar för aktiv inkludering av människor som är utestängda från arbetsmarknaden. Rapporten från konferensen bygger på slutsatser från plenarsessioner och ett antal parallella workshops.
