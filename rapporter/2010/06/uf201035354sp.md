# Bidrag till Ottawakonventionens Implementation Support Unit (ISU)

Ambassadör Susan Eckey, ordförande för Ottawakonventionens andra översynskonferens, har till Regeringskansliet (Utrikesdepartementet) inkommit med en uppmaning till finansiellt stöd för konventionens s.k. Implementation Support Unit (ISU).

ISU:s arbete innebär att ge stöd och råd till konventionens samordningskommitté, stående kommittéer, kontaktgrupper, ordföranden och andra funktionärer samt – och främst – till enskilda statsparter. Härutöver ansvarar ISU för all dokumentation som rör konventionen och dess mötesverksamhet. Sedan 2008 har ISU haft ett särskilt uppdrag att administrera och genomföra EU:s gemensamma åtgärd till stöd för Ottawakonventionen, ett uppdrag som finansierats särskilt av kommissionen.

Regeringskansliet (Utrikesdepartementet) har vid tre tillfällen, år 2003, 2007 och 2009, beviljat bidrag till ISU Trust Fund, varje gång ett belopp motsvarande 35 000 schweiziska franc.

Regeringskansliet (Utrikesdepartementet) beslutar att lämna ett bidrag på 50 000 schweiziska franc (högst 350 000 kronor) till ISU Trust Fund som ett obundet verksamhetsstöd.
