# Aktieägartillskott till Swedfund International AB, 556436-2084

Som anförs i skälen för regeringens förslag om kapitaltillskott till Swedfund i budgetpropositionen för 2010 (prop. 2009/10:1, utg.omr. 07\) krävs många olika former av insatser för att bidra till att mildra den finansiella krisens effekter och att stimulera långsiktig ekonomisk tillväxt och fattigdomsbekämpning i utvecklingsländerna. Genom utvecklingssamarbetet kan stöd bl.a. ges till utvecklingen av en livskraftig privat sektor, ökad handel och ökade utländska investeringar. Inom dessa områden är Swedfund en viktig aktör genom sin tillgång till riskkapital för investeringar i utvecklingsländer och länder i Östeuropa som inte är EU\-medlemmar.

Regeringskansliet (Utrikesdepartementet) beslutar att under budgetåret 2010 utbetala kapitaltillskott om 100 000 000 kronor till Swedfund. Medlen ska användas och återrapporteras i enlighet med de övriga bestämmelser och riktlinjer som styr Swedfunds verksamhet. Vid beredning av och beslut om deltagande i projekt, ska insatsernas utvecklingseffekter tillmätas avgörande vikt.
