# Gränsdragning av verksamheter för en myndighet för havs- och vattenmiljö - analysfas

Utredningen har haft regeringens uppdrag att i en första etapp analysera och tydliggöra gränsdragningar av verksamheter som identifierats mellan en planerad ny myndighet för havs\- och vattenmiljö och andra berörda myndigheter samt lämna förslag om lämplig hemvist för sådana verksamheter. Under en följande etapp ska utredningen vidta de åtgärder som krävs för att bilda den nya myndigheten, så att den kan inleda sin verksamhet 1 juli 2011\. Denna delrapport avser den inledande analysfasen, som främst inriktats mot att tydliggöra sådana avgränsningsfrågor som varit föremål för diskussion eller på annat sätt varit oklara.

Utredningens analys anknyter väsentligen till tidigare utredningsförslag från utredningen En myndighet för havs\- och vattenmiljö (SOU 2010:8\), preciserar avgränsningsfrågorna ytterligare och föreslår att:
\- "strandlinjen" etableras som huvudprincip för särskiljande av ansvarsområden som faller på den nya myndigheten respektive Naturvårdsverket.

Den nya myndigheten föreslås:
\- ha ett tydligt innehållsligt och resursmässigt ansvar för miljöövervakning, områdesskydd och åtgärdsprogram för hotade arter i hav och sötvatten med Naturvårdsverket som övergripande administrativt och systemmässigt sammanhållande,
\- ha ett administrativt och sammanhållande ansvar för det nationella arbetet med främmande och invasiva arter,
\- utöva tillsynsvägledning i vissa GMO\-frågor,
\- ansvara för det samordnande och vägledande arbetet inom
vattenförvaltningen, svara för central vägledning/tillsynsvägledning enligt miljöbalken avseende vattenskyddsområden, enskilda avlopp och vattenverksamhet (exkl. markavvattning) samt stödja Naturvårdsverket och andra berörda myndigheter i övriga vattenrelaterade prövnings\-, tillsyns\- och processuella frågor,
\- ansvara för en rad övriga frågor, bland annat vissa internationella biståndsprojekt, gränsöverskridande frågor och dumpningsfrågor,
\- i den internationella rapporteringen anknyta till givna ansvarsroller enligt ovan,
\- tillsammans med Naturvårdsverket utveckla väl fungerande
samarbetsformer och system inom gemensamma arbetsfält.
Analysfasen har inte omfattat områden som enligt direktiven tydligt angivits höra till den nya myndigheten, inte heller forsknings\-, utvecklings\- och kunskapsförsörjande verksamheter, som utvärderas i särskild ordning.

Utredningen har under det förberedande arbetet och under analysfasen arbetat i nära dialog med Regeringskansliet och samrått med ett antal berörda myndigheter och organisationer. Centrala och lokala arbetstagarorganisationer har informerats om arbetet och beretts möjlighet att framföra synpunkter.

Utredningen kommer i senare faser av arbetet att fördjupa samrådet då det gäller den nya myndighetens samverkansformer, organisation och arbetssätt.
