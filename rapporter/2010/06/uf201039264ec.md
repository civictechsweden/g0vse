# Seminarium om handelsfrågor inom ramen för det Östliga partnerskapet

Ekonomisk integration är en viktig målsättning inom det Östliga partnerskapet och för partnerländerna (Armenien, Azerbajdzjan, Georgien, Moldavien, Ukraina och Vitryssland) utställs möjligheten att med EU sluta djupgående frihandelsavtal, förutsatt att länderna lever upp till de krav som ställs avseende lagstiftning, institutioner osv. Som ett sätt att bidra till kapacitets- och kunskapsutveckling avseende handelsfrågorna i partnerländerna har Utrikesdepartementet för avsikt att anordna ett seminarium med fokus på partnerländernas myndigheters arbete med EU-anpassningen på handelsområdet.

Regeringskansliet (Utrikesdepartementet) beslutar att anslå 270 000 kronor för genomförandet av seminariet. Medlen ska täcka rese- och logikostnader för deltagarna från de sex partnerländerna, kostnader för förtäring och eventuella trycksaker.
