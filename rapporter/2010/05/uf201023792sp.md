# Antagande av rådsbeslut enligt artikel 28 och 43.2 i EU-fördraget om ändring av gemensam åtgärd 2005/889/GUSP om inrättande av EU:s gränsövervakningsuppdrag för gränsövergångsstället i Rafah

Den 25 november 2005 antog Europeiska unionens råd en gemensam åtgärd (2005/889/GUSP) för att etablera en insats för stöd till gränsstationen i Rafah vid gränsen mellan den palestinska myndigheten i Gaza och Egypten. Insatsens syfte är att bidra till att gränsstationen hålls öppen och till att förtroendet stärks mellan den palestinska myndigheten och Israel.

Insatsen har, sedan dess etablering, förlängts varje år, senast i november 2009, och gäller till och med den 24 maj 2010. Rådet föreslås nu besluta om att förlänga insatsen med ytterligare ett år, till och med den 24 maj 2011, samt att anpassa texten i den gemensamma åtgärden till Lissabonfördraget. Rådet förväntas anta ett rådsbeslut med
denna innebörd vid ett kommande ministerrådsmöte.

Regeringen beslutar att Sverige i rådet ska rösta för ett antagande av rådsbeslutet, under förutsättning att det i huvudsak stämmer överens med bilagan.
