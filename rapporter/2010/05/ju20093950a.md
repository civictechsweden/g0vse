# Ökad effektivitet och förbättrad samverkan vid handläggning av mängdbrott

Varje år anmäls det ett stort antal brott. Vid flertalet av dessa brott leds förundersökningen av en polismyndighet. Sådana brott kallas i fortsättningen för mängdbrott.

Det har betydelse för människors känsla av trygghet att samhället snabbt ingriper mot brott. Straffsystemets brottsavhållande effekt stärks också om reaktionen mot brott inte dröjer. För den som har drabbats av ett brott är det bra om saken kan klaras upp så snart som möjligt. Också för den misstänkte kan det innebära ett onödigt lidande att behöva vänta under lång tid på samhällets bedömning och eventuella reaktion. Muntlig bevisning försämras också med tiden, vilket kan få till följd att brott inte kan lagföras. Det finns alltså flera skäl för att tiden från det att ett brott kommer till rättsväsendets kännedom till dess saken kan avslutas bör vara så kort som det enskilda ärendet tillåter.

Rikspolisstyrelsen, Åklagarmyndigheten och Domstolsverket har i maj 2009 fått i uppdrag av regeringen att vidta åtgärder för att mängdbrottshanteringen ska bli effektivare. Enligt uppdraget ska åtgärderna resultera i kortare handläggningstider för mängdbrott. Åtgärderna ska också långsiktigt säkerställa samverkansrutiner som skapar förutsättningar för uppföljning och utvärdering av den samlade mängdbrottshanteringen.

Rikspolisstyrelsen och Åklagarmyndigheten har dessutom fått i uppdrag att vidta åtgärder för att inom sina respektive ansvarsområden

* se till att utredningsarbetet påbörjas i direkt anslutning till att brottet har inträffat och att beslut om ärendets fortsatta handläggning fattas skyndsamt,
* minska antalet överlämnanden inom och mellan myndigheterna och
* långsiktigt säkerställa kompetens, beslutsbefogenheter och ansvarstagande i varje del av den brottsutredande verksamheten.

I uppdraget har även ingått för var och en av myndigheterna att se över vilket utvecklingsarbete som är nödvändigt för att en effektivare hantering av mängdbrott ska kunna åstadkommas. Myndigheterna ska särskilt redovisa om de bedömer att det finns behov av författningsändringar.

De tre myndigheterna har med anledning av uppdraget intensifierat sin samverkan när det gäller hanteringen av mängdbrott. En arbetsgrupp med representanter från alla myndigheterna har bildats. Arbetet i den gemensamma arbetsgruppen har varit särskilt inriktat på frågor som berör mer än en av verksamheterna. Detta arbete har resulterat i bland annat följande bedömningar, åtgärder och förslag. [Se rapporten]
