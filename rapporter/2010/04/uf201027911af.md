# Bidrag till Folke Bernadotteakademin för ett seminarium i Stockholm om sexuellt våld i DR Kongo

Utrikesdepartementets handlingsplan för Demokratiska Republiken Kongo 2010 fokuserar på områdena demokrati/governance, mänskliga rättigheter med fokus på FN-resolutionerna 1325 och 1820 samt säkerhetssektorreformer (SSR). Ett övergripande mål är ökad internationell samverkan för att värna en positiv utveckling i DR Kongo inom dessa områden.

Inom ramen för handlingsplanen har biståndsministern beslutat att inbjuda till ett seminarium i Stockholm med relevanta kongolesiska och internationella aktörer för att diskutera det sexuella våldet i DR Kongo, hur det relaterar till den övergripande problematiken i landet avseende statsbyggnad, mänskliga rättigheter och SSR, hur man kan lära från andra länder som haft liknande problem såväl som hur det internationella samfundet kan dra nytta av erfarenheterna från arbetet mot sexuellt våld i DR Kongo i det fortsatta internationella arbetet i denna fråga.

Mötet äger rum i Stockholm den 25-26 maj. Till mötet inbjuds sammanlagt ca 45 personer som representerar givarländer, multilaterala organisationer, kongolesiska och internationella enskilda organisationer, forskare, representanter för DR Kongo:s regering och för provinsadministrationerna i Nord- och Sydkivu.

Regeringskansliet (Utrikesdepartementet) beslutar att lämna ett bidrag på 896 000 kronor till Folke Bernadotteakademin för kostnader för seminariet om sexuellt våld i DR Kongo.
