# Ändrade regler för tillstånd att använda radiosändare, m.m.

I denna promemoria föreslås en modernisering och effektivisering av reglerna för tillstånd att använda radiofrekvenser i lagen (2003:389) om elektronisk kommunikation.

Tillstånd att använda radiosändare ska kunna avse inte bara rätt att använda en viss radiosändare, utan också en generell rätt att använda radiosändare inom ett visst frekvensutrymme. Den som har ett sådant tillstånd ska inte behöva något särskilt tillstånd för varje enskild radiosändare. När det kan antas att antalet tillstånd att använda radiosändare som kan beviljas inte räcker till för alla som vill och skulle kunna bedriva verksamhet inom ett frekvensutrymme, ska tillstånd som utgångspunkt alltid fördelas efter allmän inbjudan till ansökan.

Giltighetstiden för ett tillstånd att använda radiosändare inom ett visst frekvensutrymme ska efter särskild ansökan kunna förlängas med en bestämd tid, om tillståndshavaren gör sannolikt att en förlängning kommer att medföra ett väsentligt förbättrat utbud av elektroniska kommunikationstjänster. Giltighetstiden ska dock inte få förlängas om en förlängning skulle hämma, eller riskera att hämma, förekomsten eller utvecklingen av en effektiv konkurrens. En ansökan om förlängning ska göras minst två år innan tillståndstiden löper ut. Giltighetstiden för tillstånd att använda en viss radiosändare ska som huvudregel utan särskild ansökan förlängas med maximalt fem år när giltighetstiden går ut. Tillståndsmyndigheten ska kunna besluta att inte förlänga giltighetstiden under vissa angivna förutsättningar. Om tillståndsmyndigheten i sådant fall finner att förlängning kan ske om tillståndsvillkoren ändras, ska i stället förlängning ske och tillståndsvillkoren ändras. Alla tillstånd att använda radiosändare ska kunna överlåtas eller hyras ut efter medgivande av tillståndsmyndigheten.

Regeringen eller den myndighet som regeringen bestämmer ska få meddela föreskrifter om undantag från kravet på medgivande i de fall uthyrning avser en kortare period eller annars är av begränsad omfattning. Sekretess ska gälla i ärenden om meddelande av tillstånd att använda radiosändare efter allmän inbjudan till ansökan för uppgifter i ansökningar och bud eller som i övrigt hänför sig till ärendet, om det kan antas att syftet med förfarandet motverkas om uppgiften röjs.

Det särskilda tvistlösningsförfarandet i lagen om elektronisk kommunikation ska omfatta alla tvister om samtrafik och andra former av tillträde.

De nya bestämmelserna föreslås träda i kraft den 1 april 2010.
