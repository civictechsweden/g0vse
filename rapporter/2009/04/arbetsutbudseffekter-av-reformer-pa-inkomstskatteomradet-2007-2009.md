# Arbetsutbudseffekter av reformer på inkomstskatteområdet 2007-2009

I den här rapporten presenteras den mikrosimuleringsmodell som Finansdepartementet använder för att kvantifiera effekterna av regeringens inkomstskattereformer. Rapporten fungerar även som ett detaljerat underlag till de beräkningar som redovisades i BP09.

Sammanfattningsvis förväntas jobbskatteavdragets tre steg och den höjda skiktgränsen för statlig inkomstskatt leda till att antalet arbetstimmar ökar med 2,3 procent. Drygt 75 procent av ökningen förklaras med att fler personer arbetar efter reformen. Ökningen i antalet arbetstimmar är större för kvinnor, 2,8 procent, medan män ökar sina arbetstimmar med 1,9 procent. Av den totala ökningen i arbetade timmar kan drygt 70 procent tillskrivas beteendeeffekter i den lägsta inkomstkvartilen.

Rapporten har skrivits av Hans Sacklén på ekonomiska avdelningen vid Finansdepartementet. Den har seminariebehandlats på Finansdepartementet av professor Thomas Aronsson vid Umeå universitet.
