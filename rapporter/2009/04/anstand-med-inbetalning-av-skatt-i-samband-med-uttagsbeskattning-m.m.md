# Anstånd med inbetalning av skatt i samband med uttagsbeskattning, m.m.

Finansdepartementet föreslår nya regler i vissa fall av så kallad uttagsbeskattning för att kunna behålla möjligheten att ta ut skatt av företag som flyttar hela eller delar av sin verksamhet utomlands. Förslaget skickades på remiss den 3 april 2009.

Regeringsrätten har i en dom konstaterat att vissa av de nuvarande bestämmelserna om omedelbar uttagsbeskattning strider mot EG-rätten.

För att Sverige ska kunna behålla möjligheten att ta ut skatt även i dessa fall föreslås nya regler. Förslaget innebär att skatten inte behöver betalas in i samband med att verksamheten flyttas, utan att det ska vara möjligt att söka anstånd med skattebetalningen. Huvudregeln är att anstånd beviljas tills dess att tillgångarna har sålts. Anstånd kan sökas för ett år i taget.

Förslaget innehåller också ändrade regler om återföring av avsättningar till periodiseringsfond, ersättningsfond och expansionsfond.
