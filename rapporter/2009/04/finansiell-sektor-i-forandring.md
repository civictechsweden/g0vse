# Finansiell sektor i förändring

Höstens finanskris har tydligt visat hur viktigt det är att det finansiella systemet fungerar och vilken viktig roll det har i samhället. Det är likaledes tydligt att förståelsen av hur de finansiella marknaderna och företagen fungerar måste fördjupas för att undvika upprepningar av de förlopp som lett till den nuvarande krisen. Kvalificerad finansmarknadsforskning är således lika viktig som någonsin.

På olika håll i världen pågår till följd av krisen ett intensivt arbete med nya regleringar och omorganisering av tillsyn. När det går för fort finns alltid en ökad risk att beslutsunderlaget är bristfälligt och att konsekvensanalyser får stryka på foten. Det finns anledning att ha en väl genomtänkt agenda på detta område när Sverige håller i ordförandeklubban i EU hösten 2009\.

Finansmarknadsrådet tillsattes av regeringen i maj 2006 med uppdraget att främja utvecklingen av den finansiella sektorn och stärka Stockholms roll som finansiellt centrum. Rådets uppdrag är slutfört i och med denna rapport.
