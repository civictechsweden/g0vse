# Koncernavdrag i vissa fall, m.m.

Företag som är skattskyldiga i Sverige och som ingår i samma koncern kan under vissa förutsättningar lämna koncernbidrag till varandra. Det innebär att ett företag i koncernen gör en värdeöverföring till ett annat företag i koncernen och erhåller avdrag för denna samtidig som mottagande företag ska ta upp samma belopp till beskattning. Koncernbidrag kan således användas för att åstadkomma resultatutjämning inom en koncern.
Regeringsrätten har i flera avgöranden den 11 mars 2009 (RÅ 2009 ref. 13, m.fl.) kommit fram till att de svenska reglerna om koncernbidrag i vissa speciella fall strider mot EG-rätten.
I promemorian lämnas förslag till nya regler om koncernavdrag, som avses bli tillämpliga i de speciella situationer där Regeringsrätten anser att de svenska reglerna strider mot EG-rätten. De innebär att ett svenskt moderföretag får göra avdrag för en slutlig förlust hos ett helägt utländskt dotterföretag om detta har försatts i likvidation och likvidationen har avslutats. En utgångspunkt är därvid att endast definitiva och verkliga förluster hos dotterföretaget ska grunda rätt till avdrag hos det svenska moderföretaget. En annan är att dotterföretaget måste ha gjort vad som är möjligt för att utnyttja förlusten. Därför föreslås särskilda regler som i vissa fall helt utesluter möjligheten till koncernavdrag och i andra fall begränsar avdragets storlek.
Förlusten hos dotterföretaget ska beräknas både vid utgången av det sista hela beskattningsåret före likvidationens avslutande och när den avslutas. Beräkningen ska göras både enligt reglerna i hemviststaten och enligt svenska regler. Det är det lägsta av dessa belopp som kan ligga till grund för avdrag. Avdrag får inte göras med ett belopp som överstiger moderföretagets överskott beräknat utan hänsyn till avdraget.

När de föreslagna reglerna har trätt i kraft bedöms de svenska reglerna om koncernbidrag i sin gällande lydelse inte längre stå i strid med EG-rätten eftersom de nya reglerna om koncernavdrag erbjuder en möjlighet till avdrag för utländska förluster i de situationer där det krävs enligt Regeringsrätten. Efter reglernas ikraftträdande ska alltså reglerna om koncernbidrag tillämpas på samma sätt som före Regeringsrättens dom, dvs. endast i fråga om verksamheter som är skattskyldiga i Sverige.

Som en följd av de föreslagna reglerna om koncernavdrag och begränsningen av avdragets storlek föreslås att det ska införas en beloppsbegränsning även av det avdrag som kan göras i samband med att koncernbidrag lämnas och att motsvarande begränsning görs av möjligheten till inkomstfördelning i kommissionärsförhållanden. Den beloppsmässiga begränsningen av avdraget för koncernbidrag inverkar inte på andra regler som innehåller det formella kriteriet att koncernbidragsrätt finns.

De nya reglerna föreslås träda i kraft den 1 juli 2010. Reglerna om koncernavdrag föreslås tillämpas i fråga om avdrag för förluster hos helägda utländska dotterföretag vars likvidation har avslutats efter den 30 juni 2010. Beloppsbegränsningen av koncernbidraget och av möjligheten till inkomstfördelning i kommissionärsförhållanden föreslås tillämpas för beskattningsår som avslutas efter den 30 juni 2010.
