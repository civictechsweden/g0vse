# Skattereduktion för reparation, underhåll samt om- och tillbyggnad av vissa bostäder

Reformens syfte och omfattning
För att minska svartarbetet och öka arbetsutbudet föreslås i promemorian att så kallat ROT-arbete som utförs och betalas från och med den 8 december 2008 ska berättiga till skattereduktion vid inkomsttaxeringen.
Skattereduktionen bör riktas till den som har det egentliga underhållsansvaret för sin bostad. I linje med detta bör med ROT-arbete avses reparation, underhåll samt om- och tillbyggnad av småhus, ägarlägenhet eller bostadsrätt. Hyresrätter omfattas därmed inte av reformen.
Samma system som skattereduktion för hushållsarbete
Det föreslås att skattereduktionen för ROT-arbete infogas i systemet med skattereduktion för hushållsarbete. Detta innebär t.ex. att det totala underlaget för hushållsarbete och ROT-arbete under ett beskattningsår får uppgå till 100 000 kronor. Då blir den totala skattereduktionen för både hushålls- och ROT-arbete 50 000 kronor per beskattningsår. Eftersom skattereduktionen riktar sig till ägaren av småhuset eller ägarlägenheten respektive innehavaren av bostadsrätten kan skattereduktionen bli högst 100 000 kronor per beskattningsår om t.ex. ett småhus har två ägare.
I propositionen Ett enklare system för skattereduktion för hushålls-arbete (prop. 2008/09:77) föreslås att ett nytt system för skattereduktion för hushållsarbete ska införas den 1 juli 2009. Systemet, som kallas fakturamodellen, innebär bl.a. att köparen av tjänsten får skattelättnaden direkt vid köpet. I promemorian föreslås att detta system ska gälla även för ROT-arbete.
Kontrollfrågor
För att möjliggöra kontroll av att skattereduktionen verkligen kommer ägaren av småhuset eller ägarlägenheten respektive innehavaren av bostadsrätten till del, föreslås i promemorian att relevanta uppgifter ska lämnas till Skatteverket.
Vad händer vid kapitalvinstberäkningen?
När det gäller beräkning av kapitalvinst vid försäljning av ett småhus, en ägarlägenhet eller en bostadsrätt föreslås i promemorian ett förtydligande i fråga om vilka utgifter som får ingå i omkostnadsbeloppet. Innebörden är att utgifter som avser ROT-arbete för vilket skattereduktion har tillgodoräknats inte får ingå i omkostnadsbeloppet.
