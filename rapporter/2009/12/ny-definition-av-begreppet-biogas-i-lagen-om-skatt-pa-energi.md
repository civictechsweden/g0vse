# Ny definition av begreppet biogas i lagen om skatt på energi

Enligt lagen (1994:1776\) om skatt på energi (LSE) är biogas en energiprodukt och omfattas därför av skatteplikt. Enligt den grundläggande uppbyggnaden av lagen medför detta att skatt för biogas ska betalas för hela biogasmängden. Biogas består till stor del av metan men även av koldioxid och vatten. Den nuvarande bestämmelsen som reglerar skattebefrielse för biogas anger att metan som framställts av biomassa är undantagen från skatteplikt.

I syfte att tydliggöra omfattningen av den aktuella skattefriheten, så att biogasen i sin helhet skattebefrias, föreslås i promemorian att möjligheten att göra avdrag för energiskatt och koldioxidskatt gäller biogas i stället för metan som framställts av biomassa. Det föreslås att en definition av begreppet biogas införs i LSE. Med biogas förstås en produkt som framställts av biomassa och som till övervägande del består av metan.
Förslaget i denna promemoria föranleder ändringar i lagen om skatt på energi.

Ändringarna föreslås träda i kraft den 1 januari 2011\.
