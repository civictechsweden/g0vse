# Samhällsomfattande teletjänster: finansieringen vid upphandling och höjning av nivån för funktionellt tillträde till Internet

I promemorian, som utarbetats inom Näringsdepartementet, föreslås att nivån för funktionellt tillträde till Internet inom den samhällsomfattande tjänsten att tillhandahålla en anslutning till det allmänna telefonnätet i en fast anslutningspunkt bör höjas. Den nya nivån bör ligga mellan 0,5 och 2 Mbit/s. Dessutom föreslås att det i lagen (2003:389\) om elektronisk kommunikation (LEK) införs en kompletterande möjlighet att finansiera den samhällsomfattande tjänsten vid en upphandling. Enligt LEK ska tjänster upphandlas om det är särskilt påkallat med hänsyn till kostnaderna för tillhandahållandet. Förslaget innebär att om tjänsten upphandlas, får regeringen bestämma att en avgift ska tas ut från den som bedriver anmälningspliktig verksamhet enligt LEK för att finansiera upphandlingen. I dagsläget kan en sådan upphandling endast finansieras genom skattemedel.
