# Ändringar i premiepensionssystemet

Premiepensionssystemet behöver i större utsträckning anpassas till pensionsspararnas kunskaper och engagemang för att förvalta premiepensionen. I promemorian föreslås därför att Premiesparfonden ska läggas ned och ersättas med förvalsalternativ med generationsfondsprofil. De pensionssparare som inte aktivt väljer fond får på så sätt en placering där risknivån relaterad till dels spararens placeringshorisont, dels risken i den samlade allmänna ålderspensionen. Förvalsalternativet ska även vara valbart på fondtorget. Sjunde AP\-fonden ska därutöver erbjuda kostnadseffektiva placeringsalternativ (KEPOR) för de sparare som har andra riskpreferenser. Dessa alternativ är färdiga portföljsammansättningar för olika risknivåer och det är Sjunde AP\-fonden som följer upp dessa sammansättningar och återbalanserar dem till den avsedda risknivån. KEPORNA ska vara ett alternativ till fondtorget.

De kostnader som uppstår i samband med byte av fond slås i dag ut på hela pensionsspararkollektivet. I promemorian föreslås att Premiepensionsmyndigheten (PPM) får ta ut avgifter för fondbyte. Ikraftträdandet av efterlevandeskyddet före pensionstid inom premiepensionssystemet har skjutits på framtiden vid ett flertal tillfällen. I promemorian görs bedömningen att det inte är möjligt att erbjuda ett efterlevandeskydd före pensionstid som är självfinansierat, bedrivs enligt försäkringsmässiga principer och samtidigt är förenligt med socialförsäkringssystemets grunder. Det föreslås därför att reglerna för ett efterlevandeskydd före pensionstid inom premiepensionssystemet utgår.
