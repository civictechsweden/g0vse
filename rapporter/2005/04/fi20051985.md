# Skattereduktion för virke från stormfälld skog vid 2006-2008 års taxeringar

Promemorian innehåller förslag till en lag om skattereduktion för virke från stormfälld skog vid 2006-2008 års taxeringar. Reduktionen ska stödja och ge incitament till utforsling och omhändertagande av stormskadat virke i särskilt stormdrabbade län. Om det skadade virket inte skyndsamt tas om hand riskerar det att angripas av insekter.
Reduktionen föreslås uppgå till 50 kronor per kubikmeter fast mått under bark för virke som efter den 7 januari 2005 men före den 1 januari 2007 avyttras, forslas ut från stormfälld skog och mäts in.
Reduktionen ges till skogsägaren och baseras på den del av det utforslade virket som överstiger ett års tillväxt, dock minst 200 kubikmeter fast mått under bark. Reduktionen tillgodoräknas, om förutsättningarna är uppfyllda, efter ansökan hos Skatteverket.
