# Ändringar i jaktförordningen (1987:905)

I denna promemoria lämnas förslag till ändring i 28 § jaktförordningen (1987:905). Det föreslås att ett rovdjur skall få dödas om det är sannolikt att det går till angrepp mot ett tamdjur som befinner sig inom ett inhägnat område avsett för skötsel av tamdjuret, om det inte går att skrämma bort rovdjuret eller på annat lämpligt sätt avvärja angreppet. Rekvisitet att det inte går att skrämma bort rovdjuret eller på annat lämpligt sätt avvärja angreppet föreslås gälla även för sådan skyddsjakt som sker i omedelbar anslutning till ett tidigare angrepp på tamdjur. Vidare föreslås en bestämmelse om att rovdjursangrepp mot tamdjur även i andra fall får avvärjas genom skrämselåtgärder. Det föreslås att Naturvårdsverket fortlöpande skall bedöma om den möjlighet att döda rovdjur som följer av 28 § försvårar upprätthållandet av en gynnsam bevarandestatus för de berörda rovdjuren. Den nya bestämmelsen föreslås träda i kraft den 1 januari 2006.
