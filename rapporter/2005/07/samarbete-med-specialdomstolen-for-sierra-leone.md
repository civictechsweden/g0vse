# Samarbete med Specialdomstolen för Sierra Leone

Den 16 januari 2002 träffade Förenta nationerna ett avtal med Sierra Leones regering om inrättande av en oberoende särskild domstol, Specialdomstolen för Sierra Leone, för att lagföra de personer som bär det största ansvaret för allvarliga brott mot internationell humanitär rätt samt för brott mot viss nationell rätt som har begåtts i Sierra Leone från den 30 november 1996.
På initiativ av Specialdomstolen har en överenskommelse om verkställighet i Sverige av fängelsestraff utdömda av Specialdomstolen förhandlats fram med Sveriges regering. Den 15 oktober 2004 undertecknades överenskommelsen.
I promemorian föreslås att Sverige ska tillträda överenskommelsen om verkställighet i Sverige av fängelsestraff utdömda av Specialdomstolen. Vidare föreslås den lagstiftning som krävs för att Sverige ska kunna uppfylla de förpliktelser som följer av överenskommelsen.
Dessutom föreslås i promemorian att Sverige ska möjliggöra samarbete med Specialdomstolen i fråga om utlämning och rättslig hjälp. Förslag till de lagändringar som ett sådant samarbete föranleder lämnas i promemorian.
