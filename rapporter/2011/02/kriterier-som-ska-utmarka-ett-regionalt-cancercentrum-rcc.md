# Kriterier som ska utmärka ett regionalt cancercentrum (RCC)

Sammanfattning

I november 2009 beslutade regeringen att ge uppdrag till en nationell cancersamordnare att samordna processen och främja etableringen av regionala cancercentrum (RCC). I uppdraget har också ingått att, utifrån de principer som anges i betänkandet En nationell cancerstrategi för framtiden (SOU 2009:11\), ta fram kriterier för vad som ska utmärka ett RCC. I denna PM presenteras dessa kriterier och vad som ingår i dem. I arbetet med att ta fram kriterierna har hänsyn tagits till synpunkter som framförts av de remissinstanser som yttrat sig över betänkandet. Synpunkter har också inhämtats vid möten med företrädare för hälso\- och sjukvårdens huvudmän, patientföreningar, professionen och andra intressenter inom svensk cancervård. Under utförandet av uppdraget har även samråd skett med Sveriges Kommuner och Landsting samt med Socialstyrelsen.
