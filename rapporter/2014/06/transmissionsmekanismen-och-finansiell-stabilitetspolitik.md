# Transmissionsmekanismen och finansiell stabilitetspolitik

Ekonomiska avdelningen vid Finansdepartementet har som uppgift att bevaka, analysera och bedöma den svenska ekonomins reala och offentlig\-finansiella utveckling samt hur samhällets resurser används och fördelas. En viktig del i detta arbete är att göra prognoser för och beräkningar av den realekonomiska och offentlig\-finansiella utvecklingen samt konsekvensanalyser. För att öka transparensen i redovisningen av de metoder och modeller som ligger till grund för prognoser och beräkningar aviserade regeringen i budgetpropositionen för 2009 att man fortsättningsvis avser att separat publicera en mer detaljerad redovisning. Denna rapport har skrivits av enhetschef, filosofie doktor, Mårten Bjellerup och ämnesråd, docent, Hovick Shahnazarian.

I kölvattnet av den finansiella krisen har forskare och beslutsfattare i långt större utsträckning än tidigare reflekterat kring kopplingen mellan det finansiella systemet och den reala ekonomin, kallad transmissionsmekanismen. I rapporten identifieras negativa externa effekter i det finansiella systemet och hur de påverkar den reala ekonomin genom olika kanaler i transmissionsmekanismen. Denna kartläggning ligger sedan till grund för en ny, bredare ansats för den finansiella stabilitetspolitiken jämfört med makrotillsynspolitiken. Därefter beskrivs en makroekonomisk VAR\-modell med finansiella indikatorvariabler. Modellen gör det möjligt att studera de teoretiskt identifierade transmissionskanalerna var för sig. Avslutningsvis används modellen för att göra stresstester och för att simulera hur finansiella chocker påverkar den reala ekonomin med hjälp av två policyinstrument: kontracykliska kapitalbuffertar och belåningsgrad.
