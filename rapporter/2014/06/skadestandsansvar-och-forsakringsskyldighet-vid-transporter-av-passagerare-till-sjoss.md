# Skadeståndsansvar och försäkringsskyldighet vid transporter av passagerare till sjöss

Inom EU har kraven på transportörerna skärpts vid sjötransporter av passagerare, vilket har medfört en stärkt ställning för passagerarna vid olyckor till sjöss. De skärpta reglerna innebär bland annat att transportörerna har ett strikt ansvar (ansvar utan vållande) för personskador och ska ha försäkring som täcker det strikta ansvaret. Transportörerna ska också tydligt informera passagerarna om deras rättigheter. Det föreslås i promemorian att dessa förbättringar för passagerarna ska gälla för fler inrikes transporter till sjöss än vad som nu är fallet. Samtidigt beaktas sjöfartsnäringens förutsättningar och behov.

Det lämnas också förslag som gör det möjligt med straffrättsliga sanktioner, om transportören inte är försäkrad eller om befälhavaren inte medför ett certifikat eller ett bevis som visar att försäkringsskyldigheten är fullgjord. Det blir även möjligt att belägga fartyget med nyttjandeförbud om certifikatet eller beviset inte medförs. Ansvarsgränsen för transportörens totala skadeståndsansvar vid en och samma händelse höjs också.

Det föreslås dessutom att Sverige tillträder 2002 års protokoll till 1974 års Atenkonvention om befordran till sjöss av passagerare och deras resgods. Tillträdet innebär att ytterligare transporter omfattas av ett förstärkt skydd. Förslag lämnas till de lagändringar som behövs till följd av tillträdet.

Lagändringarna föreslås i huvudsak träda i kraft den dag som regeringen bestämmer.
