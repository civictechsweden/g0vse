# Resultatstrategi för Sveriges samarbete med FN:s Livsmedels- och jordbruksorganisation (FAO) 2014–2017

Den 17 juli 2014 fattade regeringen beslut om hur Sverige ska agera i FN:s Livsmedels\- och jordbruksorganisation, FAO. En jämställd och hållbar livsmedelsproduktion för att säkra livsmedelstillgången för hela världens befolkning är en viktig fråga och det område där FAO är ansvarig organisation i FN\-familjen. Det är därför viktigt att Sverige, som medlem i FAO, verkar för att FAO arbetar effektivt och fokuserat.

Resultatstrategin omfattar hållbar livsmedelsproduktion för att bidra till att säkra livsmedelstillgången för hela världens befolkning, särskilt för de 850 miljoner människor som är hungrande. Sverige ska fortsätta att arbeta för att alla människor ska få näringsriktig mat varje dag. Resultatstrategin inriktar sig på att öka produktiviteten inom kärnområdena jordbruk, skogsbruk och fiske på ett hållbart sätt och har ett starkt fokus på jämställdhet. En stor del av världens småbrukare är kvinnor, som på många platser är oersättliga för livsmedelsförsörjningen. Samtidigt har kvinnorna avsevärt sämre tillgång till resurser och insatser som till exempel mark. FAO:s bidrag till att utrota djursjukdomar tas också upp i den svenska strategin.

Strategin har föregåtts av en strukturerad bedömning, dels av relevansen för organisationens mandat gentemot våra svenska politiska mål, dels av organisationens effektivitet. Sverige anser också att det är viktigt att sammanföra världens länder för att till exempel sätta gemensamma standarder eller skapa samsyn om viktiga utvecklingsfrågor, ett område där FAO har en betydande roll att spela. Strategin ska gälla fram till 2017\.
