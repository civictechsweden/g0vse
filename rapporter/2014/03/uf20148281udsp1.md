# Ingångsvärden för Folke Bernadotteakademins framtagande av resultatförslag för Sveriges internationella bistånd i Liberia 2014-2018

Över 80 procent av befolkningen i Liberia lever fortfarande under fattigdomsgränsen om 1,25 US\-dollar per person om dagen. Liberia väntas inte uppnå något millennieutvecklingsmål och kvinnors levnadsvillkor är särskilt svåra. Den ekonomiska och politiska makten är alltjämt koncentrerad till en liten elit. Liberias regering har tagit fram utvecklingsplaner, men stöd behövs för att dessa ska kunna genomföras. Det svenska biståndet har en viktig roll att spela för att stödja försoning och demokratisk utveckling samt en mer inkluderande och hållbar ekonomisk tillväxt. Sveriges mervärde som givare består i en lång närvaro och samarbete både inom näringslivet och civilsamhället, vilket gör att Sverige åtnjuter förtroende. Sverige har ordförandeskapet för FN:s fredsbyggandekommissions landkonfiguration för Liberia och arbetsgruppen för Liberias anslutning till WTO. Sverige har även åtagit sig att, tillsammans med USA och Liberia, leda arbetet med New Deal, överenskommelsen från Busan 2011 om stöd till sviktande och konfliktdrabbade stater. Processen syftar till att, med utgångspunkt i nationellt ägarskap och ledarskap, genom politisk dialog och utvecklingssamarbete bidra till hållbar utveckling samt minska risken för återfall i konflikt.
