# Ökad trygghet och bättre ekonomiska villkor för personer med aktivitetsersättning som vill försöka arbeta eller studera

De förslag som lämnas i denna promemoria innebär att försäkrade som har aktivitetsersättning för nedsatt arbetsförmåga får möjlighet till vilande ersättning för att pröva att arbeta upp till två år, oavsett längden på det ursprungliga beslutet om ersättning. Dessutom föreslås att utbetalningsperioden för det belopp som betalas ut när ersättningen är vilande förlängs från att som i dag gälla ett år, till att istället omfatta hela perioden som ersättningen är vilande.

För personer som prövar att studera, föreslås också att ersättningen ska kunna vara vilande upp till två år, oavsett längden på det ursprungliga beslutet om ersättning. Även personer som arbetar eller studerar en period som löper efter ursprungsbeslutet föreslås ha trygghet att kunna få tillbaka sin aktivitetsersättning utan särskild prövning, om han eller hon avslutar försöket med vilande ersättning. Dessa personer föreslås därför kunna få tillbaka sin ersättning under tre månader, när tiden för ett beslut om vilandeförklaring av aktivitetsersättning löper ut eller beslutet upphävs på den försäkrades begäran.
