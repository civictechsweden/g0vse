# Uppdrag att utreda kostnaderna för ordningshållning vid offentliga tillställningar och allmänna sammankomster

En utredare ges i uppdrag att överväga och föreslå hur ersättningsskyldigheten för polismyndighetens kostnader för ordningshållning vid offentliga tillställningar och allmänna sammankomster bör utformas för att begränsa kostnadsansvaret för dem som idag är betalningsskyldiga.


Det står utredaren fritt att lämna flera alternativa förslag. Utredaren får också ta upp sådana närliggande frågor som har samband med den frågeställning som ska utredas, under förutsättning att uppdraget ändå bedöms kunna redovisas i tid.

Utredaren ska lämna förslag på de författningsändringar som bedöms nödvändiga.

Utredaren ska analysera och redovisa vilka ekonomiska konsekvenser förslagen kan komma att medföra och föreslå hur ökade kostnader eller minskade intäkter för det allmänna ska finansieras.

Utredaren ska under arbetet samråda med berörda myndigheter, i första hand Rikspolisstyrelsen och den nationella samordnaren. Utredaren ska vid behov även samråda med organisationer på idrotts\- och kulturområdet.

Uppdraget ska redovisas senast den 30 april 2013\.
