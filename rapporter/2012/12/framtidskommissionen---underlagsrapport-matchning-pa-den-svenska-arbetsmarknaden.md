# Framtidskommissionen - underlagsrapport: Matchning på den svenska arbetsmarknaden

Matchning handlar om hur effektivt utbud och efterfrågan möts på arbetsmarknaden. Eller, annorlunda uttryckt, hur pass väl allokeringen på arbetsmarknaden fungerar.

Trots att forskning om matchningen på den svenska arbetsmarknaden är förvånansvärt begränsad och disparat, är ett gemensamt resultat att det finns tecken på att matchningen har försämrats de senaste årtiondena. En viktig orsak är heterogenitet, eller ”mismatch” mellan de arbetssökandes utbud och efterfrågan på arbetskraft. Många företag tycker också att det är svårt att rekrytera medarbetare med rätt yrkeserfarenhet. Endast ungefär hälften av alla anställda i Sverige var korrekt matchade med både utbildningslängd och inriktning på utbildning.

Den framtida utmaningen består i att fortsätta med reformer som underlättar matchningen. Det handlar såväl om att underlätta flexibiliteten, förbättra incitamenten och minska inträdeshindren på arbetsmarknaden, som om att utveckla utbildningssystemet. Vi bedömer att särskilt fyra områden behöver ges större uppmärksamhet: anställningsskyddet, ingångslönerna, lönebildningen och utbildningssystemets kvalitet, effektivitet och relevans.
