# Framtidskommissionen - underlagsrapport: Försörjningskvoten i olika delar av Sverige - scenarier till år 2050

I allmänhet är prognoser på längre sikt synnerligen osäkra, men befolkningsprognoser är mindre osäkra, såtillvida att vi alla blir äldre – i Sverige, Europa och världen. I Sverige kommer enligt SCB:s senaste befolkningsprognos andelen 65 år och äldre att öka från cirka 18 procent 2011 till drygt 24 procent 2050. Det betyder att försörjningskvoten ökar, det vill säga de förvärvsarbetande kommer i framtiden att behöva försörja allt fler. Denna utmaning blir speciellt stor i små och glesbefolkade regioner som redan idag har en skev åldersfördelning och hög försörjningskvot. I rapporten tecknas några framtidsbilder av försörjningskvotens utveckling för olika regioner i Sverige fram till 2050. Förutom ett basscenario visas i några alternativa scenarier hur försörjningskvoten påverkas av antaganden om ett längre arbetsliv, om en högre förvärvsgrad bland utrikes födda och om ett annat flyttmönster. För att möta de utmaningar som följer av den demografiska utvecklingen behövs medel och åtgärder inriktade på att samtliga dessa antaganden kan förverkligas.
