# Nationell läkemedelsstrategi - Handlingsplan 2013

Regeringen och Sveriges kommuner och Landsting tog, tillsammans med en rad aktörer på läkemedelsområdet, 2011 fram den nationella läkemedelsstrategin. Syftet är att få en nationell kraftsamling kring prioriterade förbättringsområden inom läkemedelsområdet. Strategin innefattade ett trettiotal planerade aktiviteter inom olika insatsområden.

De insatser som genomförts inom ramen för den nationella läkemedelsstrategin och dess handlingsplan 2011\-2012 har varit omfattande och tillsammans lett till att Sverige kommit ett steg närmare att förverkliga strategins mål:

* Medicinska resultat och patientsäkerhet i världsklass
* Jämlik vård
* Kostnadseffektiv läkemedelsanvändning
* Attraktivitet för innovation av produkter och tjänster
* Minimal miljöpåverkan

Under 2013 kommer arbetet inom den nationella läkemedelsstrategin främst att fokusera på att genomföra de aktiviteter som beslutades i 2011\-års handlingsplan. Nya aktiviteter som framför allt berör apotekens verksamhet och läkemedelsutbildning för läkare tillförs handlingsplanen, samtidigt som arbetet med en jämlik läkemedelsbehandling för hela befolkningen utvecklas och intensifieras.
