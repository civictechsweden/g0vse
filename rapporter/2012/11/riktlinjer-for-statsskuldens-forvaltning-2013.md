# Riktlinjer för statsskuldens förvaltning 2013

Riktlinjebeslutet för 2013–2016 innebär att den statsskuldspolitiska inriktningen ligger fast. Statsskuldens andelar och räntebindningstid behålls oförändrade. Förra årets riktlinjebeslut innebar ökad fokusering på robustheten i statsskuldsförvaltningen.

Årets riktlinjer kompletteras så att det uttryckligen framgår att Riksgäldskontoret ska beakta refinansieringsrisker i förvaltningen av statsskulden. Vidare höjs det långsiktiga riktmärket för den utestående volymen instrument i nominell kronskuld med mer än tolv år till förfall från 60 till 70 miljarder kronor.
