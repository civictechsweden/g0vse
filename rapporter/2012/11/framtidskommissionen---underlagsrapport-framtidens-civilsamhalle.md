# Framtidskommissionen - underlagsrapport: Framtidens civilsamhälle

Civilsamhället är alla de verksamheter och organisationer vars drivande kraft är det ideella engagemanget hos medlemmar, volontärer och givare. Allt från ideella föreningar och kooperationer till trossamfund, stiftelser och ideella nätverk. En stor majoritet av Sveriges vuxna befolkning är medlemmar i ideella organisationer och nära hälften arbetar ideellt i minst en förening. Samtidigt pågår omfattande förändringar i civilsamhället. Icke vinstdrivande organisationer tar större plats i välfärdsproduktionen. Gamla organisationer förlorar medlemmar medan nya organisationer och verksamhetsformer ger människor möjlighet att engagera sig på nya sätt. Också i framtiden kan vi vänta oss att civilsamhället kommer att ha viktiga roller att spela i demokratin, det offentliga samtalet, på fritiden och i välfärdsproduktionen. Utvecklingen ställer såväl staten som organisationerna inför olika utmaningar. Civilsamhället måste bibehålla sitt oberoende och sin innovativitet, samtidigt som allas möjlighet att engagera sig måste förbli öppen, och samtidigt som finansiärerna ställer krav på uppföljningsmöjligheter och likvärdighet i offentlig service.
