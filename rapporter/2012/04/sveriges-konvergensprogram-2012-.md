# Sveriges konvergensprogram 2012

Stabilitets- och tillväxtpakten ålägger medlemsstaterna att årligen lämna in stabilitets- och konvergensprogram. Stabilitets- och konvergensprogrammen är utgångspunkten för Rådets övervakning av ländernas offentligfinansiella position. Det är också ett instrument i Rådets arbete med att övervaka och koordinera den ekonomiska politiken i EU och euroländerna. I enlighet med den nya årscykeln för förstärkt ekonomisk samordning inom EU (den europeiska terminen) ska medlemsstaterna överlämna stabilitets- eller konvergensprogrammen i april varje år. Sveriges konvergensprogram för 2012 baseras på 2012 års ekonomiska vårproposition som regeringen överlämnade till riksdagen den 16 april 2012. Riksdagens finansutskott har informerats om det uppdaterade programmet.
