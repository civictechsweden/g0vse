# Nedsättning av socialavgifter för personer mellan 19 och 24 år

I denna promemoria föreslås en nedsättning av det samlade uttaget av arbetsgivaravgifter och allmän löneavgift för personer som vid årets ingång är mellan 19 och 24 år i syfte att underlätta för yngre att komma in på arbetsmarknaden. Nedsättningen innebär att avgifterna, med undan­tag för ålderspensionsavgiften, halveras, vilket för närvarande motsvarar 11,10 procentenheter. För andra halvåret 2007 föreslås dock nedsätt­ningen uppgå till 9,71 procentenheter.
En motsvarande nedsättning med hälften föreslås också för personer som vid årets ingång är mellan 19 och 24 år och som betalar egenavgifter och allmän löneavgift, vilket för närvarande motsvarar 10,25 procent­enheter om inte extra karenstid valts. De avgifter som skall betalas får dock inte understiga ålderspensionsavgiften på 10,21 procentenheter.
De nya bestämmelserna föreslås träda i kraft den 1 juli 2007.
