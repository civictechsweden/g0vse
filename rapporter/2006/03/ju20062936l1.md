# Några aktiebolagsrättsliga frågor

Den 1 januari 2006 trädde en ny aktiebolagslag i kraft. I denna promemoria - som har upprättas i form av ett utkast till lagrådsremiss - behandlas ett antal frågor som aktualiserades under beredningen av det lagförslag som låg till grund för den nya lagen men som inte kunde beredas färdigt i det lagstiftningsärendet. Vidare behandlas några frågor som har uppmärksammats i samband med att den nya lagen har börjat tillämpas.
I promemorian föreslås att de nuvarande bestämmelserna om ansvarsgenombrott i advokataktiebolag upphävs.
I syfte att komma till rätta med vissa missbruk av aktiebolagslagens fusionsbestämmelser föreslås att majoritetskravet för bolagsstämmobeslut om en viss typ av fusion höjs till minst nio tiondelar av samtliga aktier i bolaget. I denna del föreslås också att aktieägarna i ett överlåtande bolag inför ett sådant beslut skall kunna begära att det inhämtas två oberoende sakkunnigyttranden angående det föreslagna fusionsvederlaget. Motsvarande ändringar föreslås för en viss typ av delning av aktiebolag.
Promemorian innehåller också förslag till nya bestämmelser om uppdelning ("split") och sammanläggning av aktier. Förslagen i dessa delar innebär att uppdelning och sammanläggning ska beslutas av bolagsstämman. När det gäller aktier som inte är föremål för handel på en svensk eller utländsk börs, en auktoriserad marknadsplats eller någon annan reglerad marknad, ska det för giltigt beslut om sammanläggning krävas samtycke från samtliga aktieägare vars rätt berörs av beslutet.
I promemorian behandlas vidare frågor om dels uppgift om antalet aktier i bolagsordningen, dels omedelbar giltighet av skiljedom om förhandstillträde till aktier i mål om inlösen av aktier, dels inlösen av konvertibler och teckningsoptioner, dels säkerhet för ersättningen till god man i inlösenmål, dels överklagande av beslut att förordna syssloman i mål om likvidation, dels resultatlöst utmätningsförsök som grund för skyldighet att upprätta kontrollbalansräkning, dels vinstandelslån, dels preskription av brott mot aktiebolagslagens s.k. målvaktsbestämmelser, dels utseende av styrelseordförande och dels skadeståndsansvar vid överträdelser av bestämmelser om koncernredovisning.
Lagändringarna föreslås träda i kraft den 1 januari 2007.
