# Sveriges medelfristiga finans- och strukturpolitiska plan för 2025–2028

EU:s ramverk för ekonomisk styrning är en uppsättning regler och förfaranden för multilateral samordning och övervakning av den ekonomiska politiken, finanspolitiken, sysselsättningspolitiken och socialpolitiken inom EU. Det arbete som utförs enligt ramverket samordnas huvudsakligen genom en årlig process som kallas för den europeiska planeringsterminen. Enligt det nuvarande ramverket ska EU:s medlemsstater lämna in en första medelfristig finans\- och strukturpolitisk plan för 2025–2028 under hösten 2024\.

Sveriges medelfristiga finans\- och strukturpolitiska plan för 2025–2028 innehåller ett finanspolitiskt åtagande i form av en nettoutgiftsbana för de kommande fyra åren. Planen innehåller även information om de makroekonomiska och offentligfinansiella variabler som ligger till grund för nettoutgiftsbanan. Därtill redogör planen för reformer och investeringar som svarar mot de huvudsakliga ekonomiska utmaningar som bland annat identifierats i Sveriges landsspecifika rekommendationer. Reformerna och investeringarna ska även svara mot ett antal EU\-gemensamma prioriteringar.

Den medelfristiga planen kommer att följas upp av lägesrapporter som ska lämnas in senast den 30 april varje år.
