# Uppdrag att utvärdera Nationellt resurscentrum för mathantverk vid Länsstyrelsen i Jämtlands län

Regeringen uppdrar åt Statskontoret att utvärdera Nationellt resurscentrum för mathantverk vid Länsstyrelsen i Jämtlands län.


Statskontoret ska utvärdera resultaten av verksamheten i förhållande till mål och disponerade medel. Statskontoret ska också utvärdera om nuvarande hemvist och organisering är ändamålsenlig för att nå syftena eller om det finns en annan organisering som har bättre möjlighet att nå syftena.

Statskontorets utvärdering ska utgå från det övergripande målet i livsmedels­strategin och de strategiska övervägandena för området konsument och mark­nad i strategin samt det övergripande målet för en sammanhållen lands­bygdspolitik.

Statskontorets utvärdering ska inriktas på:

* hur väl syftet att utveckla och bevara kunskapen om mathantverk har uppfyllts,
* om länsstyrelsen genom verksamheten lyckats samla in generell kunskap kring mathantverk och bidragit till metodutveckling inom området
* samt om länsstyrelsen genom verksamheten möjliggjort ett aktivt utbyte av kunskap och erfarenheter med berörda aktörer i hela Sverige.

Statskontoret bör också särskilt beakta om nuvarande hemvist och avgränsning för det statliga engagemanget är ändamålsenlig eller om det finns en annan organisering av engagemanget som har bättre möjlighet att nå syftet.

Statskontoret ska samverka med och ta tillvara kunskap hos Länsstyrelsen i Jämtlands län, Statens jordbruksverk och andra relevanta aktörer inom området småskalig livsmedelsförädling, t.ex. Sveriges lantbruksuniversitet, Livsmedelsverket och etablerade privata aktörer, landsting utifrån sitt regionala utvecklingsansvar, myndigheter eller organisationer.

Uppdraget ska redovisas till Regeringskansliet (Näringsdepartementet) senast den 1 februari 2020\.

## Bakgrund

Regeringen har sedan 2004 i olika former uppdragit åt Länsstyrelsen i Jämtlands län att driva ett nationellt resurscentrum för mathantverk, med syfte att utveckla och bevara kunskapen om mathantverk. Länsstyrelsen ska, enligt beslutet som avser perioden 2016–2020, genom uppdraget samla in generell kunskap kring mathantverk och bidra till metodutveckling inom området samt möjliggöra ett aktivt utbyte av kunskap och erfarenheter med berörda aktörer i hela Sverige (N2015/08917/HL).

Medel för basfinansiering har beviljats för åren 2016–2019 (N2016/07805/HL) och regeringen har sett att ett centrum har betydelse för tillväxten och utvecklingen på landsbygden, den småskaliga livsmedelsförädlingen, främjandet av det immateriella kulturarvet och bidrar till arbetstillfällen.

Regeringen har också, som ett led i livsmedelsstrategin, fattat beslut om att avsätta särskilda resurser inom landsbygdsprogrammet (N2018/00163/HL), som utlyses för information och andra kompetenshöjande insatser inom området.

Av regeringsbeslutet 2015 om att utse Länsstyrelsen i Jämtlands län som nationellt centrum framgår att verksamheten ska utvärderas år 2019\.
