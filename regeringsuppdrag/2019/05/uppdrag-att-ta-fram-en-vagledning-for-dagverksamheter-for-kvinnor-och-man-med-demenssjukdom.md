# Uppdrag att ta fram en vägledning för dagverksamheter för kvinnor och män med demenssjukdom

Regeringen uppdrar åt Socialstyrelsen att ta fram och sprida en vägledning om dagverksamhet för kvinnor och män med demenssjukdom.


Vägledningen ska:

* i första hand riktas till första linjens chefer, nyckelpersoner inom området samt professionen,
* beskriva förutsättningar för tillgängligheten till dagverksamhet,
* beskriva vad ramen för dagverksamhet är och vad dagverksamhet kan bidra till,
* särskilt lyfta fram ett personcentrerat och rehabiliterande arbetssätt i dagverksamhet för kvinnor och män med demenssjukdom,
* särskilt beakta ett anhörig\- och närståendeperspektiv,
* beakta ett jämställdhetsperspektiv för vård och omsorg för kvinnor och män som har en demenssjukdom.

## I dialog med andra aktörer

Socialstyrelsen ska vid genomförandet av uppdraget föra dialog med Sveriges Kommuner och Landsting, Svenskt Demenscentrum samt andra relevanta aktörer såsom företrädare för professions\- och patientorganisationer.

## Uppdrag inom dagens regelverk

Av vägledningen bör framgå att den i första hand är ett stöd för kommunerna att klara sitt uppdrag inom dagens regelverk.

Socialstyrelsen ska senast den 1 juni 2020 redovisa uppdraget till Socialdepartementet. Redovisningen ska hänvisa till det diarienummer som detta beslut har.
