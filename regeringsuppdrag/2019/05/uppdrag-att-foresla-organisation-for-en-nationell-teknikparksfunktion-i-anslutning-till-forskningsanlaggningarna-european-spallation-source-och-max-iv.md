# Uppdrag att föreslå organisation för en nationell teknikparksfunktion i anslutning till forskningsanläggningarna European Spallation Source och MAX IV

Regeringen uppdrar åt Verket för innovationssystem (Vinnova) att utreda förutsättningar för och lämna förslag på en organisation som kan ges det nationella ansvaret att samordna utvecklingen av innovationsmiljön och mötesplatsen vid forskningsanläggningarna European Spallation Source (ESS) och MAX IV, den s.k. teknikparksfunktionen, i Science Village i Brunnshög utanför Lund.

Arbetet inom ramen för uppdraget ska utgå ifrån och vara i linje med den nationella strategin för ESS som presenterades för riksdagen 2018 (regeringens skrivelse 2017/18:262 En nationell strategi för ESS och den omgivande kunskapsmiljön).

Vinnova ska bedöma de kostnader och konsekvenser i övrigt som förslagen kan komma att medföra. Eventuella kostnader och konsekvenser för de statliga myndigheter som berörs av förslagen ska särredovisas. Om förslagen förväntas leda till kostnadsökningar för det allmänna, ska Vinnova föreslå hur dessa ska finansieras.

Vinnova ska redovisa uppdraget till Regeringskansliet (Näringsdepartementet) senast den 31 december 2019.
