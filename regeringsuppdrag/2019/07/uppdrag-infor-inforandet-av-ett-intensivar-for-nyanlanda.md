# Uppdrag inför införandet av ett intensivår för nyanlända

Regeringen uppdrar åt Arbetsförmedlingen att ta fram förslag och analysera vissa frågor inom ramen för Regeringskansliets arbete med att införa ett intensivår för nyanlända inom etableringsprogrammet. Uppdraget ska genomföras i nära samverkan med Delegationen för unga och nyanlända till arbete. Uppdraget bygger på en överenskommelse mellan regeringen, Centerpartiet och Liberalerna.


Arbetsförmedlingen ska

* analysera och redovisa olika alternativ för hur planering och samordning av den enskildes intensivår kan ske, inklusive vilka aktörer eller vilken aktör som kan göra detta, samt för\- och nackdelar med olika alternativ,
* ta fram förslag på hur kedjan av sammanhängande och parallella insatser kan tillhandahållas inom intensivåret och kunna kopplas till behovet av arbetskraft,
* ta fram förslag på hur urval av deltagare kan ske, inklusive en analys av hur urvalet berör både kvinnor och män,
* ta fram förslag på hur intensiv praktik med anordningspeng till arbetsgivaren kan möjliggöras,
* ta fram förslag på hur deltagare ska kunna erbjudas en mentor med svensk yrkeserfarenhet under intensivåret,
* ta fram förslag på en ordning för utfärdandet av ett kunskapscertifikat för den som har genomfört intensivåret och nått tillräckliga nivåer inom yrkeskunskap och svenska,
* ta fram förslag på hur information om utbud av insatser utöver heltid kan tillgängliggöras, och hur förordningen (2015:848\) om statsbidrag för särskilda främjande\- och utvecklingsinsatser i syfte att påskynda nyanlända invandrares etablering på arbetsmarknaden skulle kunna användas för att ytterligare möjliggöra sådana insatser, och
* ta fram förslag på hur insatserna i sig och intensivåret som helhet ska vara mätbara, så att de kan följas upp och utvärderas.
