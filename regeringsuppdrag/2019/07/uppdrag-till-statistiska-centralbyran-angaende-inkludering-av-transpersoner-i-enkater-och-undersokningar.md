# Uppdrag till Statistiska centralbyrån angående inkludering av transpersoner i enkäter och undersökningar

Regeringen ger Statistiska centralbyrån (SCB) i uppdrag att ta fram ett stödmaterial för hur offentliga aktörer kan inkludera binära och ickebinära transpersoner i enkäter och undersökningar.

I uppdraget ingår bl.a. att:

* Inhämta information från myndigheter, kommuner och landsting om
  behovet av stöd på området
* Genomföra en studie, inklusive tester av frågor, av designaspekter
  vid utformning av enkäter och undersökningar som inkluderar såväl
  binära som ickebinära transpersoner
* Ta fram exempel på när det kan vara relevant att inkludera en
  frågeställning om transerfarenhet samt hur den kan formuleras
* Lämna förslag på hur stödet kan spridas, förvaltas och vid behov
  uppdateras

Uppdraget ska utföras i dialog med Sveriges Kommuner och Landsting
(SKL), RFSL, Jämställdhetsmyndigheten, Diskrimineringsombudsmannen, Folkhälsomyndigheten, Socialstyrelsen och andra berörda aktörer.

SCB får för uppdragets genomförande 2019 använda 300 000 kr.
Kostnaderna ska belasta utgiftsområde 1 Rikets styrelse, anslaget 6:1
Allmänna val och demokrati, anslagsposten 14. Medlen utbetalas i förskott efter rekvisition ställd till Kammarkollegiet. Rekvisitionen ska ske senast den 1 november 2019. Medel som inte har utnyttjats ska återbetalas till Kammarkollegiet senast i samband med slutredovisningen den 1 juni 2020.
