# Uppdrag till Brottsförebyggande rådet att göra en fördjupad studie om islamofobiska hatbrott

Regeringen uppdrar åt Brottsförebyggande rådet (Brå) att göra en fördjupad studie av islamofobiska hatbrott. Brå ska i studien belysa den islamofobiska hatbrottslighetens karaktär i syfte att få förbättrad kunskap för att kunna stärka det förebyggande arbetet mot rasism, särskilt islamofobi. I genomförandet av uppdraget ska myndigheten inhämta kunskap och
erfarenheter från relevanta organisationer inom det civila samhället och berörda myndigheter. Brå ska i genomförandet tillämpa ett jämställdhetsperspektiv.

En redovisning av uppdraget och en ekonomisk redovisning av använda medel ska lämnas till Regeringskansliet (Arbetsmarknadsdepartementet med kopia till Justitiedepartementet) senast den 31 mars 2021. Redovisningen ska hänvisa till diarienumret för detta beslut.

Brå får för genomförandet av uppdraget disponera högst 300 000 kronor 2019 som ska belasta utgiftsområde 13 Jämställdhet och nyanlända invandrares etablering, anslag 2:2 Åtgärder mot diskriminering och rasism m.m., anslagsposten 10 för budgetåret 2019. Medlen utbetalas engångsvis efter rekvisition ställd till Kammarkollegiet senast den 2 december 2019. Medel som inte har utnyttjats ska återbetalas till Kammarkollegiet senast i samband med slutredovisning.
