# Uppdrag till Länsstyrelsen i Stockholms län att samordna, följa upp och genomföra insatser inom ramen för strategin för romsk inkludering

Regeringen beslutar att ge Länsstyrelsen i Stockholms län i uppdrag att samordna, följa upp och genomföra insatser inom ramen för den samordnande och långsiktiga strategin för romsk inkludering 2012–2032 (skr. 2011/12:56, bet. 2011/12:KU17, rskr. 2011/12:227\) under 2020–2023\.


Länsstyrelsen ska:

* stödja kommuner, som bedriver eller avser att bedriva ett arbete
inom området, att utveckla arbetssätt och metoder för romsk
inkludering. Insatserna ska utgå från dessa kommuners behov av stöd i arbetet liksom kunskap och erfarenheter som arbetet för romsk inkludering hittills har gett. De kommuner som 2012–2019 har fått bidrag för att medverka i pilot\- respektive utvecklingsverksamhet för romsk inkludering ska härvid särskilt involveras (A2012/1566/DISK, Ku2016/00159/DISK).
* följa upp genomförda insatser inom ramen för strategin för romsk
inkludering. Kommuners och myndigheters samråd med romska
företrädare om arbetssätt och metoder ska härvid särskilt beaktas. I
uppdraget ingår att utveckla ett uppföljningssystem utifrån tidigare
erfarenheter med så kallade nulägesbeskrivningar.
* genomföra insatser för att öka kunskapen om romsk historia, romers nuvarande livsvillkor respektive ställning som nationell minoritet. Utbildningsmaterialet Antiziganismen i Sverige ska spridas.
