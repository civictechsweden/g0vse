# Uppdrag att förbereda och genomföra överföring till Vetenskapsrådet av vissa uppgifter som rör verksamheten vid Gentekniknämnden

Regeringen uppdrar åt Gentekniknämnden att förbereda och till den 1 september 2019 genomföra överföring till Vetenskapsrådet av uppgifterna att sköta administrativa och handläggande uppgifter åt Gentekniknämnden.


I budgetpropositionen för 2019 redovisade regeringen att en utredare haft i uppdrag att göra en översyn av nuvarande organisation av Gentekniknämnden och lämna förslag till förändringar. En promemoria med förslag till förändrad organisation av Gentekniknämnden har upprättats (Ju2018/04276/DOM).

Av promemorian framgår att nuvarande organisation av Gentekniknämnden medför att de administrativa uppgifterna upplevs belasta kansliet på ett oproportionerligt sätt. Det är svårt för myndigheten att upprätthålla tillräcklig kompetens inom alla områden, t.ex. upphandlingar och it. Kostnaderna för personal\- och ekonomiadministrativa system uppfattas som höga i förhållande till myndighetens storlek och behov. Myndigheten har även problem med att arbeta med en långsiktig och strategisk kompetens­försörjning.

I promemorian föreslås att Gentekniknämnden ges en värdmyndighet som ansvarar för administrativa och handläggande uppgifter åt nämnden. Som värdmyndighet föreslås Vetenskapsrådet, som därmed blir arbetsgivare för den personal som ska utföra administrativa och handläggande uppgifter åt Gentekniknämnden. Promemorian har remitterats.

Uppdraget ska redovisas till regeringen (Justitiedepartementet) senast den 1 oktober 2019\. Redovisningen ska innehålla en beskrivning av konsekvenser för personalen och kostnaderna för genomförandet.
