# Uppdrag att analysera de transporter som genereras av e-handeln

Regeringen uppdrar åt Trafikanalys att analysera hur de transporter som genereras av e\-handel kan effektiviseras för att bidra till ökad hållbarhet.


Inom ramen för uppdraget ska Trafikanalys:

* Analysera hur olika segment inom e\-handeln och e\-handeln som helhet påverkar användningen av transporter, inklusive fördelningen mellan transport\- och trafikslag, trafikarbetets utveckling och de växthusgasutsläpp som genereras.
* Beskriva vilka affärsmodeller och styrmedel som finns i dag för att dels minska trafikarbetet, dels övergå till elektrifierade distributions\-fordon respektive distributionsfordon som drivs med hållbara förnybara bränslen.
* I det fall att analysen visar att e\-handelns utveckling, inom vissa e\-handelssegment eller för e\-handeln som helhet, leder till att trafik\-arbetet ökar även analysera och lämna förslag på hur trafikarbetet från e\-handeln kan effektiviseras så att det sammantaget minskar. I analysen ska förslagens påverkan på människors tillgänglighet till varor och tjänster och näringslivets konkurrenskraft beaktas. För förslagen ska kostnadsberäkningar, konsekvensbedömningar och bedömningar av genomförbarhet redovisas.
* Översiktligt kartlägga hur de transporter som följer av e\-handelns utveckling påverkar utvecklingen av en långsiktigt socialt hållbar transportförsörjning och utvecklingen avseende trafiksäkerhet. Om det bedöms lämpligt ska Trafikanalys även lämna förslag på åtgärder för att stärka den sociala hållbarheten och öka trafiksäkerheten inom området.

Boverket, Naturvårdsverket, Post\- och telestyrelsen (PTS), Trafikverket, Transportstyrelsen och Statens energimyndighet ska inom sina respektive ansvarsområden bistå Trafikanalys i genomförandet av uppdraget. Trafikanalys ska inhämta synpunkter från Sveriges Kommuner och Landsting, ett urval av kommuner samt andra berörda myndigheter och aktörer.

Uppdraget ska genomföras i dialog med Regeringskansliet (Infrastrukturdepartementet).

Den del av uppdraget som avser analys av e\-handelns påverkan på transporternas och växthusgasutsläppens utveckling ska redovisas till Regeringskansliet (Infrastrukturdepartementet) senast den 1 december 2019\.

Uppdraget ska slutredovisas till Regeringskansliet (Infrastruktur\-departementet) senast den 1 mars 2020\.
