# Uppdrag att komplettera förslag om fortsatt hantering av bakteriell njurinflammation

Regeringen uppdrar åt Statens jordbruksverk (Jordbruksverket) att komplettera utredningen och förslaget på hanteringsalternativ rörande Sveriges s.k. tilläggsgarantier för bakteriell njurinflammation (BKD).


I uppdraget ingår att samråda med Havs\- och vattenmyndigheten och Statens veterinärmedicinska anstalt samt inhämta information om utsättningar och annat underlag från berörda länsstyrelser för att det i kompletteringen ska ingå följande uppgifter.

Kompletteringen ska innehålla uppskattningar av hur många förflyttningar och utsättningar av berörda fiskarter som årligen sker och hur många vattenområden som omfattas av tilläggsgarantierna där utplantering sker, uppdaterad informationen om var utbrotten av BKD har skett, vilka områden som är särskilt utsatta och var smitta i högre grad har upptäckts. Vidare ska kompletteringen omfatta en redogörelse för hur smitta mellan odling och vildvatten effektivt kan förhindras om tilläggsgarantierna ersätts med ett frivilligt kontrollprogram samt vilka konsekvenser det kan medföra. Den konsekvensanalys som gjorts av att ersätta dagens system med tilläggsgarantier med ett frivilligt kontrollprogram ska kompletteras och särskilt beakta de administrativa och ekonomiska effekterna för sättfisk\- och kompensationsföretag samt om det förväntas påverka tillgången på sättfisk för fritidsfisket samt för vattenbruket.

Jordbruksverket ska tillsammans med Havs\- och vattenmyndigheten och Statens veterinärmedicinska anstalt även analysera och redogöra för hur ett fortsatt utrotningsprogram skulle kunna utformas för att uppnå fristatus och därmed uppfylla kraven för att behålla tilläggsgarantierna samt vilka konsekvenser det skulle få för framför allt vattenbruksnäringen och berörda fiskerinäringar.

Jordbruksverket ska rapportera uppdraget till regeringen (Näringsdepartement) senast den 30 november 2020\.
