# Uppdrag att inrätta en samordningsfunktion för intensivvårdsplatser

Regeringen uppdrar åt Socialstyrelsen att inrätta en samordningsfunktion som ska stödja regionerna med att samordna tillgängliga intensivvårdsplatser i landet. Detta med anledning av utbrottet av covid\-19\.


I samordningsfunktionens uppdrag ingår att:

* skapa en nationell lägesbild av antalet intensivvårdsplatser och ECMO intensivvårdsplatser,
* skapa en nationell lägesbild av tillgängliga intensivvårdsplatser och ECMO intensivvårdsplatser hos både offentliga och privata vårdgivare,
* kontinuerligt förmedla aktuella lägesbilder till regionerna för att stödja dem i koordinationen av tillgängliga intensivvårdsplatser inom landet,
* stödja regionernas arbete med att utöka antalet intensivvårdsplatser.

## Samarbete med andra

Socialstyrelsen ska genomföra uppdraget tillsammans med Sveriges Kommuner och Regioner. Socialstyrelsen kan samarbeta med relevanta aktörer som ECMO Centre Stockholm, regionerna och organisationer som företräder privata vårdgivare.

## Gäller så länge det krävs

Uppdraget ska gälla så länge det krävs med tanke på utbrottet av covid\-19\. Uppdraget ska löpande redovisas till Socialdepartementet. En sammanfattande rapport om arbetet lämnas senast den 31 december 2020\.
