# Uppdrag att följa, utvärdera och stödja genomförandet av statens insatser inom området psykisk hälsa 2020-2023

Regeringen uppdrar åt Socialstyrelsen och Folkhälsomyndigheten att följa, utvärdera och stödja genomförandet av statens insatser inom området psykisk hälsa 2020 – 2023.

## Enligt överenskommelsen med SKR

Myndigheterna följer utvecklingen och utvärderar resultaten i kommuner och regioner. Detta i förhållande till de syften och den inriktning som anges i överenskommelsen mellan staten och Sveriges Kommuner och Regioner (SKR) om insatser för att stärka psykisk hälsa och motverka psykisk ohälsa 2020.

## Stöd till kommuner och regioner

Myndigheterna ska stödja kommuner och regioner i deras arbete med att genomföra insatserna. Stödet kan exempelvis gälla att ta fram kunskapsstöd, nulägesanalyser, kunskapsspridning och analyser.

## Dialog med relevanta aktörer

Arbetet sker i dialog med Sveriges Kommuner och Regioner, kommuner och regioner, myndigheter, patient-, brukar-, och anhörigorganisationer samt aktörer som myndigheterna bedömer vara relevanta.

## Hänsyn till pågående insatser

Myndigheterna ska ta hänsyn till pågående insatser av betydelse, bland annat omställningen mot en god och nära vård, aktuella överenskommelser inom hälso- och sjukvårdsområdet och folkhälsoområdet samt tidigare och pågående uppdrag till myndigheterna gällande psykisk hälsa.

Socialstyrelsen och Folkhälsomyndigheten ska senast den 30 september 2020 till Socialdepartementet delredovisa resultatet av 2020 års arbete.
