# Uppdrag att identifiera och beskriva juridiska hinder i den gränsöverskridande ambulanssjukvården

Regeringen uppdrar åt Socialstyrelsen att identifiera och beskriva juridiska hinder för den ambulanssjukvård som passerar Sveriges landsgränser mot Norge, Danmark och Finland.


## God, säker och kostnadseffektiv gränsöverskridande ambulanssjukvård

Myndigheten ska analysera de juridiska hinder som identifieras för ambulanssjukvård som passerar Sveriges landsgränser. Dessutom ska myndigheten belysa och analysera frågeställningar som är nödvändiga för att göra gränsöverskridande ambulanssjukvård möjlig.

I uppdraget ingår att – om det behövs – lämna författningsförslag eller förslag på vilka anpassningar av författningar som krävs för att göra en god, säker och kostnadseffektiv gränsöverskridande ambulanssjukvård möjlig.

## Samarbete kring kunskapsunderlag

Transportstyrelsen och Läkemedelsverket ska hjälpa Socialstyrelsen med kunskapsunderlag med beskrivningar, analyser och bedömningar av de juridiska hinder som identifieras inom respektive myndighets verksamhetsområde.

Eventuella övriga frågeställningar, som är nödvändiga för att möjliggöra en gränsöverskridande ambulanssjukvård, ska belysas och analyseras.

Om det behövs ska myndigheterna föreslå författningsändringar för respektive ansvarsområde. Socialstyrelsen ska – om det behövs – samverka med andra myndigheter och aktörer.

Uppdraget redovisas till Socialdepartementet senast den 1 april 2021\.
