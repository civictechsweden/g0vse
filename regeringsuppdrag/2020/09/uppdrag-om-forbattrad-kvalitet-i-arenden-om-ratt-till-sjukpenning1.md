# Uppdrag om förbättrad kvalitet i ärenden om rätt till sjukpenning

Regeringen uppdrar åt Försäkringskassan att redovisa vad myndigheten gör för att förbättra kvaliteten i ärenden om rätt till sjukpenning. Uppdraget gäller ärenden där Försäkringskassan nekat sjukpenning då myndigheten bedömt att den försäkrade skulle kunna försörja sig på ett annat slags jobb.

Uppdraget ska redovisa vad Försäkringskassan gjort eller kommer att göra för att säkerställa att

* det i samtliga ärenden genomförs sådan utredning som krävs för att klarlägga om det finns ett arbete som den försäkrade kan utföra med normal arbetsprestation och utan mer än ringa anpassning,
* samtliga genomförda utredningar är korrekt dokumenterade, samt att
* samtliga fattade beslut uppfyller den motiveringsskyldighet som åligger myndigheten. Särskilt gäller detta de omständigheter som har varit avgörande för myndighetens ställningstagande så att den försäkrade kan förstå beslutet.

## Även rehabiliteringsinsatser utreds

Försäkringskassan ska också redovisa vad myndigheten gjort och kommer att göra för att se till att behovet av rehabiliteringsinsatser utreds och vid behov vidtas så tidigt som det är möjligt.

Försäkringskassan ska senast den 15 november 2020 delredovisa vad myndigheten gjort och tänker göra. Uppdraget ska slutredovisas den 15 augusti 2021.
