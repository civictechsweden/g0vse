# Uppdrag att utreda konkurrensen i byggmaterialindustrin

Regeringen ger Konkurrensverket i uppdrag att utreda konkurrensen i byggmaterialindustrin, bland annat vad gäller marknadskoncentration och prisbildning. Konkurrensverket ska även analysera hur standarder och märkningar påverkar konkurrensen.

Byggkostnaderna har ökat snabbt under ett antal år och byggmaterial har stått för nära hälften av ökningen. Att kostnaderna har ökat snabbt i byggmaterialindustrin indikerar att det kan finnas konkurrensproblem. Det är mot denna bakgrund som det är viktigt att få en ökad förståelse för konkurrenssituationen i byggmaterialindustrin för att kunna vidta åtgärder om det visar sig nödvändigt.

Konkurrensverket ska redovisa till regeringen (Finansdepartementet) senast den 21 december 2021.
