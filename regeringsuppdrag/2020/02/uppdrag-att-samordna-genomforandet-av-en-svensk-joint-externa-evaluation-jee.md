# Uppdrag att samordna genomförandet av en svensk Joint External Evaluation (JEE)

Regeringen uppdrar åt Folkhälsomyndigheten att samordna arbetet med att genomföra en svensk Joint External Evaluation, (JEE).

I uppdraget ingår:

* att leda koordineringen av det multisektoriella förarbetet med att utefter JEE-verktyget självutvärdera och sammanställa Sveriges beredskap mot gränsöverskridande hälsohot, och
* att organisera den veckolånga externa utvärderingen med experter i samråd med Världshälsoorganisationen (WHO) och Regeringskansliet.

Folkhälsomyndigheten ska senast den 31 mars 2021 redovisa uppdraget till Socialdepartementet.

## Flera myndigheter arbetar tillsammans

Arbetet genomförs i samråd med berörda myndigheter. Regeringen uppdrar även till Livsmedelsverket, Myndigheten för samhällsskydd och beredskap, Socialstyrelsen, Statens jordbruksverk och Strålsäkerhetsmyndigheten att inom respektive tematiskt område koordinera förarbetet.

Förarbetet består i att i enlighet med JEE verktyget själva utvärdera och sammanställa Sveriges beredskap mot gränsöverskridande hälsohot.

Myndigheterna ska också delta vid utvärderingen tillsammans med experter och i samråd med WHO och Regeringskansliet.
