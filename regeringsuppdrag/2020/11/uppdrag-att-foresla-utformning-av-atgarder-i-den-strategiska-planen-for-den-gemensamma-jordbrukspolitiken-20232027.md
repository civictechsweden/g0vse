# Uppdrag att föreslå utformning av åtgärder i den strategiska planen för den gemensamma jordbrukspolitiken 2023–2027

Regeringen uppdrar åt Statens jordbruksverk (Jordbruksverket) att utarbeta förslag till åtgärder i den strategiska planen för den gemensamma jordbrukspolitiken i nästa programperiod. Promemorian om behovsanalys i den strategiska planen för genomförandet av den gemensamma jordbrukspolitiken i Sverige (N2020/01752\) ska vara en utgångspunkt för arbetet och vad som framgår av bilagan ska vara vägledande i arbetet.


Den 20 maj 2020 presenterade EU\-kommissionen två strategier under parollen Gröna given (COM \[2020] 381 \- Från jord till bord\-strategin för ett rättvisare, hälsosammare och miljövänligare livsmedelssystem och COM \[2020] 380 EU:s strategi för biologisk mångfald för 2030 ”Ge naturen större plats i våra liv”). Jordbruksverket ska i genomförandet av detta uppdrag beakta arbetet med Gröna given så att den gemensamma jordbrukspolitiken bidrar i genomförandet av strategierna i linje med behovsanalysen.

De förslag Jordbruksverket utformar ska möta de krav som framgår av förslaget till Europaparlamentets och rådets förordning om fastställande av regler om stöd för de strategiska planer som medlemsstaterna ska upprätta inom ramen för den gemensamma jordbrukspolitiken och som finansieras av Europeiska garantifonden för jordbruket (EGFJ) och Europeiska jordbruksfonden för landsbygdsutveckling (Ejflu) samt om upphävande av Europaparlamentets och rådets förordning (EU) nr 1305/2013 och Europaparlamentets och rådets förordning (EU) nr 1307/2013, Avdelning V, kapitel II.

Förslagen ska, där så bedöms möjligt, innefatta alla de uppgifter om åtgärderna (interventionerna), inklusive indikatorer, som enligt ovanstående förslag till förordning ska finnas med i den strategiska planen. För varje åtgärdsförslag ska det framgå vilka av behoven i behovsanalysen (N2020/01752\) åtgärden möter. De förslag Jordbruksverket lämnar ska vara kostnadsberäknade och skalbara, så att de kan användas som utgångspunkt för den strategiska planen oavsett budgetomfattning.

Vidare ska förslagen beakta möjligheterna att utforma åtgärderna så att de bidrar till att stärka det nationella genomförandet av Agenda 2030 och öka måluppfyllelsen av de nationella miljömålen, livsmedelsstrategins mål, målen för den sammanhållna landsbygdspolitiken och klimatanpassning. Även jämställdhetsperspektivet ska beaktas vid val och utformning av åtgärder.

Den nya politiken bör vara enklare att implementera för myndigheter och i synnerhet enklare att följa för stödmottagare. De åtgärder som politiken omfattar bör vara effektiva och åstadkomma en högre  måluppfyllelse än i dag, inte minst på miljö\- och klimatområdet. I genomförandet av uppdraget ska Jordbruksverket involvera den förenklingsgrupp för den gemensamma jordbrukspolitiken som verket fått i uppdrag av regeringen att inrätta (N2020/01144\). För varje åtgärdsförslag ska Jordbruksverket analysera och redovisa de administrativa kostnaderna och konsekvenserna för stödmottagare och myndigheter, vilka överväganden som har gjorts för att åstadkomma förenklingar samt hur dessa förväntas påverka måluppfyllelsen. De föreslagna åtgärderna ska bidra till ett enklare genomförande av jordbrukspolitiken och en effektivare förvaltning, som minskar myndigheternas kostnader och där företag och organisationer får en påtaglig, faktiskt och upplevd förenkling, samtidigt som en hög måluppfyllelse säkerställs. Detta ska bland annat uppnås genom att förenkla, renodla och reducera antalet stöd.

I arbetet ska Jordbruksverket samråda med berörda myndigheter. Regeringen har denna dag beslutat ge Naturvårdsverket i uppdrag att peka ut typer av ängs\- och betesmarker med natur\- och kulturvärden som kan vara lämpliga att hanteras utanför den gemensamma jordbrukspolitiken samt att föreslå ett nationellt stöd för dessa marker (M2020/01744\). Jordbruksverket ska i de delar av detta uppdrag som berör betesmarker och slåtterängar samordna sitt arbete med Naturvårdsverkets genomförande av uppdraget.

Jordbruksverket ska redovisa uppdraget till Regeringskansliet (Näringsdepartementet) senast den 11 december 2020\. Den del av uppdraget som avser betesmarker och slåtterängar ska redovisas till Regeringskansliet (Näringsdepartementet) senast den 25 januari 2021\.
