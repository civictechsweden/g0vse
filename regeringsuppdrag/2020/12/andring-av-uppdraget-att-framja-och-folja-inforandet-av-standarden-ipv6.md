# Ändring av uppdraget att främja och följa införandet av standarden IPv6

Regeringen uppdrog genom beslut den 13 juni 2019 åt PTS att främja och följa införandet av standarden IPv6 genom insatser riktade till statliga myndigheter, kommuner och landsting (I2019/01833/D). Av beslutet framgår att PTS för genomförandet får rekvirera sammanlagt 1 miljon kronor åren 2019 och 2020.

Utrustning som ansluts till internet behöver en unik adress. Antal adresser i det vanligaste formatet, IPv4, kommer att ta slut men den nyare standarden IPv6 kommer att kunna täcka det behov av adresser som följer av att mer är uppkopplat och anslutet till internet. PTS ska enligt uppdraget bl.a. uppdatera och tillhandahålla vägledning för att främja införandet av IPv6 hos statliga myndigheter, kommuner och landsting samt genomföra informationsinsatser. Genom att PTS får rekvirera ytterligare medel för uppdragets utförande kan PTS genomföra fler informationsinsatser riktade mot uppdragets målgrupper.
