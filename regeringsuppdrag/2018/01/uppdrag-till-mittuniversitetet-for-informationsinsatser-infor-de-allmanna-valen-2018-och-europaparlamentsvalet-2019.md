# Uppdrag till Mittuniversitetet att utvärdera användningen av de särskilda medlen till partierna för informationsinsatser inför de allmänna valen 2018 och Europaparlamentsvalet 2019

Regeringen uppdrar åt Mittuniversitetet att utvärdera användningen av de särskilda medlen till partierna för informationsinsatser inför de allmänna valen 2018 och valet till Europaparlamentet 2019\. Uppdraget ska redovisas till Regeringskansliet (Kulturdepartementet) vid två olika tillfällen. En delredovisning den 1 april 2019 och en slutredovisning den 31 mars 2020\.


Mittuniversitetet ska analysera hur partierna använt medlen, vilka grupper av röstberättigade som nåtts av informationsinsatserna samt undersöka om insatserna påverkat mottagarna att i ökad utsträckning rösta eller på annat sätt delta i politiken.

I uppdraget ingår att göra jämförelser med tidigare forskning om de politiska partiernas valinformation till väljarna samt knyta an till annan relevant forskning om kommunikation i valrörelser. Mittuniversitetet ska beakta att även Valmyndigheten genomför informationsinsatser.
