# Uppdrag att stödja implementeringen av ett mer ändamålsenligt klagomålssystem i hälso- och sjukvården

Regeringen uppdrar åt Socialstyrelsen att genomföra insatser
för att stödja genomförandet av ett mer ändamålsenligt klagomålssystem i hälso- och sjukvården.

I uppdraget ingår att:

1. Genomföra en förstudie om hur patienter och deras närstående ska kunna anmäla klagomål och synpunkter på hälso- och sjukvården på ett enkelt, enhetligt och säkert sätt i landet, samt hur systemet kan möjliggöra lärande utifrån aggregerad data på regional och nationell nivå. Arbetet bör i första hand utgå från landsting och regioners befintliga system .
2. Ta fram en enhetlig och nationell information som beskriver hur patienter och deras närstående kan klaga på hälso- och sjukvården samt att genomföra insatser för att sprida informationen.

Uppdraget ska genomföras i nära samverkan med Inspektionen för vård och omsorg (IVO), Sveriges Kommuner och Landsting, patientnämnderna, Inera och andra för uppdraget relevanta parter och efter samråd med Barnombudsmannen.

Uppdraget att göra en förstudie ska redovisas till Regeringskansliet senast den 31 maj 2018.

Uppdraget att ta fram och sprida enhetlig information om klagomålssystemet ska redovisas till Regeringskansliet senast den 31 december 2018.
