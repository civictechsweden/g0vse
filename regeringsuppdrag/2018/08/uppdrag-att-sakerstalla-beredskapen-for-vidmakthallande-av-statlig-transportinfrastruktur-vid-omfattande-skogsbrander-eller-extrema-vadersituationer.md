# Uppdrag att säkerställa beredskapen för vidmakthållande av statlig transportinfrastruktur vid omfattande skogsbränder eller extrema vädersituationer

Regeringen uppdrar åt Trafikverket att genomföra en utvärdering av Trafikverkets beredskap och förebyggande åtgärder rörande statlig transportinfrastruktur vid omfattande skogsbränder eller extrema vädersituationer. Utvärderingen ska redovisa vilka brister och hot för den statliga transportinfrastrukturen som föreligger samt möjliga konsekvenser för transportsystemet och samhället i vidare bemärkelse för det fall funktionaliteten inte kan upprätthållas på ett tillfredsställande sätt. Utvärderingen ska innefatta en handlingsplan för hur bristerna och hoten kan åtgärdas, samt en redovisning av kostnaderna för dessa åtgärder på kort och lång sikt. Vidare ska utvärderingen beakta bland annat de rättsliga förutsättningarna för olika åtgärder.

Trafikverket ska i samverkan med tågoperatörerna lämna förslag till hur incidenter som kan hänföras till framförande av tågfordon kan minimeras och vilka konsekvenser det kan få för järnvägstrafiken.

Utvärderingen ska utgå ifrån Trafikverkets risk- och sårbarhetsanalys (RSA).

Trafikverket ska vid behov samråda med berörda myndigheter och organisationer.

Uppdraget ska redovisas till Regeringskansliet (Näringsdepartementet) senast den 31 december 2018.
