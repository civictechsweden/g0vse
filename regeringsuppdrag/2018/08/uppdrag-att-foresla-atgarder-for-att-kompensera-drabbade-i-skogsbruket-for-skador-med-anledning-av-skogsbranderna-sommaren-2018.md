# Uppdrag att föreslå åtgärder för att kompensera drabbade i skogsbruket för skador med anledning av skogsbränderna sommaren 2018

Regeringen uppdrar åt Skogsstyrelsen att föreslå ändamålsenliga åtgärder för att kompensera drabbade i skogsbruket för skador och ökade kostnader med anledning av skogsbränderna sommaren 2018 i de områden där bränderna har varit särskilt omfattande. Förslagen ska vara förenliga med EU:s regelverk om statsstöd samt annan relevant lagstiftning. Skogsstyrelsen ska även undersöka vilka möjligheter det finns att använda stöd i landsbygdsprogrammet som kompensation.


Skogsstyrelsen ska utreda vilka stödmottagare och vilka typer av stöd som kan vara aktuella samt hur stort respektive stödberättigat område ska vara i de områden där bränderna har varit särskilt omfattande. I arbetet ska erfarenheter från de åtgärder som genomfördes efter skogsbranden i Västmanland 2014 beaktas.

Stöd får inte ges till kostnader som kan ersättas av försäkringsbolag.

Skogsstyrelsen ska samråda med berörda intressenter inom skogsnäringen och berörda myndigheter.

Uppdraget ska redovisas till Regeringskansliet (Näringsdepartementet) senast den 10 oktober 2018\. Redovisningen ska innehålla en analys och slutsatser av ekonomiska, miljömässiga, administrativa och andra eventuella konsekvenser av förslaget. Redovisningen ska också innehålla författningsförslag.
