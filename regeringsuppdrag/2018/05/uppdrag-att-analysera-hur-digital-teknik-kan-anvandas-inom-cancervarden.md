# Uppdrag att analysera hur digital teknik kan användas inom cancervården

Regeringen uppdrar åt Myndigheten för vård\- och omsorgsanalys att analysera hur olika typer av digitala stöd och teknik kan bidra till en mer jämlik, effektiv och tillgänglig cancervård med ökad delaktighet från patienter. Arbetet med uppdraget ska utgå från såväl ett patient\- som ett yrkesperspektiv.


Myndigheten för vård\- och omsorgsanalys ska:

* genomföra en hearing med intressenter för att föra samtal om digital teknik och dess möjligheter att främja en positiv utveckling inom cancervården.
* ta fram rekommendationer för hur verksamheten på olika plan kan drivas framåt så att befintliga möjligheter tas tillvara på bästa sätt.
* ta hänsyn till regeringens och Sveriges kommuner och Landstings överenskommelse om Vision e\-hälsa 2025\.
* föra dialog med eHälsomyndigheten, Socialstyrelsen, Tandvårds\- och läkemedelsförmånsverket, Sveriges Kommuner och Landsting, Regionala cancercentrum, Inera, Statens beredning för medicinsk utvärdering, Swedish Medtech, patientorganisationer samt andra berörda myndigheter och organisationer.

Uppdraget ska redovisas till Regeringskansliet senast den 30 september 2019\. Myndigheten för vård\- och omsorgsanalys ska även löpande hålla Regeringskansliet informerat om uppdragets genomförande.
