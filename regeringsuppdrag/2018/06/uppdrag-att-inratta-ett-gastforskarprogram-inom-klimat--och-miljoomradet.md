# Uppdrag att inrätta ett gästforskarprogram inom klimat- och miljöområdet

Regeringen ger Vetenskapsrådet, Forskningsrådet för miljö, areella näringar och samhällsbyggande och Statens energimyndighet i uppdrag att tillsammans inrätta ett gästforskarprogram som ska ge svenska lärosäten bättre möjligheter att ta emot amerikanska gästforskare.


Syftet är att stimulera forskningssamarbeten som rör samhällsutmaningar inom klimat\- och miljöområdet. Satsningen är tvärvetenskaplig och ska om möjligt knytas till redan existerande samarbeten vid svenska lärosäten.

Planering, kommunikation och uppföljning ska göras i samarbete mellan myndigheterna, men Vetenskapsrådet ska ansvara för att koordinera det gemensamma arbetet.

Programmet ska omfatta minst tre år. Uppdraget ska redovisas i en
gemensam skriftlig rapport till Regeringskansliet (Utbildningsdepartementet med kopia till Miljö\- och energidepartementet) senast den 16 januari 2023\.
