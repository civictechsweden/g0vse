# Uppdrag till Statskontoret att analysera myndigheternas arbete med prognoser avseende verksamhetsvolymer i rättskedjan

Regeringen ger Statskontoret i uppdrag att analysera arbetet med prognoser över verksamhetsvolymer i rättskedjan som med stöd av Brottsförebyggande rådet genomförs av Polismyndigheten, Åklagarmyndigheten, Domstolsverket och Kriminalvården.

Statskontoret ska beskriva och analysera de nuvarande formerna för arbetet och bedöma om dessa är ändamålsenliga. I det ingår att undersöka vilken nytta myndigheternas prognoser innebär för möjligheterna att bedöma framtida verksamhetsbehov samt hur denna nytta tas tillvara. Vidare ingår att analysera om arbetets nuvarande organisering och tillvägagångssätt är väl avvägda samt om rättskedjeperspektivet får tillräckligt genomslag.

Statskontoret ska också belysa möjliga utvecklingsområden och lämna eventuella förslag på förändringar i myndigheternas arbete med prognoser över verksamhetsvolymer i rättskedjan.

Statskontoret ska inom ramen för uppdraget inhämta information och kunskap från Polismyndigheten, Åklagarmyndigheten, Domstolsverket, Kriminalvården, Brottsförebyggande rådet och Justitiedepartementet. Vid behov ska även information och kunskap inhämtas från andra relevanta aktörer och källor.

Statskontoret ska löpande informera Justitiedepartementet om uppdragets genomförande. Uppdraget ska redovisas skriftligen till Regeringskansliet (Justitiedepartementet) senast den 15 mars 2019.
