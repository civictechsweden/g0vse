# Uppdrag att överföra de regionala etikprövningsnämndernas uppgifter till den nya Etikprövningsmyndigheten med mera.

Regeringen ger de regionala etikprövningsnämnderna i Göteborg, Linköping, Lund, Stockholm, Umeå och Uppsala i uppdrag att dels överföra nämndernas uppgifter att pröva ansökningar om etikprövning med mera enligt lagen om etikprövning av forskning som avser människor, till en ny myndighet, dels avveckla nämnderna. De lärosäten som är värdmyndigheter för de regionala etikprövningsnämnderna får i uppdrag att bistå nämnderna i detta arbete.

Samtliga ovan nämnda myndigheter får i uppdrag att bistå den särskilda utredaren som har i uppdrag att förbereda och genomföra inrättandet av den nya myndigheten Etikprövningsmyndigheten.

Lärosätena ska hålla Utbildningsdepartementet informerat om uppdragets genomförande, och senast den 1 november 2018 redovisa de ekonomiska, verksamhetsmässiga och personella konsekvenserna av förändringen till Utbildningsdepartementet.

Uppdraget ska återrapporteras av lärosätena till Utbildningsdepartementet senast den 1 mars 2019.
