# Uppdrag att, inom ramen för det nationella skogsprogrammet, förbereda och genomföra en Skogsakademi för beslutsfattare inom EU

Regeringen uppdrar åt Skogsstyrelsen att tillsammans med en organisation utpekad av den finska regeringen förbereda och genomföra en dialog om hållbart skogsbruk och skogsindustri för beslutsfattare inom EU i form av årliga skogsexkursioner.


En första exkursion ska genomföras i Finland under 2018\. En andra exkursion bör genomföras i Sverige under 2019\. I uppdraget ingår att
samverka med relevanta intresseorganisationer om innehållet i dialogen, till exempel vad gäller utformningen av exkursionerna samt att identifiera deltagare och att bjuda in till exkursionerna.


Målgruppen för dialogen är främst politiker och tjänstemän inom EU eller på nationell nivå som deltar i beslutsprocesser som påverkar skogsbruk och skogsindustri samt personer som deltar i den skogspolitiska debatten inom EU eller på nationell nivå. Inbjudna deltagare kan till exempel representera EU\-parlamentet, EU\-kommissionen, ministerrådet, nationella myndigheter, miljöorganisationer, branschorganisationer, företag, media och forskarsamhället. En balans mellan olika intressen ska eftersträvas.

I arbetet med dialogen ska Skogsstyrelsen löpande stämma av med
Regeringskansliet (Näringsdepartementet). Uppdraget ska bidra till att
genomföra det nationella skogsprogrammets vision och målen för de fem fokusområdena, i synnerhet målet för fokusområdet Hållbart brukande och bevarande av skogen som en profilfråga i svensk internationellt samarbete.

Skogsstyrelsen ska senast den 28 februari 2019 lämna en delrapport om uppdragets genomförande och senast den 28 februari 2020 lämna en slutrapport. Rapporterna ska lämnas till Regeringskansliet (Näringsdepartementet).

För uppdragets genomförande får Skogsstyrelsen använda högst 700 000 kronor under 2018 och 1 000 000 kronor under 2019\. Utgifterna för uppdraget ska belasta det under utgiftsområde 23 Areella näringar, landsbygd och livsmedel upptagna anslaget 1:2 Insatser för skogsbruket, anslagsposten 3 Nationellt skogsprogram.
