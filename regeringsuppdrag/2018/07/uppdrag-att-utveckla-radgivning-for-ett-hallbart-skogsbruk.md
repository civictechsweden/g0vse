# Uppdrag att, inom ramen för det nationella skogsprogrammet, utveckla rådgivning för ett hållbart skogsbruk

Regeringen uppdrar åt Skogsstyrelsen att genom rådgivning, kommunikation och samverkan med yrkesverksamma i skogsbruket och skogsägare samt där så är lämpligt med forskare, miljöorganisationer och andra delar av civilsamhället, bidra till ett mer variationsrikt skogsbruk.


Skogsstyrelsens insatser ska bidra till att ge information om och förslag på hur främst yrkesverksamma, exempelvis entreprenörer, och skogsägare kan skapa en ökad variation i skogen avseende skogsbrukssätt, metoder och trädslagsval. Insatserna ska utveckla rådgivning för ett hållbart skogsbruk inom Skogsstyrelsens kampanj "Bra produktion – skog med variation" inom ramen för regeringens beslut om strategi för Sveriges nationella skogsprogram (dnr N2018/03142/SK).

Skogsstyrelsen ska senast den 28 februari 2019 lämna en delrapport om uppdragets genomförande och senast den 28 februari 2020 lämna en slutrapport. Rapporterna ska lämnas till Regeringskansliet (Näringsdepartementet).

För uppdragets genomförande får Skogsstyrelsen använda högst 2 000 000 kronor under 2018 och 1 000 000 kronor under 2019\. Utgifterna för uppdraget ska belasta det under utgiftsområde 23 Areella näringar, landsbygd och livsmedel upptagna anslaget 1:2 Insatser för skogsbruket, anslagsposten 3 Nationellt skogsprogram. Stöd till företag lämnas enligt kommissionens förordning (EU) nr 1407/2013 av den 18 december 2013 om tillämpningen av artiklarna 107 och 108 i fördraget om Europeiska unionens funktionssätt på stöd av mindre betydelse. De uppgifter som en medlemsstat har enligt artikel 6\.1, 6\.3 och 6\.4 i kommissionens förordning ska utföras av Skogsstyrelsen.

Uppdraget är ett led i arbetet med att uppfylla skogsprogrammets vision och målen för de fem fokusområdena i strategin för det nationella
skogsprogrammet, särskilt målet för fokusområdet Ett hållbart skogsbruk med ökad klimatnytta. Uppdraget ska bidra till strategins genomförande med inriktningen mot en växande och hållbar skogsproduktion med ökad klimatnytta och ett hållbart samhälle samt ett variationsrikt skogslandskap för skogens ekosystemtjänster. Uppdraget ska vidare bidra till ökad miljöhänsyn och en utvecklad landskapsansats i enlighet med ekosystemsansatsen.
