# Uppdrag till Rikspolisstyrelsen att aktivt stödja arbetet med sociala insatsgrupper

Rikspolisstyrelsen ska aktivt stödja arbetet med sociala insatsgrupper för unga som riskerar att utveckla en kriminell livsstil.

I genomförandet av uppdraget ska Rikspolisstyrelsen samråda med Arbetsförmedlingen, Barnombudsmannen, Skolverket, Socialstyrelsen, Specialpedagogiska skolmyndigheten, Statens institutionsstyrelse, Ungdomsstyrelsen och övriga berörda myndigheter. Vidare ska samråd ske med Sveriges Kommuner och Landsting och relevanta aktörer i det civila samhället.

Rikspolisstyrelsen ska delredovisa resultatet av uppdraget till regeringen senast den 31 oktober 2013 samt slutredovisa uppdraget senast den 31 oktober 2014\. Av redovisningen ska framgå vilka åtgärder Rikspolisstyrelsen och polismyndigheterna har vidtagit och vilka resultat dessa åtgärder bedöms ha lett till. Slutredovisningen ska även innehålla en beskrivning av hur Polisens arbete med sociala insatsgrupper ska fortlöpa efter den 1 januari 2015 i den nya Polismyndigheten.
