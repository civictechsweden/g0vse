# Ändring av uppdrag till Arbetsförmedlingen i fråga om projekt inom ramen för Europeiska globaliseringsfonden - AstraZeneca

Sverige har av Europeiska globaliseringsfonden (EGF) beviljats medel för att kunna erbjuda åtgärder för cirka 700 av dem som blivit uppsagda 2011 från AstraZeneca i Lund, Umeå, Södertälje och Mölndal och som är inskrivna som arbetslösa hos Arbetsförmedlingen.

Regeringen har i beslut den 14 juni 2012 \[A2012/1967/A (delvis)] angett villkor för Arbetsförmedlingens hantering av verksamheten. I beslutet anges att från förmedlingens hantering undantas sådan uppdragsutbildning som handhas av Skolverket.

Regeringen har denna dag ändrat sitt beslut av den 30 augusti 2012 om uppdrag åt Statens skolverk om utbildning för vissa uppsagda personer inom fordons\- och läkemedelsindustrin (U2012/4420/GV) på så sätt att Skolverket inte längre ska anordna denna utbildning utan ska vidta åtgärder för att avveckla de åtaganden som myndigheten har gjort i enlighet med uppdraget.
