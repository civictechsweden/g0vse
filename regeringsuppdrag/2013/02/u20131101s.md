# Uppdrag att genomföra integrationsinsatser inom skolväsendet

Regeringen uppdrar åt Statens skolverk att genomföra insatser för att öka måluppfyllelsen för elever med annat modersmål än svenska inom de obligatoriska skolformerna, gymnasieskolan och gymnasiesärskolan.

I uppdraget ingår att utveckla och sprida information om ett särskilt kartläggningsmaterial som stödjer arbetet med att kartlägga de kunskaper som en nyanländ elev har när han eller hon kommer till den svenska skolan. Med en nyanländ elev avses i detta uppdrag ett barn eller en ungdom som har anlänt till Sverige och påbörjat sin utbildning här efter den tidpunkt då skolplikten inträder eller efter den tidpunkt då skolplikten skulle ha inträtt om eleven hade haft skolplikt. Vidare ingår i uppdraget att utveckla och sprida information om ett särskilt material som stödjer lärares arbete med att kontinuerligt bedöma nyanlända elevers kunskapsutveckling i svenska. I uppdraget ingår även att organisera kompetensutvecklingsinsatser för lärare och rektorer inom grundskolan och motsvarande skolformer samt inom gymnasieskolan och gymnasiesärskolan. Skolverket ska även ta fram och sprida informationsmaterial till elever och föräldrar om det fria skolvalet på olika språk.

Skolverket ska löpande informera Regeringskansliet (Utbildningsdepartementet) om genomförandet av uppdragets olika delar. Uppdraget ska redovisas i årsredovisningarna för åren 2013\-2016\.
