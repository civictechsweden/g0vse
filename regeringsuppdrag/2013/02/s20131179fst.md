# Uppdrag angående ej verkställda beslut och gynnande domar

Regeringen beslutar att ge Socialstyrelsen i uppdrag att följa upp lagstiftning och rutiner för ej verkställda beslut och gynnande domar enligt socialtjänstlagen och lagen om stöd och service till vissa funktionshindrade, LSS. I uppdraget ingår även att redogöra för utvecklingen av rapporterade ej verkställda beslut och utfallet av de sanktionsmöjligheter i form av särskild avgift som regleras i socialtjänstlagen och LSS. Socialstyrelsen ska utifrån resultaten och omständigheter som kan ha påverkat utfallet, göra en analys av verksamheten kring ej verkställda domar och beslut.

I detta ingår att bedöma effekterna av regelverket och de rutiner som myndigheten följt vid hanteringen av denna ärendegrupp. Vid behov ska Socialstyrelsen även redovisa tänkbara åtgärder för att komma tillrätta med eventuella brister. Socialstyrelsen ska i genomförandet av detta uppdrag beakta det delmål som myndigheten har i Strategin för genomförande av funktionshinders-politiken 2011–2016, att ”kunskapen om orsakerna till långa väntetider mellan beslut och verkställighet ska öka, liksom hur problemen ska kunna rättas till utan att rättssäkerheten åsidosätts”.

Från den 1 juni 2013 ska uppdraget övergå till Inspektionen för vård och omsorg. Myndigheten ska samråda med Socialstyrelsen vid behov och inför slutredovisning av uppdraget. Uppdraget ska redovisas till Regeringskansliet (Socialdepartementet) senast den 30 oktober 2014.
