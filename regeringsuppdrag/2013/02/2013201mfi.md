# Uppdrag till Myndigheten för radio och tv om evenemangslista

Regeringen har beslutat att ge Myndigheten för radio och tv i uppdrag att analysera och lämna förslag till hur en evenemangslista kan utformas.

Enligt radio- och tv-lagen får regeringen utforma en lista över evenemang som, när de sänds i tv, ska kunna visas i en fri-tv-kanal som når en väsentlig del av allmänheten. Det gäller evenemang som inträffar högst en gång om året och som intresserar en bred allmänhet i Sverige, till exempel fotbolls-VM eller OS. Den som upplåter rättigheterna ska få skälig ersättning. En lista måste först godkännas av EU innan den kan träda i kraft.

I uppdraget ingår bland annat att analysera konsekvenserna av en eventuell lista för programföretag och rättighetshavare på marknaden. Myndigheten för radio och tv ska även redovisa hur evenemangslistor är utformade i andra EU-länder och vilka effekter som de där har haft på marknaden. Myndigheten ska även överväga om det finns behov av övergångsbestämmelser i samband med en eventuell lista.

Uppdraget ska redovisas till Regeringskansliet (Kulturdepartementet) senast den 15 november 2013.
