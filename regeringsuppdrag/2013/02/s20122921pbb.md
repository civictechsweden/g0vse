# Uppdrag att utreda möjliga former för samordning av klimatanpassningsinsatser avseende skredrisker i Göta älvdalen

Regeringen ger Statens geotekniska institut (SGI) i uppdrag att ta fram förslag på hur genomförandet av klimatanpassningsinsatser som minskar skredrisker i Göta älvdalen kan samordnas. I uppdraget ingår att ta fram ansvar, mandat, sammansättning och avgränsningar för en eventuell delegation för klimatanpassningsinsatser avseende skredrisker i Göta älvdalen. Som ett alternativ till att inrätta en särskild delegation ingår också i uppdraget att ta ställning till i dag befintliga samverkansorgan, myndigheter m.m. och huruvida dessa skulle kunna samordna klimatanpassningsinsatserna i Göta älvdalen. SGI bör även utreda hur samordningen med klimatanpassningsarbetet inom Vänerregionen kan ske.

SGI:s analys ska bl.a. innefatta: det geografiska området för samordningsansvaret, organisation och arbetsformer, kostnader för samordningsarbetet samt delegationens organisatoriska placering. Utgångspunkten för finansieringen av klimatanpassningsinsatserna bör vara att den som har störst nytta av en åtgärd ska ta den största delen av kostnaden. Uppdraget ska redovisas till Regeringskansliet (Socialdepartementet) senast den 13 november 2013\.
