# Uppdrag att redovisa en nulägesbeskrivning av arbetspendling i Norrbottens och Västerbottens län

Regeringen uppdrar åt Trafikanalys att redovisa ett kunskapsunderlag om arbetspendlingens förutsättningar i Norrbottens och Västerbottens län.

Trafikanalys ska för den angivna regionen särskilt belysa följande frågeställningar:

* Hur ser arbetspendlingsmönstret ut för män respektive kvinnor?
* Hur stor är arbetspendlingen och med vilka trafikslag sker den?
* Hur ser utbud av infrastruktur och kollektivtrafik ut (inklusive flyg), och hur stor är beläggningsgraden? Hur är tillgången till personbilar?
* Hur balanseras detta utbud mot efterfrågan i form av var arbetsplatser och studieplatser är lokaliserade, inklusive områden utanför nationsgränsen?
* Vilka alternativ avseende färdmedelsval finns det för de enskilda individerna?

Kunskapsunderlaget ska även inkludera en översiktlig beskrivning av:

* Vilka överväganden finns det för de enskilda individernas arbetspendling och studier, i den mån det är möjligt uppdelat i män respektive kvinnor? Vad påverkar val av bosättning i relation till arbetspendling och studier, samt vilka möjligheter har ett väl fungerande transportsystem att påverka relationen mellan arbete och bostad i ett systemperspektiv?
* Hur kan balansen mellan utbud och efterfrågan av arbetspendling förväntas utvecklas? Vilka framtida behov finns för gruvnäringen i regionen?
