# Uppdrag att genomföra insatser mot kränkningar, trakasserier och hot via internet och andra interaktiva medier

Regeringen uppdrar åt Ungdomsstyrelsen att genomföra insatser för att förebygga kränkningar, trakasserier och hot som riktas mot flickor och pojkar samt unga kvinnor och unga män via internet och andra interaktiva medier.

Uppdraget ska genomföras utifrån ett jämställdhetsperspektiv vilket bland annat innebär att flickors och unga kvinnors situation och behov särskilt ska uppmärksammas. Ungdomsstyrelsen ska också beakta internets betydelse för yttrandefriheten och den demokratiska debatten.

Inom ramen för uppdraget ska Ungdomsstyrelsen sammanställa och sprida information om lagstiftning och annan relevant information, till exempel om vart ungdomar kan vända sig om de blir utsatta. Informationen ska rikta sig till ungdomar, till verksamheter som möter ungdomar och till föräldrar.

Myndigheten ska också komplettera den handledning och vägledning som tagits fram inom det pågående uppdraget att förebygga sexuell exploatering av unga via internet och andra interaktiva medier med information om lagstiftning och vägledning om hur verksamheter som möter ungdomar bör agera när ungdomar blir utsatta för kränkningar, trakasserier och hot.

I uppdraget ingår även att analysera och identifiera framgångsfaktorer, problemområden, kunskapsluckor och utvecklingsbehov när det gäller det förebyggande arbetet mot kränkningar, trakasserier och hot som riktas mot flickor och pojkar och unga kvinnor och unga män via internet och andra interaktiva medier.

Ungdomsstyrelsen ska senast den 14 februari 2014 lämna en delrapport om uppdraget till Regeringskansliet (Utbildningsdepartementet). Myndigheten ska senast den 18 mars 2015 lämna en slutrapport till Regeringskansliet (Utbildningsdepartementet) om hur uppdraget i sin helhet har genomförts, inklusive en ekonomisk redovisning.
