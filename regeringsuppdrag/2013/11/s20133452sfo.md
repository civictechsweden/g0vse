# Framställan om förlängd tid för redovisning av uppdrag (Ekonomistyrningsverket)

Regeringen beslutar att förlänga tiden för redovisning av deluppdrag 1 till senast den 31 december 2013 och deluppdrag 3 till senast den 31 mars 2014.

Regeringen gav den 2 maj 2013 Ekonomistyrningsverket (ESV) i uppdrag att stödja det fortsatta utvecklingsarbetet med Statens servicecenter. I uppdraget ingår att vidareutveckla det metodstöd för enhetlig bedömning av stödverksamheten som tidigare har tagits fram av ESV. I uppdraget anges att metodstödet ska finnas tillgängligt för myndigheterna senast den 31 oktober 2013. I uppdraget ingår också att kartlägga och analysera hur egenregiverksamheten inom de tre tjänsteområden som Statens servicecenter erbjuder bedrivs vid ett urval av statliga myndigheter med över 500 årsarbetare. Denna del ska enligt uppdraget avrapporteras senast den 31 december 2013.

Det har i dialog mellan ESV och Socialdepartementet framkommit önskemål om att få förlängd tid för redovisning av deluppdrag 1 till den 31 december 2013. Syftet är att säkra en hög kvalitet i redovisningen av detta deluppdrag. Det har även kommit en skriftlig ansökan från ESV om att få förlängd tid för redovisning av deluppdrag 3 till den 31 mars 2014. Motivet är att säkerställa att det finns tillräckligt med tid och resurser åt stöd och analys av de beräkningar som medverkande myndigheterna gör.
