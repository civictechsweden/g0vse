# Uppdrag att betala ut statsbidrag till kommuner för ökade kostnader till följd av viss utbildning för arbetslösa ungdomar i åldrarna 20-24 år

Regeringen ger Statens skolverk i uppdrag att betala ut statsbidrag till kommuner som ersättning för ökade kostnader för kommunal vuxenutbildning till följd av den tillfälliga satsningen som gör det möjligt för vissa ungdomar i åldern 20–24 år att kunna få den högre bidragsnivån inom studiemedlen.

Statsbidrag får endast lämnas som ersättning för utbildning av elever som får den högre bidragsnivån inom studiemedlet enligt 3 kap. 9 a § studiestödsförordningen (2000:655). Statsbidraget ska uppgå till 25 000 kronor per årsstudieplats och betalas ut till elevernas hemkommuner efter rekvisition. Statsbidraget för 2013 omfattar högst 2 500 platser.

Uppdraget ska redovisas till Regeringskansliet (Utbildningsdepartementet) senast den 15 april 2014.
