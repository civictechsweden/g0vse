# Uppdrag angående programfördjupningen på yrkesprogrammen

Statens skolverk får i uppdrag att fastställa vilka behörighetsgivande kurser som huvudmännen får erbjuda på gymnasieskolans nationella yrkesprogram inom ramen för programfördjupningen. Utgångspunkten för uppdraget är att huvudmännen ska få erbjuda kurser så att elever, om de utnyttjar sitt individuella val, kan ges möjlighet att få grundläggande behörighet för högskolestudier inom ramen för 2500 gymnasiepoäng.

Uppdraget ska genomföras efter samråd med de nationella programråden. Skolverket ska meddela föreskrifter om programfördjupningen på gymnasieskolans yrkesprogram i enlighet med uppdraget så att dessa kan tillämpas från och med höstterminen 2013. Uppdraget ska redovisas till Regeringskansliet (Utbildningsdepartementet) senast den 1 september 2013.
