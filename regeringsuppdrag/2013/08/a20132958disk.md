# Uppdrag till Statens skolverk för att förstärka tillgången på lärare i nationella minoritetsspråk

Regeringen ger Skolverket i uppdrag att genomföra insatser för att förstärka tillgången på lärare i nationella minoritetsspråk.

I uppdraget ingår att se till att en lämplig utbildning görs tillgänglig och genomförs i syfte att minst tolv personer blir verksamma som modersmålslärare i de nationella minoritetsspråken.

I uppdraget anges en ordning för hur de olika minoritetsspråken i detta fall ska prioriteras:

* I första hand ska tillgången på lärare i samiska och meänkieli inom förvaltningsområdet för respektive språk prioriteras.
* I andra hand prioriteras lärare i finska inom förvaltningsområdet för finska.
* I tredje hand ska insatsen inriktas på att förstärka tillgången på lärare i samiska, finska och meänkieli i hela landet.
* I fjärde hand satsas på att öka tillgången på lärare i övriga nationella minoritetsspråk.

En kortfattad redovisning av uppdraget ska ges senast den 15 november 2014\. En mer utförlig redovisning ska ges senast den 15 november 2015\.
