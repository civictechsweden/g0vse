# Uppdrag att lämna underlag inför genomförande av skärpta krav på svavelhalten i marina bränslen

Transportstyrelsen får i uppdrag att efter samråd med Sjöfartsverket, Havs- och Vattenmyndigheten och Naturvårdsverket utreda vilka författningsändringar som är nödvändiga i svensk lagstiftning, i myndighetens egna föreskrifter samt eventuella övriga åtgärder för Sveriges genomförande av ändringar i det s.k. svaveldirektivet (Europaparlamentets och rådets direktiv 2012/33/EU av den 21 november 2012 om ändring av rådets direktiv 1999/32/EG vad gäller svavelhalten i marina bränslen). Transportstyrelsen ska utreda vilka konsekvenser förslaget kan få i enlighet med 6-7 §§ förordningen (2007:1244) om konsekvensutredning vid regelgivning.

Förslagen bör vara så utformade att genomförandet kan ske så att de berörda aktörernas kostnader begränsas samtidigt som direktivet efterlevs.

Uppdraget ska redovisas till Miljödepartementet senast den 30 november 2013.
