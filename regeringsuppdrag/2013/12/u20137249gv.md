# Uppdrag till Statens skolverk om att främja lärlingsutbildning

## Statens skolverk ska inrätta ett lärlingscentrum vid myndigheten som ska

* stimulera anordnandet av gymnasial lärlingsutbildning genom insatser riktade till huvudmän, arbetsgivare och branschorganisationer,
* främja ungdomars intresse för gymnasial lärlingsutbildning,
* ge stöd och råd till huvudmän, branschorganisationer, arbetsgivare bl.a. när det gäller att organisera utbildning på arbetsplatser, anordna handledarutbildning, utforma utbildningskontrakt samt i fråga om uppföljning, kvalitetssäkring och dokumentation av det arbetsplatsförlagda lärandet, och
* stimulera samverkan mellan skola och arbetsliv, särskilt regionalt, för att säkra att arbetslivets behov beaktas vid utformningen av utbildningarna.

Målet är fler gymnasiala lärlingar och ökad kvalitet i det arbetsplatsförlagda lärandet.

Skolverket ska löpande hålla regeringen informerad om uppdragets genomförande.
