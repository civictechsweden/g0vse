# Uppdrag till Myndigheten för radio och tv att analysera hur radio och tv i allmänhetens tjänst påverkar mediemarknaden

Regeringen uppdrar åt Myndigheten för radio och tv att analysera hur verksamheterna i Sveriges Radio AB (SR), Sveriges Television AB (SVT) och Sveriges Utbildningsradio AB (UR) påverkar mediemarknaden, när det gäller t.ex. konkurrenssituationen och marknadens utveckling i stort. Inom ramen för uppdraget ska myndigheten också följa och analysera utvecklingen av de kompletterande verksamheterna i programföretagen.

Konkurrensverket ska beredas möjligheter att lämna synpunkter under uppdragets genomförande. Uppdraget ska redovisas genom en rapport till Regeringskansliet (Kulturdepartementet) senast den 1 september 2015\.

Rapporten ska kunna utgöra delunderlag för den översyn som
enligt riksdagens beslut ska göras efter halva tillståndsperioden.

Regeringen har i propositionen Bildning och tillgänglighet – radio och tv i allmänhetens tjänst 2014\-2019 (prop. 2012/13:164\) lämnat förslag om villkoren för SR, SVT och UR för perioden 2014–2019\. Riksdagen har den 21 november 2013 beslutat om propositionen (bet. 2013/14:KrU3, rskr. 2013/14:60\).
