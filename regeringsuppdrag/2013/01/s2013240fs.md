# Uppdrag att utarbeta en modell för framtagande av underlag till beslut om nationella vaccinationsprogram, m.m.

Mot bakgrund av den nya regleringen av nationella vaccinationsprogram (prop. 2011/12:123 Ny ordning för nationella vaccinationsprogram) uppdrar regeringen åt Socialstyrelsen:

a) att utarbeta en modell som beskriver arbetsprocessen vid framtagande av underlag till regeringen inför beslut om nationella vaccinationsprogram. Socialstyrelsen ska genomföra detta arbete i samråd med de andra, för uppdraget relevanta, myndigheter som Socialstyrelsen bestämmer. Uppdraget ska redovisas till Regeringskansliet (Socialdepartementet) senast den 1 november 2013. Redovisningen ska hänvisa till delredovisning a) och till det diarienummer som detta beslut har.

b) att ta fram en generell modell för att kunna genomföra samhällsekonomiska analyser av nationella vaccinationsprogram. Uppdraget ska redovisas till Regeringskansliet (Socialdepartementet) senast den 1 november 2013. Redovisningen ska hänvisa till delredovisning b) och till det diarienummer som detta beslut har.

c) att ta fram en kommunikationsstrategi om vacciner och vaccinationsprogram som uppfyller de behov av information som föreligger för såväl allmänheten som professionen. Arbetet ska ske i samverkan med Läkemedelsverket och Smittskyddsinstitutet. Uppdraget ska redovisas till Regeringskansliet (Socialdepartementet) senast den 1 november 2014. Redovisningen ska hänvisa till delredovisning c) och till det diarienummer som detta beslut har.

d) att, i samverkan med Smittskyddsinstitutet, fastslå omfattning av uppföljningen av de vacciner som omfattas av nationella vaccinationsprogram samt uppskatta kostnaden för denna uppföljning. Uppdraget ska redovisas till Regeringskansliet (Socialdepartementet) senast den 1 november 2014. Redovisningen ska hänvisa till delredovisning d) och till det diarienummer som detta beslut har.

e) att, i enlighet med den nya ordningen för nationella vaccinationsprogram, pröva de vacciner som Socialstyrelsen tidigare har utgett rekommendationer eller motsvarande om. Uppdraget ska redovisas till Regeringskansliet (Socialdepartementet) senast den 1 november 2015. Redovisningen ska hänvisa till delredovisning e) och till det diarienummer som detta beslut har.

För detta ändamål får Socialstyrelsen använda 4 000 000 kronor under 2013. Kostnaderna ska belasta utgiftsområde 9 Hälsovård, sjukvård och social omsorg, anslaget 1:6 Bidrag till folkhälsa och sjukvård, anslagsposten 14 Patientsäkerhet. Medlen ska utbetalas engångsvis, efter rekvisition ställd till Kammarkollegiet. Rekvisitionen ska hänvisa till det diarienummer som detta beslut har. Medel som inte har utnyttjats ska återbetalas till Kammarkollegiet senast den 31 mars 2014.
