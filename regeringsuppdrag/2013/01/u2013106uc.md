# Uppdrag i fråga om föreningslivet

Ungdomsstyrelsen får i uppdrag att göra en kartläggning av föreningslivets arbete för att förebygga sexuella övergrepp och kränkningar mot flickor och pojkar. Kartläggningen ska även omfatta vilka insatser som vidtas inom föreningar i olika delar av föreningslivet för att stödja barn och unga när övergrepp mot någon medlem i föreningen har uppdagats och i vilken omfattning övergrepp anmäls till socialtjänsten och till polisen.

Ungdomsstyrelsen ska senast den 6 december 2013 lämna en lägesrapport om uppdraget till Regeringskansliet (Utbildningsdepartementet). Myndigheten ska vidare senast den 2 februari 2015 lämna en slutrapport till Regeringskansliet (Utbildningsdepartementet) om hur uppdraget i sin helhet har genomförts, inklusive en ekonomisk redovisning.
