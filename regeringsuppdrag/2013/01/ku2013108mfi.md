# Uppdrag till Statskontoret att utföra en analys av Stiftelsen Svenska Filminstitutet

Regeringen uppdrar åt Statskontoret att utföra en analys av Stiftelsen Svenska Filminstitutet (Filminstitutet) med utgångspunkt i den myndighetsanalysmodell som Statskontoret redovisade till regeringen i december 2008 (Fi2007/8016/OFA/SF).

Analysen ska

* beskriva hur Filminstitutet fullgör sitt uppdrag enligt riktlinjebeslutet (Ku2012/1898/RFS) och 2013 års filmavtal (Ku2012/1476/RFS),
* belysa om regeringens styrning är ändamålsenlig,
* beskriva hur interna och externa faktorer påverkar Filminstitutets möjligheter att fullgöra sitt uppdrag,
* beskriva hur Filminstitutet samverkar med andra aktörer samt hur samverkan fungerar,
* belysa faktorer som är av särskild betydelse för effektiviteten i verksamheten,
* belysa faktorer som är särskilt viktiga att uppmärksamma för att Filminstitutet ska ha förutsättningar att fullgöra sitt uppdrag framöver.

Statskontoret ska genomföra analysen i samverkan med Filminstitutet, som samtidigt ska bistå Statskontoret i behövliga delar. Statskontoret ska hålla Regeringskansliet (Kulturdepartementet) informerat under uppdragets genomförande. Uppdraget ska redovisas skriftligen till Regeringskansliet (Kulturdepartementet) senast den 30 maj 2013.
