# Uppdrag till Högskoleverket att föreslå åtgärder för att uppnå en jämnare könsfördelning på lärarutbildningen

Regeringsuppdrag

Regeringen har gett Högskoleverket i uppdrag att med utgångspunkt i befintlig forskning och kunskap på området analysera könsskillnader i studieval vad gäller lärarutbildningens olika inriktningar, orsakerna till att fler män än kvinnor väljer att avbryta sina studier på lärarutbildningen, vilka lärosäten som har genomfört strategier för att öka andelen män på lärarutbildningen och vilka av dessa strategier som har varit framgångsrika, hur stor andel av männen som efter avslutad utbildning arbetar som lärare, könsskillnader bland studenter som läser lärarutbildningen på distans eller deltid, och faktorer som påverkar kvinnors och mäns val att studera till lärare.

Högskoleverket ska föreslå lämpliga åtgärder för att uppnå en jämnare könsfördelning på lärarutbildningen. I uppdraget ingår även att sprida goda exempel till berörda lärosäten.

Uppdraget ska redovisas till Regeringskansliet (Utbildningsdepartementet och Integrations\- och jämställdhetsdepartementet) senast den 15 mars 2009\.
