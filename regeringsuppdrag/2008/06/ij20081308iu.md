# Uppdrag om förstudie angående statistik om integration och urban utveckling

Statistiska centralbyrån (SCB) ges i uppdrag att genom en förstudie närmare analysera och föreslå hur befintlig registerstatistik om sysselsättning, inkomst uppdelat efter inkomstkälla, förmögenhet, utbildning, boende, flyttmönster, hälsa, delaktighet och trygghet kan användas och utvecklas för att belysa tillståndet och utvecklingen av situationen för personer som är utrikes födda samt i stadsdelar där det kommer att finnas överenskommelser mellan staten och en kommun om ett urbant utvecklingsarbete (lokala utvecklingsavtal).

Där det är möjligt och lämpligt ska statistiken redovisas utifrån kön, ålder, utbildningsbakgrund samt vistelsetid och födelseregion.

SCB ska ange alternativa förslag till statistik samt beräknade utvecklings\- och löpande kostnader för de olika förslagen.

SCB ska även lämna förslag till lämpliga tidpunkter och former för redovisning av statistiken.
