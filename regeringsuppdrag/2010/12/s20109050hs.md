# Uppdrag att genomföra en pilotsatsning med utvecklingscheckar inom vård och omsorg samt utbetalning av medel

Regeringen uppdrar åt Tillväxtverket att utarbeta och genomföra en pilotsatsning med utvecklingscheckar för att främja tillkomst av innovationer inom vård och omsorg. Det kan röra sig om tillskapande av nya, eller utveckling av befintliga, tjänster, processer, produkter m.m. inom nämnda sektor. Utvecklingscheckarna ska kunna användas av mottagaren för finansiering av externa kostnader för utveckling, rådgivning eller kommersialisering av innovativa idéer eller lösningar. Uppdraget ska stimulera innovationskraften hos individer eller företag inom vård och omsorg och bidra till att öka andelen innovativa entreprenörer inom vård och omsorg. Mottagaren ska själva kunna välja vilken utförare den vill använda sig av.

Tillväxtverket ska senast den 30 mars 2011 till Näringsdepartementet och Socialdepartementet lämna en redovisning av hur arbetet påbörjats och hur det fortsatta arbetet med uppdraget planeras. En delrapport ska lämnas till Näringsdepartementet och Socialdepartementet senast den 15 augusti 2012 och en slutrapport med redovisning av hur medlen använts ska lämnas till Näringsdepartementet och Socialdepartementet senast den 30 augusti 2013\.
