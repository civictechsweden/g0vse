# Uppdrag om uppgifter inom patientsäkerhetsområdet

Regeringen beslutar att ge Socialstyrelsen i uppdrag att utforma och ansvara för den samlade uppföljningen av Patientsäkerhetssatsning 2011, en överenskommelse mellan staten och Sveriges Kommuner och Landsting (SKL) om prestationsbaserad ersättning för patientsäkerhetsarbete i landstingen (dnr S2010/9054/HS).

I uppdraget ingår att inledningsvis utforma och ta fram underlag för att överenskommelsen ska kunna följas upp.

Socialstyrelsen ska vidare ansvara för att sammanställa en samlad bedömning av uppfyllandet av samtliga krav och indikatorer i överenskommelsen, efter landstingens genomförande. Socialstyrelsen ska själv bedöma uppfyllandet av vissa krav i överenskommelsen.

Smittskyddsinstitutet och SKL kommer inkomma med underlag för bedömning av uppfyllandet av resterande delar. Den samlade bedömningen kommer att ligga till grund för fördelning av den prestationsbaserade ersättningen.

Avsikten är att Socialstyrelsen ska få motsvarande uppdrag 2012-2014.

Socialstyrelsen ska redovisa den del av uppdraget som handlar om överenskommelsen till Socialdepartementet senast den 15 november 2011.

Socialstyrelsen ska redovisa 2011 års vårdskademätning i en rapport till Socialdepartementet senast den 15 oktober 2011. Socialstyrelsen ska i en delrapport till Socialdepartementet senast den 1 april 2011 redovisa hur mätningen planeras genomföras.
