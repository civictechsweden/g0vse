# Uppdrag att påbörja ett utvecklingsarbete avseende datainsamling inom primärvården

Regeringen ger Socialstyrelsen i uppdrag att påbörja ett arbete avseende datainsamling inom primärvården. Myndigheten ska genomföra en pilotstudie avseende en insamling av data inom primärvården. Insamlingen ska ske i samarbete med 3-5 landsting och bör även inkludera uppgifter från privata vårdgivare. Socialstyrelsen ska även utarbeta ett konkret förslag på hur en rikstäckande datainsamling inom primärvården bör genomföras och vilka data den bör innehålla.

I uppdraget ska Socialstyrelsens övriga uppdrag som rör framtagande och utveckling av nationella klassifikationer, kodverk och indikatorer m.m. beaktas. Uppdraget ska genomföras i samråd med Sveriges Kommuner och Landsting.

Uppdraget ska slutredovisas till Regeringskansliet (Socialdepartementet) senast den 31 mars 2012.
