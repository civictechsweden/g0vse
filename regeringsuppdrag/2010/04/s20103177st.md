# Uppdrag om nationell ledarskapsutbildning för chefer inom äldreomsorg

Regeringen bedömer att det saknas kunskap om vilken typ av kompetens och vilket ledarskap som krävs för att kunna uppfylla de mål som finns nationellt och lokalt för äldreomsorgen. Det är centralt för en fungerande äldreomsorg att det finns kunniga ledare som kan stödja personalen till exempel genom handledning och reflektion. Dagens ledare inom äldreomsorgen har i alltför liten utsträckning möjlighet att fungera så.

Socialstyrelsen ska därför i samråd med Sveriges Kommuner och Landsting, Vårdföretagarna och Famna dels utarbeta ett vägledande underlag avseende kunskapsbehov, dels ta fram förslag till en nationell ledarskapsutbildning, för chefer inom äldreomsorgen.
