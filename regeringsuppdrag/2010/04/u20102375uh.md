# Uppdrag att förbereda och genomföra överföring av viss forskningsverksamhet

Regeringen beslutar att ge Karolinska institutet i uppdrag att förbereda och genomföra inordnande av viss forskningsverksamhet från Smittskyddsinstitutet till Karolinska institutet. I uppdraget ingår att fullt ut ta ansvar för de så kallade donationsprofessurerna. Vidare ingår i uppdraget att avveckla det nuvarande organisatoriska samarbetet mellan Smittskyddsinstitutet och Karolinska institutet.

I uppdraget ingår att verka för att samtliga professorer ges goda förutsättningar inom Karolinska institutet att bedriva forskning.

Karolinska institutet ska vid genomförandet av uppdraget beakta vad som sägs i 6 b § lagen (1982:80) om anställningsskydd.

De organisatoriska förändringarna ska ske den 1 juli 2010.

En redovisning av överföringen av donationsprofessurerna från Smittskyddsinstitutet till Karolinska institutet ska lämnas till regeringen (Utbildningsdepartementet) senast den 31 december 2010.
