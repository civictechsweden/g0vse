# Uppdrag om urval för sökande med äldre betyg

Regeringen uppdrar åt Högskoleverket att i samråd med Verket för högskoleservice utarbeta föreskrifter om hur betyg utfärdade enligt kursplanerna som gällde före de kursplaner som infördes i gymnasieskolan hösten 2000 och i gymnasial vuxenutbildning den 1 juli 2001 ska kunna tillgodoräknas meritpoäng.

Föreskrifter om tillgodoräknande av meritpoäng för kursbetyg i engelska, moderna språk och matematik enligt den målrelaterade bokstavsskalan i slutbetyg utfärdade mellan 1997 och införandet av de nuvarande kursplanerna ska kunna tillämpas vid antagning till högskoleutbildning som påbörjas efter utgången av maj 2011\.

Föreskrifterna ska även så långt det är möjligt omfatta dels meritpoäng för betyg utfärdade före 1997, dels meritpoäng för betyg i områdeskurser. Myndigheterna får, om det bedöms nödvändigt, meddela föreskrifter i flera steg.

Myndigheterna ska fortlöpande hålla Regeringskansliet (Utbildningsdepartementet) informerat om genomförandet av uppdraget. Myndigheterna ska senast den 30 november 2010 redovisa de ställningstaganden som har gjorts och de viktigaste motiven och utgångspunkterna för dessa.

Uppdraget ges med förbehåll för att regeringen ändrar föreskrifterna i högskoleförordningen (1993:100\) om meritpoäng.
