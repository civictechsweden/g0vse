# Uppdrag att anordna högskoleutbildning för vidareutbildning av lärare som saknar lärarexamen

Regeringen uppdrar åt Göteborgs universitet, Stockholms universitet, Umeå universitet, Linköpings universitet, Karlstads universitet, Högskolan Dalarna och Malmö högskola att med start hösten 2010 anordna utbildning enligt förordningen (2007:224\) om högskoleutbildning för vidareutbildning av lärare som saknar lärarexamen. Genomförandet av utbildningarna ska samordnas av Umeå universitet och ske i samverkan med berörda skolhuvudmän.

För att underlätta och i viss mån förkorta studietiden för personer som önskar genomgå högskoleutbildning för vidareutbildning av lärare som saknar lärarexamen, ska lärosätena erbjuda möjlighet till validering av tidigare erfarenheter, studievägledning och individualiserade studieprogram.

Umeå universitet ska inom ramen för sitt samordningsansvar senast den 6 november varje år till Regeringskansliet (Utbildningsdepartementet) inkomma med underlag avseende antalet registrerade helårsstudenter vid respektive lärosäte. Regeringen avser därefter att besluta om att Kammarkollegiet ska utbetala medel till varje medverkande lärosäte för genomförandet av utbildningarna.

En redogörelse för utbildningarnas genomförande ska årligen lämnas i lärosätenas årsredovisningar.

Högskoleverket ska följa och utvärdera verksamheten. Högskoleverket ska redovisa resultatet av sin uppföljning och utvärdering till Regeringskansliet (Utbildningsdepartementet) senast den 30 juni 2017\.
