# Uppdrag att stödja utveckling av utbildning i värdegrundsarbete inom äldreomsorgen

Socialstyrelsen ges i uppdrag att i samråd med Sveriges Kommuner och Landsting samt lämplig utbildningsanordnare ta fram underlag för en utbildning i den nationella värdegrunden för äldreomsorgen för lämpliga personalkategorier såsom t.ex. biståndshandläggare och arbetsledare inom kommunalt och enskilt bedriven äldreomsorg. När underlag om lämplig dimensionering och utformning är tillgängligt ska Socialstyrelsen genomföra upphandling av sådan utbildning. Socialstyrelsen ska därvid se till att utbildningen även tillhandahålls i webbaserad form. Socialstyrelsen ska vidare utbetala medel till de utbildningsanordnare som efter upphandlingen genomför utbildning. För uppdragen finns sammanlagt 80 000 000 kronor för 2010. Av dessa medel får Socialstyrelsen för egen del disponera 3 000 000 kronor. Kostnaderna ska belasta utgiftsområde 9 Hälsovård, sjukvård och social omsorg, anslag 5:1 Stimulansbidrag och åtgärder inom äldrepolitiken anslagspost 14. Medlen utbetalas efter rekvisition ställd till Kammarkollegiet.

Socialstyrelsen ska senast den 31 mars 2011 göra en lägesgenomgång av uppdraget. Socialstyrelsen ska därefter årligen, senast den 31 maj med början år 2011 lämna en rapport till Regeringskansliet (Socialdepartementet) avseende uppdraget. En slutrapport ska lämnas senast den 31 maj 2013.
