# Uppdrag till Statens skolverk att sprida information om försöksverksamhet med ett fjärde tekniskt år i gymnasieskolan

Statens skolverk får i uppdrag att sprida information till skolhuvudmän och andra berörda om en försöksverksamhet med ett fjärde tekniskt år i gymnasieskolan vilken beskrivs i den inom Utbildningsdepartementet upprättade promemorian, Ett fjärde tekniskt år i gymnasieskolan (U2010/1388/G). Skolverket ska även informera om att ett särskilt statsbidrag planeras om 50 000 kr per elev i försöket till de skolhuvudmän som av Skolverket beviljats att få delta i försöksverksamheten. Av Skolverkets information ska framgå att en förutsättning för försöksverksamhetens genomförande är att medel för verksamheten anvisas av riksdagen efter förslag i budgetpropositionen för 2011\.

Skolverket ska vidare förbereda genomförandet av försöksverksamheten med bland annat föreskrifter om ansökningsförfarandet för deltagande enligt de förslag som beskrivs i den ovan nämnda promemorian.
