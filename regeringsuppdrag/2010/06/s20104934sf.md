# Uppdrag att beräkna indikatorer för att följa barns levnadsvillkor

Regeringen uppdrar åt Statistiska centralbyrån (SCB) att skapa rutiner för återkommande årliga beräkningar av de indikatorer som anges i uppdraget och beskrivs i Ds 2007:9, Ett uppföljningssystem för barnpolitiken. SCB ska också beräkna historiska tidsserier för dem. De bör senast den 31 januari 2011 vara klara att publiceras i det uppföljningsverktyg som Barnombudsmannen fått i uppdrag (S2009/9848/SF) att utveckla.

SCB ska också genomföra en förstudie inför framtagandet av resterande indikatorer som beskrivs i Ds 2007:9\. Förstudien ska utgöra ett underlag för det fortsatta arbetet med indikatorerna rörande innehåll, detaljnivå, juridiska frågor, datakällor, tekniska lösningar, tidsplaner, resursåtgång och kostnader. Senast den 31 januari 2011 ska förstudien rapporteras till Socialdepartementet.
