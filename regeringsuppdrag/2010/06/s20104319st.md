# Uppdrag att ta fram förslag på delmål samt en struktur för uppföljning inför en handikappolitisk strategi

Arbetsförmedlingen, Arbetsmiljöverket, Barnombudsmannen, Boverket, Brottsoffermyndigheten, Domstolsverket, Kammarkollegiet, Migrationsverket, Post\- och Telestyrelsen, Riksantikvarieämbetet, Rikspolisstyrelsen, Socialstyrelsen, Statens folkhälsoinstitut, Statens kulturråd, Statens skolverk, Trafikverket och Transportstyrelsen, får i uppdrag att föreslå delmål för genomförandet av handikappolitiken inom sina respektive berörda verksamhetsområden för perioden 2011 \- 2016\. Förslagen på delmål ska formuleras utifrån inriktningsmålen för handikappolitiken, och mot bakgrund av de övergripande handikappolitiska målen, se bilaga, och FN:s konvention om rättigheter för personer med funktionsnedsättning (se prop. 2008/09:28\). I de fall myndigheters verksamhet inte träffas av inriktningsmål ska delmålen utgå från de övergripande handikappolitiska målen.
