# Uppdrag till Trafikverket att upprätta och förvalta Sveriges eFTIslussDiarienummer: LI2025/01696

Regeringen ger Trafikverket i uppdrag att upprätta och förvalta Sveriges eFTI-sluss, som är en digital nod som möjliggör utbyte av elektronisk godstransportinformation mellan behöriga myndigheter och berörda transportföretag i EU:s medlemsstater.

Trafikverket ska utreda vilka tekniska lösningar för en eFTI-sluss som är
bäst lämpade för svenska förhållanden, med hänsyn till de krav som anges i
kommissionens genomförandeförordning (EU) 2024/1942 av den 5 juli
2024 om fastställande av gemensamma förfaranden och närmare regler för
åtkomst till och behandling av elektronisk godstransportinformation i
enlighet med Europaparlamentets och rådets förordning (EU) 2020/1056.

Trafikverket ska när uppdraget utförs ha en dialog med Kustbevakningen,
Länsstyrelsen i Gävleborgs län, Länsstyrelsen i Norrbottens län,
Länsstyrelsen i Skåne län, Länsstyrelsen i Stockholms län, Länsstyrelsen i
Västra Götalands län, Polismyndigheten, Strålsäkerhetsmyndigheten,
Transportstyrelsen och Tullverket i de delar av uppdraget som gäller dessa
myndigheters åtkomst till Sveriges eFTI-sluss. Trafikverket ska också
inhämta synpunkter från Naturvårdsverket om kopplingen mellan eFTI och
The Digital Waste Shipment System (DIWASS).

Uppdraget ska resultera i att Sverige har åtkomst till en eFTI-sluss, antingen
en egen eller en gemensam med andra medlemsstater, som från och med den 9 juli 2027 kan användas av de svenska behöriga myndigheterna samt är sammankopplad med eventuella svenska eFTI-plattformar och kommunicerar med övriga medlemsstaters respektive eFTI-sluss. I uppdraget ingår också att säkerställa systemets förvaltning och att det finns ett nätverk för teknisk support. Utvecklingsarbetet ska särskilt fokusera på att finna flexibla lösningar vad gäller förvaltningen av systemet.

Trafikverket ska senast den 30 november 2026 lämna en delredovisning av uppdragets genomförande till Regeringskansliet (Landsbygds- och infrastrukturdepartementet). Trafikverket ska senast den 30 november 2027 lämna en slutredovisning av uppdraget till Regeringskansliet (Landsbygds- och infrastrukturdepartementet). Slutredovisningen ska innehålla en beskrivning av förutsättningarna för den fortsatta förvaltningen av Sveriges eFTI-sluss antingen i egen regi eller gemensamt med andra medlemsstater.
