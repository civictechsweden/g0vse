# Uppdrag till Riksgäldskontoret om statligt stöd till ny kärnkraftDiarienummer: Fi2025/01935

Regeringen ger Riksgäldskontoret i uppdrag att, inom myndighetens ansvarsområde, bistå Regeringskansliet (Finansdepartementet) i arbetet med statligt stöd till företag för investeringar i ny kärnkraft.

I uppdraget ingår att bistå med rådgivning under förhandlingar om stöd och under statsstödsprocessen, för att säkerställa att villkoren är förenliga med Riksgäldskontorets rutiner för utlåning och förvaltning av lån samt med bedömningar av statens förväntade kostnader för utlåningen, givet de lånevillkor som anges i låneavtalen. Riksgäldskontoret ska även bistå med kompetens inom kärnavfallsfinansiering.

Riksgäldskontoret ges även i uppdrag att vid behov vidta åtgärder för att, efter det att regeringen beslutat om stöd, kunna ställa ut och förvalta lån till de stödberättigade företagen.

Uppdraget gäller t.o.m. den 31 december 2027.

För uppdraget får Riksgäldskontoret under 2025 använda högst 1 500 000 kronor som ska redovisas mot det inom utgiftsområde 21 Energi för budgetåret 2025 uppförda anslaget 1:5 Energiplanering, anslagsposten 7 Insatser för kärnkraft – till STEM. Medlen betalas ut engångsvis senast den 1 december 2025 efter rekvisition ställd till Statens energimyndighet (Energimyndigheten). Medel som inte har använts för avsett ändamål ska senast den 1 juni 2026 återbetalas till Energimyndigheten. Vid samma tidpunkt ska en ekonomisk redovisning av använda medel lämnas till myndigheten.
