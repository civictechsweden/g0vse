# Uppdrag till Forskningsrådet för miljö, areella näringar och samhällsbyggande, Forskningsrådet för hälsa, arbetsliv och välfärd och Vetenskapsrådet att lämna förslag om utveckling av finansieringsinstrumentet nationella forskningsprogramDiarienummer: U2025/02083

Regeringen ger Forskningsrådet för miljö, areella näringar och
samhällsbyggande (Formas), Forskningsrådet för hälsa, arbetsliv och välfärd
(Forte) och Vetenskapsrådet i uppdrag att gemensamt lämna förslag om hur
finansieringsinstrumentet nationella forskningsprogram och dess
implementering kan utvecklas och förbättras.

Myndigheterna ska analysera och lämna förslag om hur exempelvis
programmens planering, implementering, nyttiggörande samt uppföljning
och effektutvärdering kan utvecklas och förbättras. Förslagen ska beakta
vikten av samarbete mellan forskning, behovsägare och berörda målgrupper.

I uppdraget ingår att analysera och lämna förslag om förändringar av det
regeringsuppdrag (U2017/02404/F) som ligger till grund för
implementeringen av nationella forskningsprogram.

Myndigheterna ska även analysera och lämna förslag om eventuella andra
behov av åtgärder från regeringens sida, exempelvis instruktionsändringar,
som kan bidra till att de nationella forskningsprogrammen och dess
implementering kan utvecklas och förbättras.

Myndigheternas förslag ska beakta förutsättningarna att ändra i styrningen av de nationella forskningsprogrammen givet att de har olika löptid.
I arbetet med uppdraget ska myndigheterna ta hänsyn till de utvärderingar som gjorts av de nationella forskningsprogrammen.

Myndigheterna ska när uppdraget utförs inhämta synpunkter från de nationella forskningsprogrammens programkommittéer, rådgivande grupper och andra relevanta intressenter.

Formas ska samordna uppdraget och senast den 1 juni 2026 lämna en skriftlig redovisning av uppdraget till Regeringskansliet (Utbildningsdepartementet, med kopia till Klimat- och näringslivsdepartementet, Landsbygds- och infrastrukturdepartementet och Socialdepartementet).
