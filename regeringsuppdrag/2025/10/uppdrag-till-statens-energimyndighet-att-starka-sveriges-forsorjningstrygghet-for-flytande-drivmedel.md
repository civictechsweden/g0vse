# Uppdrag till Statens energimyndighet att stärka Sveriges försörjningstrygghet för flytande drivmedelDiarienummer: KN2025/01966

Regeringen ger Statens energimyndighet (Energimyndigheten) i uppdrag att redovisa myndighetens planering för försörjningstrygghet för flytande drivmedel i en handlingsplan. I handlingsplanen ska åtgärder som Energimyndigheten planerar att vidta och förutsättningarna för dessa redovisas.

I handlingsplanen ska Energimyndigheten särskilt fokusera på åtgärder för att utveckla lagerhållningen av flytande drivmedel för att kunna möta totalförsvarets behov samt behov av ransonering och annan reglering av användningen av flytande drivmedel. I dessa delar ska Energimyndigheten lämna nödvändiga författningsförslag.

Energimyndigheten ska löpande inhämta synpunkter från Försvarsmakten, Myndigheten för samhällsskydd och beredskap, Trafikverket och relevanta sektorsansvariga myndigheter enligt förordningen (2022:524) om statliga myndigheters beredskap samt andra relevanta myndigheter och aktörer.

Energimyndigheten ska löpande informera Regeringskansliet (Klimat- och näringslivsdepartementet) om hur arbetet med uppdraget fortskrider, redovisa vidtagna åtgärder och i 2026 års budgetunderlag redovisa behov av förstärkning av medel med avseende på försörjningstrygghet för flytande drivmedel.

Energimyndigheten ska senast den 15 januari 2027 redovisa uppdraget till
Regeringskansliet (Klimat- och näringslivsdepartementet).
