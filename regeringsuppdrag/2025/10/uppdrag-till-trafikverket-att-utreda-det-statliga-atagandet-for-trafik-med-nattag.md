# Uppdrag till Trafikverket att utreda det statliga åtagandet för trafik med nattågDiarienummer: LI2025/01695

Regeringen ger Trafikverket i uppdrag att utreda det statliga åtagandet för trafik med nattåg.

Utredningen ska

* omfatta en analys av den totala efterfrågan på nattågsresor,
* ta hänsyn till att upphandlad nattågstrafik i möjligaste mån inte ska påverka kommersiellt bedriven nattågstrafik,
* beakta det uppdrag som Trafikverket har att ingå avtal om transportpolitiskt motiverad kollektivtrafik som inte upprätthålls i annan regi och där det saknas förutsättningar för kommersiell drift,
* redovisa för- och nackdelar med olika alternativ för hur den statliga
  fordonsflottan bör ägas, förvaltas och finansieras och hur kapitalkostnaderna ska hanteras.

Trafikverket ska senast den 31 december 2026 lämna en slutredovisning av uppdraget.
