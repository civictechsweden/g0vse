# Uppdrag till Polismyndigheten, Tullverket och Åklagarmyndigheten att ytterligare förstärka arbetet med att förebygga, motverka och bekämpa sprängdåd samt minska tillgången till explosiva varor i kriminella miljöerDiarienummer: Ju2025/02068

Regeringen ger Polismyndigheten, Tullverket och Åklagarmyndigheten i uppdrag att ytterligare förstärka arbetet med att förebygga, motverka och bekämpa sprängdåd och minska tillgången till explosiva varor i kriminella miljöer.

Inom ramen för uppdraget ska myndigheterna:

* fortsätta och förstärka det myndighetsgemensamma arbetet,
* fortsätta och förstärka det internationella samarbetet,
* vidta åtgärder för att förebygga och minska kriminellas tillgång till
  explosiva varor och redogöra för resultatet av arbetet,
* vidta åtgärder för att förebygga och motverka illegal införsel och
  smuggling av explosiva varor, samt olaglig inhemsk handel, spridning
  och produktion av explosiva varor, och redogöra för resultatet av
  arbetet,
* vidta åtgärder för att öka upptäckt och lagföring på området och
  redogöra för resultatet av arbetet,
* genom samverkan med tillsynsmyndigheterna, bidra till en effektiv tillsyn enligt lagen om brandfarliga och explosiva varor och redogöra för
  resultatet av arbetet,
* lämna en kort beskrivning av vilken typ av explosiva varor som
  myndigheterna påträffar och vilket ursprung de har,
* lämna en bedömning av framtida risker och utmaningar kopplat till explosiva varor samt
* utifrån resultatet av ovan lämna förslag till ytterligare åtgärder, per myndighet och gemensamt, nationellt och internationellt.

Under genomförandet av uppdraget ska myndigheterna inhämta synpunkter från Myndigheten för samhällsskydd och beredskap och vid behov från andra relevanta aktörer, samt föra dialog med Sveriges Kommuner och Regioner (SKR) och relevanta kommuner.

Uppdraget ska redovisas till Regeringskansliet (Justitiedepartementet och Finansdepartementet) senast den 9 oktober 2026.

Polismyndigheten ska vara sammanhållande för redovisningen av uppdraget. Om hela eller delar av redovisningen bedöms innehålla säkerhetsskyddad eller sekretessbelagd information ska dessa delar redovisas i särskild ordning.
