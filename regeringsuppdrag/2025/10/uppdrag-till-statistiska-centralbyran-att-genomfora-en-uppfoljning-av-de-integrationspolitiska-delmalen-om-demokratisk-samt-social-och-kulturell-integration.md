# Uppdrag till Statistiska centralbyrån att genomföra en uppföljning av de integrationspolitiska delmålen om demokratisk samt social och kulturell integrationDiarienummer: A2025/00883

Regeringen ger Statistiska centralbyrån (SCB) i uppdrag att genomföra en uppföljning av de integrationspolitiska delmålen om demokratisk samt social och kulturell integration. Uppföljningen ska genomföras i enlighet med det förslag som SCB lämnade till regeringen i sin slutredovisning av uppdraget att genomföra en förstudie om uppföljning av integration (A2024/01441).

Uppföljningen ska ta sin utgångspunkt i det övergripande målet för integrationspolitiken. Av målet framgår bland annat att den som långvarigt befinner sig i Sverige ska anstränga sig för att bli en del av det svenska samhället och att samhället både ställer krav och ger möjligheter till integration. Av delmålet för social och kulturell integration framgår bland annat att samhällets grundläggande normer och värderingar ska förankras hos och efterlevas av var och en som lever och bor i Sverige.

SCB ska föra en löpande dialog med Regeringskansliet (Arbetsmarknadsdepartementet) under uppdragets genomförande. Myndigheten ska senast den 18 juni 2026 lämna en slutredovisning av uppdraget till Regeringskansliet (Arbetsmarknadsdepartementet).
