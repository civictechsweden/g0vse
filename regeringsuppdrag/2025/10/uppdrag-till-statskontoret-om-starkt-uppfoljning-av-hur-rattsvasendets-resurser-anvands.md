# Uppdrag till Statskontoret om stärkt uppföljning av hur rättsväsendets resurser användsDiarienummer: Ju2025/01835

Regeringen ger Statskontoret i uppdrag att se över hur uppföljningen av hur rättsväsendets resurser används kan stärkas och hur effektiviteten i rättsväsendets verksamheter kan öka. Syftet med uppdraget är att ge regeringen ett fördjupat underlag för att kunna utveckla styrningen av rättsväsendet och uppnå bättre effekt av anslagna medel. Uppdraget omfattar verksamheterna inom och samspelet mellan Polismyndigheten, Åklagarmyndigheten, Ekobrottsmyndigheten, Sveriges Domstolar och Kriminalvården.

Statskontoret ska inom ramen för uppdraget analysera och bedöma:

* hur de berörda myndigheternas förvaltningsanslag används, fördelat
  på väsentliga kostnadsslag och verksamhetsgrenar,
* hur myndigheterna mäter och följer upp effektiviteten i
  verksamheterna, det vill säga relationen mellan genomförda
  aktiviteter, uppnådda resultat och använda resurser,
* vilka hinder och möjligheter som finns när det gäller att öka
  effektiviteten inom respektive myndighet och dem emellan som
  helhet, och
* hur samspelet mellan de berörda myndigheterna fungerar och hur det
  påverkar effektiviteten.

Statskontoret ska med dessa analyser och bedömningar som grund lämna förslag på:

* hur uppföljningen och redovisningen av kostnaderna för och effektiviteten i verksamheterna kan utvecklas för att främja ett effektivt resursutnyttjande och ett större fokus på systemets samlade resultat, och
* hur effektiviteten kan öka inom och i samspelet mellan myndigheterna, exempelvis genom förändrade arbetsprocesser, tydligare resursfördelning eller justerad resursallokering.

Statskontoret ska samråda med Brottsförebyggande rådet (Brå) och beakta de förslag som Brå har lämnat om hur uppföljningen av rättsväsendet kan utvecklas (Brå 2018:8 och 2022:11) och det arbete som har påbörjats för att kunna realisera denna uppföljningsmodell. Statskontoret ska även beakta annat pågående relevant arbete. Statskontoret ska inom ramen för uppdraget inhämta synpunkter från Polismyndigheten, Åklagarmyndigheten, Ekobrottsmyndigheten, Domstolsverket och Kriminalvården. Dessa myndigheter ska bistå Statskontoret med den information som krävs för att genomföra uppdraget. Statskontoret ska i sitt uppdrag ta hänsyn till domstolarnas oberoende.

Statskontoret ska löpande hålla Regeringskansliet (Justitiedepartementet) informerat under uppdragets genomförande. Statskontoret ska lämna en muntlig lägesavstämning vid ett datum som bestäms av Regeringskansliet (Justitiedepartementet och Finansdepartementet) i samråd med Statskontoret. Uppdraget ska redovisas till Regeringskansliet (Justitiedepartementet med kopia till Finansdepartementet) senast den 11 mars 2027. Vad som ska ingå i lägesavstämningen respektive i slutredovisningen bestäms i samråd med Regeringskansliet (Justitiedepartementet och Finansdepartementet).
