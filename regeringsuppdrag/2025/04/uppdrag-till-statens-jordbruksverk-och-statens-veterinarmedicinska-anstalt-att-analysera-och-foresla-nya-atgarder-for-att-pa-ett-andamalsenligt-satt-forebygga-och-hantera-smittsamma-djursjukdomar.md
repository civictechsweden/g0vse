# Uppdrag till Statens jordbruksverk och Statens veterinärmedicinska anstalt att analysera och föreslå nya åtgärder för att på ett ändamålsenligt sätt förebygga och hantera smittsamma djursjukdomar

Regeringen ger Statens jordbruksverk (Jordbruksverket) och Statens veterinärmedicinska anstalt (SVA) i uppdrag att tillsammans utifrån nuvarande kunskapsläge analysera och värdera åtgärder för att förebygga och hantera smittsamma djursjukdomar.

I uppdraget ingår att myndigheterna ska lämna förslag på prioriterade åtgärder för olika typer av djurhållning. Förslagen ska omfatta åtgärder som kan vidtas frivilligt av djurhållare i syfte att minska risken för uppkomst och spridning av smittsamma sjukdomar samt för att främja en robust livsmedelsförsörjning.

Jordbruksverket och SVA ska löpande stämma av arbetet med Regeringskansliet. Jordbruksverket och SVA ska senast den 28 februari 2026 lämna en gemensam redovisning av den del av uppdraget som rör översyn av djursjukdomar till Regeringskansliet (Landsbygds-och infrastrukturdepartementet).

Jordbruksverket och SVA ska senast den 28 november 2025 lämna en gemensam redovisning av analysen av möjliga åtgärder som rör blåtunga samt senast den 30 juni 2026 lämna en gemensam redovisning av den del av uppdraget som rör övriga förebyggande åtgärder till Regeringskansliet (Landsbygds-och infrastrukturdepartementet).

Jordbruksverket och SVA ska senast den 30 april 2027 lämna en gemensam redovisning av uppdraget om förebyggande åtgärder och hantering av salmonella till Regeringskansliet (Landsbygds-och infrastrukturdepartementet).
