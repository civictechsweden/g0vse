# Uppdrag till Myndigheten för samhällsskydd och beredskap att upprätta en planering för gränsöverskridande storskalig utrymning

Regeringen ger Myndigheten för samhällsskydd och beredskap (MSB) i uppdrag att samverka med sina motparter i Finland för att upprätta en gemensam planering för gränsöverskridande storskalig utrymning. MSB ska när uppdraget utförs samarbeta med och inhämta synpunkter från övriga för uppdraget relevanta myndigheter i beredskapssektorn Räddningstjänst och skydd av civilbefolkningen.

I uppdraget ingår att planera för att kunna genomföra övningar för att stärka operativ beredskap och samordning vid massevakuering i händelse av allvarliga krissituationer eller ett väpnat angrepp eller hot om väpnat angrepp mot Finland eller Sverige.

I uppdraget ingår vidare att analysera och redovisa möjligheten till samarbete mellan Sverige och Finland gällande materielförsörjning inom räddningstjänst och befolkningsskydd under höjd beredskap och ytterst krig.

I uppdraget ingår också att redovisa samhällsekonomiska konsekvenser av
att aktivera den gemensamma planeringen. Detta inkluderar till exempel
kostnadsuppskattningar av att genomföra övningar eller av ett samarbete
mellan Sverige och Finland gällande materielförsörjning inom räddningstjänst och befolkningsskydd.

MSB ska lämna en muntlig delredovisning av uppdraget till Regeringskansliet (Försvarsdepartementet) senast den 15 september 2025 respektive den 12 januari 2026. Uppdraget ska slutligt redovisas skriftligen till Regeringskansliet (Försvarsdepartementet) senast den 1 april 2026.
