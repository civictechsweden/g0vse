# Uppdrag till Kungl. biblioteket om digitala böcker

Regeringen ger Kungl. biblioteket i uppdrag att arbeta för framtagandet av gemensamma krav och en gemensam standard för en tjänst för utlån av både e-böcker och ljudböcker som kan användas av folkbiblioteken.

Utgångspunkten för uppdraget är Kungl. bibliotekets uppgift att ha nationell överblick över och främja samverkan inom det allmänna biblioteksväsendet, och verka för utveckling och samordning av digitala tjänster inom det allmänna biblioteksväsendet.

Uppdraget syftar till en ökad likvärdighet för folkbibliotekens utlån av digitala böcker och att underlätta administrationen av sådana lån. I uppdraget ingår att se över och konsolidera nuvarande nationella digitala boktjänster för prioriterade målgrupper (nationella minoriteter och personer med annat modersmål än svenska).

Kungl. biblioteket ska när uppdraget utförs särskilt ta i beaktande den fortsatta utvecklingen av den digitala bibliotekstjänsten Legimus som tillhandahålls av Myndigheten för tillgängliga medier för personer som har en syn- eller annan läsnedsättning.

Uppdraget ska genomföras i dialog med folkbiblioteken och de kommunala huvudmännen. Myndigheten ska även inhämta kunskaper och erfarenheter från regional biblioteksverksamhet, Sveriges kommuner och regioner, Myndigheten för tillgängliga medier, Myndigheten för digital förvaltning och andra relevanta aktörer. Kungl. biblioteket ska även undersöka hur de övriga nordiska länderna har hanterat utlåningen av digitala böcker vid folkbiblioteken eller motsvarande.

Uppdraget ska inte påverka den kommunala självstyrelsen.

Kungl. biblioteket ska senast den 1 december 2025 lämna en delredovisning av uppdraget till Regeringskansliet (Kulturdepartementet). Delredovisningen ska innehålla en plan för genomförandet av uppdraget tillsammans med en lägesbeskrivning. Kungl. biblioteket ska senast den 1 december 2026 lämna en slutredovisning av uppdraget till Regeringskansliet (Kulturdepartementet).
