# Uppdrag till Socialstyrelsen att förbereda arbetet med att genomföra förslagen i lagrådsremissen Hälso- och sjukvårdens beredskapDiarienummer:  S2025/00866

Regeringen uppdrar åt Socialstyrelsen att förbereda arbetet med att genomföra förslagen i lagrådsremissen Hälso- och sjukvårdens beredskap

Socialstyrelsen ska bland annat:

* se över behovet av ändringar i myndighetens föreskrifter och allmänna råd,
* förbereda egna föreskrifter eller annan vägledning i den utsträckning det behövs för tillämpningen av de bestämmelser som föreslås, bl.a. när det gäller skyldigheten att erbjuda vård under fredstida krissituationer och höjd beredskap, planering av hälso- och sjukvården och uppgiftsskyldigheter för kommuner och regioner,
* ta fram underlag för att regeringen ska kunna meddela föreskrifter om innehåll i och omfattning av den föreslagna lagerhållningsskyldigheten i fråga om sjukvårdsprodukter för kommuner och regioner, och lämna förslag på sådana föreskrifter,
* analysera hur myndigheten ska hantera frågor om t.ex. hjälp och planeringsanvisningar för hälso- och sjukvård inför och under höjd beredskap,
* analysera vilka uppgifter som bör ingå i det underlag som behöver tas fram inför beslut om hjälp och hur uppgifterna bör lämnas,
* analysera konsekvenser för Socialstyrelsen med anledning av förslagen,
* sprida information och kunskap om de förslagna bestämmelserna till allmänhet, hälso- och sjukvårdspersonal och andra berörda aktörer,
* − se över behovet av utbildning och övning till följd av de föreslagna bestämmelserna och lämna förslag om sådana insatser,
* − vidta andra åtgärder inom myndighetens ansvarsområde som behövs för att genomföra förslagen,
* genomföra det förberedande arbetet med utgångspunkt i de förslag och bedömningar som framgår av lagrådsremissen,
* bedriva arbetet med utgångspunkten att nödvändigt stöd för tillämpningen av de föreslagna bestämmelserna ska finnas på plats vid de tidpunkter för ikraftträdande som föreslås i lagrådsremissen,
* löpande informera Regeringskansliet om hur arbetet fortskrider,
* samtala med och hämta in information och synpunkter från kommuner, regioner, Försvarsmakten, Myndigheten för samhällsskydd och beredskap, övriga myndigheter inom beredskapssektorn och andra berörda aktörer inklusive patient- och professionsföreträdare och privata vårdgivare,
* senast den 17 december 2025 och senast den 31 mars 2026 delredovisa uppdraget samt senast den 1 oktober 2026 slutredovisa uppdraget.
