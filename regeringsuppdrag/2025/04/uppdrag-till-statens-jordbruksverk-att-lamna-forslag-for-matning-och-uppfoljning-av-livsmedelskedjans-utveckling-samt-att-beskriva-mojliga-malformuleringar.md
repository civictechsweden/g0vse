# Uppdrag till Statens jordbruksverk att lämna förslag för mätning och uppföljning av livsmedelskedjans utveckling samt att beskriva möjliga målformuleringar

Regeringen ger Statens jordbruksverk (Jordbruksverket) i uppdrag att lämna förslag på hur uppföljning och mätning av livsmedelsproduktionen i Sverige kan förbättras och konkretiseras genom att ta fram underlag för att bedöma möjlig produktionsökning över tid. Livsmedelsstrategin 2.0 är vägledande för uppdraget för att livsmedelsstrategins riksdagsbundna mål ska förverkligas. Uppdraget syftar till att identifiera ett effektivt sätt att mäta utvecklingen inom den svenska livsmedelsproduktionen.

Jordbruksverket ska också beskriva möjliga målformuleringar samt för- och nackdelar med sådana målsättningar. Målformuleringarna ska vara möjliga att följa upp över tid och innehålla en första kontrollstation 2030. Detta skulle exempelvis kunna uttryckas som andel av den svenska marknaden, där produktionen kan konsumeras inom landet eller exporteras, eller på annat lämpligt sätt. Jordbruksverket ska säkerställa att företagens administrativa börda minimeras och beskriva den föreslagna metodens konsekvenser för företag i livsmedelskedjan.

Jordbruksverket ska inom ramen för uppdraget inhämta synpunkter från relevanta myndigheter samt föra en nära dialog med livsmedelskedjans aktörer. I det fall Jordbruksverket föreslår att uppföljningen baseras på data som härrör från företag ska målet om förenklat uppgiftslämnande i regeringens skrivelse En förenklingspolitik för stärkt konkurrenskraft, tillväxt och innovationsförmåga beaktas (skr. 2021/22:3). Jordbruksverket ska utifrån arbetet med detta uppdrag bistå med kunskap till Tillväxtverket i myndighetens uppdrag att samordna livsmedelsstrategin (LI2025/00650).

Jordbruksverket ska hålla Regeringskansliet (Landsbygds- och infrastrukturdepartementet) informerat om hur arbetet med uppdraget fortskrider. Jordbruksverket ska senast den 15 oktober 2025 lämna en slutredovisning av uppdraget till Regeringskansliet (Landsbygds- och infrastrukturdepartementet).
