# Uppdrag till Myndigheten för samhällsskydd och beredskap att inleda förberedelser för en gemensam planering för försörjningsberedskap med Finland

Regeringen ger Myndigheten för samhällsskydd och beredskap (MSB) i uppdrag att inleda förberedelser för en gemensam planering med Finland inom området försörjningsberedskap.

Myndigheten ska:

* Utifrån det samarbete som redan finns mellan Sverige och Finland inleda förberedelser för en gemensam planering inom området försörjningsberedskap.
* Genomföra en översyn av försörjningsberedskapsavtalet mellan Sverige och Finland (SÖ 1992:73, Avtal med Finland om ekonomiskt samarbete i internationella krislägen), som undertecknades den 10 november 1992. Myndigheten ska analysera om det finns behov av att avtalet uppdateras och i förekommande fall lämna förslag till ändringar som kan utgöra underlag inför eventuella kommande förhandlingar av ett nytt avtal.
* Se över möjligheten att stärka och utvidga samarbetet kring försörjningsberedskap även med övriga nordiska länder.
* Återkomma med förslag till hur en gemensam planering kan genomföras.

Uppdraget ska redovisas till Regeringskansliet (Försvarsdepartementet) senast den 1 november 2025.
