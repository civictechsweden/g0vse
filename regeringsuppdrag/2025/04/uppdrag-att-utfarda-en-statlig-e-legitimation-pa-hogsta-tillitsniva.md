# Uppdrag att utfärda en statlig e-legitimation på högsta tillitsnivå

Regeringen ger Polismyndigheten i uppdrag att utforma och utfärda en statlig e-legitimation på högsta tillitsnivå i enlighet med Europaparlamentets och rådets förordning (EU) nr 910/2014 av den 23 juli 2014 om elektronisk identifiering och betrodda tjänster för elektroniska transaktioner på den inre marknaden och om upphävande av direktiv 1999/93/EG, ändrad genom Europaparlamentets och rådets förordning (EU) 2024/1183 av den 11 april 2024 om ändring av förordning (EU) nr 910/2014 vad gäller inrättandet av ett europeiskt ramverk för digital identitet (den reviderade eIDASförordningen). Uppdraget ska genomföras i samverkan med Myndigheten för digital förvaltning (Digg).

Polismyndigheten ansvarar för att den statliga e-legitimationen ska ha genomgått anmälningsförfarandet som regleras av eIDAS och vara klar för att utfärdas senast vid den tidpunkt då bestämmelserna om den digitala identitetsplånboken ska börja att tillämpas.

För uppdragets genomförande får Polismyndigheten under 2025 använda högst 40 000 000 kronor. Kostnaderna ska belasta det under utgiftsområde 22 Kommunikationer uppförda anslaget 2:7 Digital förvaltning, anslagsposten 6 Digital förvaltning – till Polismyndigheten.

Polismyndigheten ska löpande informera Regeringskansliet (Justitiedepartementet) om hur arbetet med uppdraget fortlöper. Uppdraget ska redovisas till Regeringskansliet (Justitiedepartementet) senast den 2 november 2026. Senast vid tidpunkten för redovisningen ska e- legitimationen vara redo att utfärdas, förutsatt att den svenska lagstiftningen är på plats.
