# Uppdrag till Skogsstyrelsen och Statens jordbruksverk att se över reglerna om markavståenden för naturvårdsändamål i jordförvärvslagen

Regeringen ger Skogsstyrelsen och Statens jordbruksverk (Jordbruksverket) i uppdrag att se över reglerna om markavståenden för naturvårdsändamål i jordförvärvslagen (1979:230).

Skogsstyrelsen ska analysera och beskriva hur avsättningar för naturvård påverkar omsättningen av skogsmark på den öppna marknaden bland annat med avseende på olika ägarkategorier och regioner.

Skogsstyrelsen ska vidare undersöka vilken betydelse möjligheten att förvärva lantbruksegendom utan krav på motsvarande avstående av mark till en fysisk person har för juridiska personers intresse att avstå mark för naturvårdsändamål.

Jordbruksverket ska med utgångspunkt i Skogsstyrelsens genomförda åtgärder enligt uppdraget föreslå ändringar av reglerna om avståenden av lantbruksegendom för naturvårdsändamål i jordförvärvslagen.

Jordbruksverket ska i nära dialog med länsstyrelserna analysera om det finns behov av författningsändringar eller andra åtgärder som stärker förutsättningarna för en effektiv och rättssäker handläggning av ärenden om markavståenden enligt jordförvärvslagen utan omotiverade regionala skillnader, samt vid behov lämna förslag på sådana författningsförslag eller åtgärder.

Skogsstyrelsen och Jordbruksverket ska, när de utför sina respektive åtgärder, inhämta synpunkter och upplysningar från länsstyrelserna, Naturvårdsverket och, i den utsträckning myndigheterna anser att det behövs, från andra berörda myndigheter, organisationer och relevanta aktörer inom skogsnäringen. Skogsstyrelsen och Jordbruksverket ska även, när de utför sina respektive åtgärder, beakta andra regelverksförändringar som påverkar skogsmarknaden och naturvårdsavsättningar.

Skogsstyrelsen ska senast den 15 september 2025 lämna en redovisning av sina åtgärder i uppdraget till Regeringskansliet (Landsbygds-och infrastrukturdepartementet).

Skogsstyrelsen och Jordbruksverket ska senast den 16 januari 2026 lämna en gemensam slutredovisning av uppdraget till Regeringskansliet (Landsbygdsoch infrastrukturdepartementet).
