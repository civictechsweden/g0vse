# Uppdrag till Försvarsmakten om samverkan gällande teknikinfrastrukturDiarienummer: Fö2025/00712

Regeringen ger Försvarsmakten i uppdrag att genomföra en kartläggning och analys i syfte att se över möjligheterna till ökad samverkan mellan Försvarsmakten, Försvarets materielverk, Totalförsvarets forskningsinstitut och RISE Research Institutes of Sweden AB gällande teknikinfrastruktur.

Analysen ska även föreslå åtgärder gällande hur näringslivet, med särskild tonvikt på små- och medelstora företag på en framväxande försvarsmarknad, kan ges ökade möjligheter och förutsättningar att nyttja teknikinfrastrukturen i syfte att främja försvarsinnovationer genom att bland annat testa prototyper. Sådana åtgärder kan exempelvis innebära att samlat informera näringslivet om relevanta teknikinfrastrukturer.

I uppdraget ska säkerhetsöverväganden redovisas, bland annat gällande hinder och möjligheter för privata företag att nyttja teknikinfrastruktur samt eventuella konsekvenser av att militära organisationer använder civila teknikinfrastrukturer.

Uppdraget ska genomföras i samverkan med Försvarets materielverk, Totalförsvarets forskningsinstitut och RISE Research Institutes of Sweden AB. Det ska redovisas samlat till Regeringskansliet (Försvarsdepartementet) senast den 1 november 2025.
