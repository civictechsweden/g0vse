# Uppdrag till Vinnova att öka innovationskraft och innovationsförmåga längs hela batterivärdekedjan

Regeringen ger Verket för innovationssystem (Vinnova) i uppdrag att utforma och genomföra en satsning på forskning och innovation för att öka innovationskraft och innovationsförmåga längs hela batterivärdekedjan.

Satsningen ska ha en tvärsektoriell ansats för bred samverkan mellan näringsliv, universitet och högskola samt andra offentliga aktörer. Viktiga perspektiv i satsningen är bl.a. systeminnovation, avancerade material, produktion och återvinning samt forskning och innovation i för batterier närliggande strategiska områden. Satsningen bör även dra nytta av bredden av Vinnovas olika strategiska verksamhetsområden. Vidare ska satsningen fokusera på ökad förmåga till uppskalning och implementering av teknik och nya lösningar.

Satsningen ska komplettera de pågående batterisatsningarna på Statens energimyndighet (Energimyndigheten). Vinnova ska när uppdraget utförs ha dialog med Energimyndigheten för att skapa synergier mellan myndigheternas batterisatsningar.

Vinnova ska årligen senast den 28 februari lämna en delredovisning av genomförandet av uppdraget till Regeringskansliet (Klimat-och näringslivsdepartementet). Myndigheten ska senast den 28 februari 2029 lämna en slutredovisning av uppdraget till Regeringskansliet (Klimat-och näringslivsdepartementet).
