# Uppdrag att fungera som nationell resurs för samordning och stöd i frågor om unga som varken arbetar eller studerar med särskilt fokus på psykisk ohälsa

Regeringen uppdrar åt Myndigheten för ungdoms- och civilsamhällesfrågor (MUCF) att fungera som nationell resurs i frågor om unga som varken arbetar eller studerar. Detta genom att tillhandahålla samordning och stöd till aktörer som arbetar med målgruppen.

MUCF ska bland annat:

* samordna och utveckla den nationella myndighetssamverkan i frågor om unga som varken arbetar eller studerar,
* stödja lokala aktörer som arbetar med unga som varken arbetar eller studerar eller som löper risk att hamna i en sådan situation,
* främja dialog, erfarenhetsutbyte och samverkan mellan aktörer som arbetar med unga som varken arbetar eller studerar, samt vara en pådrivande kraft i frågor som rör målgruppen,
* ta fram, samla, och tillgängliggöra information och kunskap om unga som varken arbetar eller studerar, inbegripet insatser, metoder och arbetssätt, inklusive förebyggande arbete, som löpande ska spridas och kommuniceras till berörda aktörer bland annat genom lägesbilder, statistik och rapporter,
* genomföra en särskild analys avseende pojkar och unga män som varken arbetar eller studerar, för att identifiera vilka särskilda brister i samhällets stöd till denna grupp som finns, och vilka särskilda stödinsatser som gruppen skulle vara behjälpt av,
* samtala med och hämta in kunskap och erfarenheter från, samt vid behov etablera och utveckla samverkansformer med, Arbetsförmedlingen, Folkhälsomyndigheten, Forskningsrådet för hälsa, arbetsliv och välfärd (Forte), Försäkringskassan, Jämställdhetsmyndigheten, Myndigheten för delaktighet, Rådet för Europeiska socialfonden i Sverige (Svenska ESF-rådet), Socialstyrelsen, Specialpedagogiska skolmyndigheten, Statens institutionsstyrelse och Statens skolverk,
* hämta in kunskap och erfarenheter från Brottsförebyggande rådet, Centrala studiestödsnämnden, Kriminalvården, Kronofogdemyndigheten, länsstyrelserna, Myndigheten för yrkeshögskolan, Polismyndigheten och Statistiska centralbyrån (SCB),
* samtala med Sveriges Kommuner och Regioner, kommuner, regioner, samordningsförbund, Folkbildningsrådet, organisationer inom det civila samhället, arbetsmarknadens parter och andra relevanta aktörer,
* ha ett funktionshinders- och ett jämställdhetsperspektiv,
* ta hänsyn till hur ungas deltagande på arbetsmarknaden och i studier påverkar integrationen och förekomsten av utanförskap,
* senast den 30 november 2025, den 31 mars 2026 samt den 31 mars 2027 delredovisa uppdraget och senast den 31 mars 2028 slutredovisa uppdraget till Regeringskansliet.
