# Uppdrag till Strålsäkerhetsmyndigheten och Affärsverket svenska kraftnät att utreda förutsättningarna för drift av kärnkraftverk under höjd beredskap

Regeringen ger Strålsäkerhetsmyndigheten och Affärsverket svenska kraftnät (Svenska kraftnät) i uppdrag att utreda förutsättningarna för drift av kärnkraftverk under höjd beredskap. Statens energimyndighet (Energimyndigheten) och Energimarknadsinspektionen ska bistå i uppdraget.

I uppdraget definieras höjd beredskap i enlighet med 1 och 3 §§ lagen (1992:1403) om totalförsvar och höjd beredskap.

Det ska tydligt framgå av förslagen som lämnas enligt detta uppdrag under vilka omständigheter som författningsändringarna eller besluten kan tillämpas. Med omständigheter avses krig, krigsfara och sådana utomordentliga förhållanden som är föranledda av att det är krig utanför Sveriges gränser eller av att Sverige har varit i krig eller krigsfara. Även andra omständigheter som totalförsvarets behov av el kan behöva beaktas.

Myndigheterna ska beakta EU:s rättsakter och Sveriges åtaganden i övrigt enligt internationell rätt.
