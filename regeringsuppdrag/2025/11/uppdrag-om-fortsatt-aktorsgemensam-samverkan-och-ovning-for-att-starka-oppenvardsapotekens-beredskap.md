# Uppdrag om fortsatt aktörsgemensam samverkan och övning för att stärka öppenvårdsapotekens beredskapDiarienummer: S2024/00544

Regeringen uppdrar åt Läkemedelsverket att fortsatt ansvara för en strukturerad aktörsgemensam samverkan och övningsverksamhet för att stärka öppenvårdsapotekens beredskap.

Den aktörsgemensamma samverkan och övningsverksamheten ska fokusera på sådana situationer där möjligheterna för öppenvårdsapoteken att lämna ut läkemedel och andra förordnade varor kan påverkas såväl i vardag och vid fredstida kriser som vid höjd beredskap och då ytterst krig.

Läkemedelsverket ska:

* tillsammans med berörda aktörer fortsatt verka för kunskapshöjning hos de deltagande aktörerna, men också ta fram konkreta förslag på åtgärder som behövs för att öka robustheten och förmågan till alternativ drift inom och i samspel mellan respektive aktörers verksamheter. Uppdraget innefattar att under 2026 genomföra en särskild övning fokuserad på förskrivning, dispensering och utlämnande av så kallade dosdispenserade läkemedel.
* när uppdraget utförs ha en nära dialog med representanter för regioner och andra förskrivande vårdverksamheter för både människa och djur, representanter för öppenvårdsapotek inklusive s.k. dosapotek, representanter för partihandel, E-hälsomyndigheten, Socialstyrelsen, Jordbruksverket och Tandvårds- och läkemedelsförmånsverket, Utredningen om säkrare tillgång till läkemedel samt andra berörda aktörer på området.
* senast den 15 februari 2027 delredovisa uppdraget till Regeringskansliet.
* senast den 15 februari 2028 slutredovisa uppdraget till Regeringskansliet.
