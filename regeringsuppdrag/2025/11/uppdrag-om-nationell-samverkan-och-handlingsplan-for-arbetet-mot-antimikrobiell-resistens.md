# Uppdrag om nationell samverkan och handlingsplan för arbetet mot antimikrobiell resistensDiarienummer:  S2025/01938

Regeringen uppdrar åt Folkhälsomyndigheten och Jordbruksverket att ansvara för en fortsatt nationell samverkan av arbetet mot antimikrobiell resistens. Detta exempelvis genom etablerade samverkansformer med andra relevanta myndigheter och aktörer med uppgifter och uppdrag av betydelse för genomförandet av AMR-strategin. Uppdraget börjar gälla den 1 januari 2026

Folkhälsomyndigheten och Jordbruksverket ska, i samverkan och dialog med berörda aktörer med relevans för AMR-området:

* Upprätta en nationell handlingsplan för att samla insatser som bidrar till att genomföra målen i AMR-strategin. Handlingsplanen bör gälla för åren 2027–2030 och kan omfatta såväl tvärsektoriella aktiviteter som aktiviteter inom enskilda myndigheters eller aktörers verksamhetsområden. Handlingsplanen ska tillsammans med AMR-strategin svara mot de internationella åtaganden som Sverige ingått vad gäller nationella handlingsplaner inom området.
* Utveckla eller sammanställa ett begränsat antal indikatorer eller mått av betydelse för att följa utvecklingen inom målen och delmålen i AMR-strategin.
* Analysera och redovisa utvecklingen inom AMR-strategins målområden samt följa upp vilka resultat det nationella arbetet med AMR-strategi och handlingsplan leder till i Sverige.
* Genomföra regelbundna möten inom ramen för den nationella samverkan, såsom exempelvis samverkansmöten och Antibiotikaforum.
* Utvärdera AMR-strategin, handlingsplanen och arbetsformerna för genomförande och lämna förslag till regeringen på eventuella förändringar i AMR-strategin som bör genomföras.

Folkhälsomyndigheten och Jordbruksverket ska:

* ansvara för att kommunicera med de myndigheter, aktörer och målgrupper som berörs av AMR-strategin. Genomförandet av arbetet och handlingsplanen ska ske inom befintliga ekonomiska ramar.

Folkhälsomyndigheten ska:

* vara administrativt ansvarig för arbetet vad gäller återrapporteringskrav, praktiska förberedelser och administrativt arbete förknippat med den nationella samverkan av AMR-arbetet.

Arbetsmiljöverket, Livsmedelsverket, Läkemedelsverket, Naturvårdsverket, Socialstyrelsen, Statens veterinärmedicinska anstalt, Sveriges lantbruksuniversitet, Styrelsen för internationellt utvecklingssamarbetet (Sida), Tandvårds- och läkemedelsförmånsverket och Vetenskapsrådet ska:

* medverka i den nationella samverkan mot antimikrobiell resistens, utifrån sina respektive uppgifter och uppdrag med relevans för frågor om antimikrobiell resistens. I det arbetet ingår det att tillsammans med Jordbruksverket och Folkhälsomyndigheten bistå med kunskap och synpunkter i syfte att ta fram, genomföra, följa upp och utvärdera handlingsplanen och AMR-strategin.

E-hälsomyndigheten, Havs- och vattenmyndigheten, Inspektionen för vård och omsorg, Kemikalieinspektionen, Kommerskollegium, Länsstyrelserna, Myndigheten för samhällsskydd och beredskap, Forskningsrådet för hälsa, arbetsliv och välfärd (Forte), Forskningsrådet för miljö, areella näringar och samhällsbyggande (Formas), och Verket för innovationssystem (Vinnova) ska:

* bidra, när arbete och insatser inom dessa myndigheters ansvarsområden berörs, till det nationellt samverkande arbetet mot antimikrobiell resistens i syfte att handlingsplanen och AMR-strategin genomförs.

Folkhälsomyndigheten, Jordbruksverket och övriga myndigheter i uppdraget ska:

* även samverka med relevanta icke-statliga aktörer som exempelvis Nationell arbetsgrupp (NAG) Strama, Tandvårdsstrama, Strama Veterinär och Livsmedel, NAG vårdhygien, ReAct, Smittskyddsläkarföreningen samt Sveriges Kommuner och Regioner.

I arbetet med att ta fram handlingsplanen ska även slutsatser gjorda inom uppdraget att analysera tandvårdens roll för att minska antimikrobiell resistens beaktas. Socialstyrelsen och Folkhälsomyndigheten fick däri regeringens uppdrag att bland annat identifiera möjliga aktiviteter som på sikt skulle kunna genomföras vad gäller tandvårdens roll för att bidra i implementeringen av AMR-strategin och i arbetet mot antimikrobiell resistens.

Folkhälsomyndigheten och Jordbruksverket ska:

* löpande informera Regeringskansliet  om arbetet.
* senast den 15 december 2026 delredovisa uppdraget till Regeringskansliet. Delredovisningen ska innehålla en nationell handlingsplan för arbetet mot antimikrobiell resistens. Därefter ska delredovisning av arbetet i uppdraget ske årligen senast den 1 mars med start 2028. De årliga delredovisningarna ska innehålla en kortare analys och redovisning av resultaten för att följa utvecklingen av målen och i Sveriges strategi samt tillhörande handlingsplan. Delredovisningen den 1 mars 2030 ska även innehålla förslag på eventuella förändringar i AMR-strategin som bör genomföras.
* senast den 31 december 2030 slutredovisa uppdraget till Regeringskansliet.
