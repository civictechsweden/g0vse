# Uppdrag till Försvarets radioanstalt genom det nationella cybersäkerhetscentret att stödja cybersäkerhetsarbetet inför, under och efter valen till riksdag, region- och kommunfullmäktige 2026Diarienummer: Fö2025/01712

Regeringen ger det nationella cybersäkerhetscentret (NCSC) vid Försvarets radioanstalt (FRA) i uppdrag att delta i det myndighetsgemensamma arbetet och stödja relevanta aktörer i frågor om cybersäkerhet inför, under och efter genomförandet av valen till riksdag, region- och kommunfullmäktige 2026.

NCSC vid FRA ska särskilt:

* Upprätta en läges- och hotbildsbedömning inför, under och efter
  valen med fokus på cyberangrepp och tekniska sårbarheter.
* Identifiera och delge relevanta riskreducerande
  åtgärder, med utgångspunkt i den upprättade hotbildsbedömningen, till berörda aktörer.
* Inhämta lärdomar från nyligen genomförda val i europeiska länder
  och omsätta dessa i rekommendationer till relevanta aktörer inför
  de svenska valens genomförande.
* Tillsammans med samverkansmyndigheterna erbjuda ändamålsenligt
  operativt stöd till berörda aktörer.
* Identifiera vilka ytterligare åtgärder som kan behöva vidtas inför valen, såsom övningar och andra samordningsinsatser.
* Under perioden juni 2026 till september 2026 producera skriftliga lägesbilder för delgivning till Regeringskansliet.

NCSC vid FRA ska senast den 20 mars 2026 lämna en muntlig delredovisning av uppdraget till Regeringskansliet (Försvarsdepartementet), och senast den 1 december 2026 lämna en skriftlig slutredovisning av uppdraget.
