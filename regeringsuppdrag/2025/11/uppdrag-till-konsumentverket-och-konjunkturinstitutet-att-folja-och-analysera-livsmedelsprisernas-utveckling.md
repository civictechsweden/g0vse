# Uppdrag till Konsumentverket och Konjunkturinstitutet att följa och analysera livsmedelsprisernas utvecklingDiarienummer: Fi2025/02135

Regeringen ger Konsumentverket i uppdrag att, tillsammans med Konjunkturinstitutet, följa och analysera livsmedelsprisernas utveckling samt analysera om den tillfälliga sänkningen av mervärdesskatten på livsmedel fr.o.m. den 1 april 2026 får fullt genomslag på livsmedelspriserna.

Uppdraget ska därmed bidra till ökad transparens avseende livsmedelsprisernas utveckling. Konsumentverket ska ha huvudansvaret för genomförandet av uppdragets olika delar.

Uppdraget ges mot bakgrund av den tillfälliga sänkning av mervärdesskatten på livsmedel från 12 till 6 procent som regeringen har föreslagit i propositionen Tillfälligt sänkt mervärdesskatt på livsmedel (prop. 2025/26:55).

Konsumentverket ska redovisa uppdraget till Regeringskansliet (Finansdepartementet). Uppdraget ska delredovisas senast den 1 mars 2026, den 1 september 2026 och den 1 september 2027 samt slutredovisas senast den 1 september 2028. Konsumentverket ska löpande informera Regeringskansliet om hur arbetet med uppdraget fortgår.
