# Uppdrag till Statskontoret att följa upp regelverket för konsekvensutredningarDiarienummer: Fi2025/02181

Regeringen ger Statskontoret i uppdrag att följa upp det nya regelverk för konsekvensutredningar som gäller för kommittéer och särskilda utredare samt förvaltningsmyndigheter under regeringen.

Statskontoret ska särskilt

* analysera och bedöma hur förändringarna av regelverket har påverkat arbetet med konsekvensutredningar,
* analysera och bedöma hur förändringarna av regelverket har påverkat konsekvensutredningars kvalitet, utformning och omfattning,
* identifiera eventuella behov av och lämna förslag på förändringar av regelverket eller andra åtgärder som kan bidra till högre kvalitet på konsekvensutredningarna och mer ändamålsenliga beslutsunderlag, och
* lämna nödvändiga författningsförslag.

Statskontoret ska avgränsa sitt arbete till de konsekvensutredningar som tas fram av kommittéer, särskilda utredare och förvaltningsmyndigheter under regeringen. Regeringskansliet omfattas inte av uppdraget. Statskontoret ska vid genomförandet av uppdraget inhämta synpunkter från berörda aktörer.

Statskontoret ska senast den 15 maj 2026 lämna en muntlig delredovisning av uppdraget till Regeringskansliet (Finansdepartementet). Uppdraget ska slutredovisas senast den 15 april 2027.
