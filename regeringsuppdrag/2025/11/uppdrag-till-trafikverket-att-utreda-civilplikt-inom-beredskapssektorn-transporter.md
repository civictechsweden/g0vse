# Uppdrag till Trafikverket att utreda civilplikt inom beredskapssektorn TransporterDiarienummer: LI2025/01930

Regeringen ger Trafikverket i uppdrag att, i enlighet med vad som anges
nedan och under Närmare om uppdraget, utreda och bedöma behovet av
och förutsättningarna för civilplikt för att vid höjd beredskap tillgodose
behoven av personal inom beredskapssektorn Transporter. Vidare ska
Trafikverket lämna förslag på åtgärder.

Uppdraget omfattar både civilplikt efter mönstring och civilplikt efter annan utredning. Uppdraget avser personalförsörjning av samhällsviktiga verksamheter som är viktiga för totalförsvaret och som faller under statens, regioners, kommuners, företags eller andra organisationers ansvar.

Trafikverket ska särskilt:

* Analysera, kvantifiera och redovisa vilka personalbehov som är lämpliga att tillgodose genom civilplikt för att bidra till att trygga totalförsvarets behov inom beredskapssektorn Transporter. I detta ingår att analysera och redovisa om det finns andra åtgärder än civilplikt som kan vara bättre lämpade för att tillgodose ett visst identifierat behov.
* Lämna förslag på vilken eller vilka aktörer som bör ha bemanningsansvar respektive utbildningsansvar för respektive område där civilplikt bedöms lämplig.
* Analysera och redovisa uppskattningar av den finansiering som krävs för att utbilda och upprätthålla ett system av civilpliktig personal inom berörda befattningar. Myndigheten ska i denna del även lämna förslag på finansieringslösningar.
* Analysera behovet av och föreslå eventuella författningsändringar för att kunna genomföra civilplikt för identifierade befattningar inom transportområdet.

Trafikverket ska beskriva de personalbehov som bedöms vara lämpliga att tillgodose genom civilplikt utifrån de bedömda effekter civilplikten kan antas ge för transportsystemets grundläggande funktionalitet.

Inom området underhåll och reparationer av transportinfrastruktur ska Trafikverkets analys beakta dels den transportinfrastruktur som staten ansvarar för, dels sådan transportinfrastruktur som regioner, kommuner, företag och andra organisationer ansvarar för. För att kunna påskynda ett eventuellt införande av system med civilplikt för aktuella befattningar ska Trafikverket genomföra en fördjupad analys och redovisning av identifierade behov av civilplikt inom beredskapssektorn Transporter.

De analyser som Trafikverket genomför inom ramen för uppdraget ska ta sin utgångspunkt i Försvarsmaktens och Myndigheten för civil beredskaps planeringsunderlag Utgångspunkter för totalförsvaret 2025–2030 (FM2025-19772:2, MSB 2025-08877).

Trafikverket ska även beskriva konsekvenserna av genomförande av de åtgärder som myndigheten föreslår i enlighet med förordningen (2024:183) om konsekvensutredningar.

Uppdraget ska utföras i samverkan med Luftfartsverket, Sjöfartsverket och Transportstyrelsen. Vidare ska Trafikverket vid uppdragets genomförande inhämta synpunkter och erfarenheter från Arbetsförmedlingen, Försvars-makten, Myndigheten för samhällsskydd och beredskap, Totalförsvarets plikt- och prövningsverk och den krets av samhällsaktörer som representeras i samverkansstrukturen Beredskapssektor Transporter Privat-Offentlig Sam-verkan (BT POS). Trafikverket ska även inhämta synpunkter från läns-styrelserna, samt andra relevanta aktörer, däribland ett representativt urval av regioner och kommuner samt Sveriges Kommuner och Regioner och frivilliga försvarsorganisationer som är verksamma inom transportområdet.

Trafikverket ska under uppdragets genomförande ha regelbunden dialog med Regeringskansliet (Landsbygds- och infrastrukturdepartementet) enligt närmare överenskommelse.

Trafikverket ska senast den 12 mars 2026 lämna en delrapport av uppdraget till Regeringskansliet (Landsbygds- och infrastrukturdepartementet). Del-redovisningen ska framför allt omfatta allt beräknade kostnader för genom-förande av väsentliga förslag.

Trafikverket ska senast den 9 oktober 2026 lämna en slutredovisning av uppdraget till Regeringskansliet (Landsbygds- och infrastruktur-departementet). I slutredovisningen ska Trafikverket särskilt redovisa hur jämställdhetsperspektivet tagits om hand vid uppdragets genomförande.
