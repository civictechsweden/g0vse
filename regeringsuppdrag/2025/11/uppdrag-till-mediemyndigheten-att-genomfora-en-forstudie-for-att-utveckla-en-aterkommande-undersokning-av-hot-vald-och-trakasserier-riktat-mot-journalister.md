# Uppdrag till Mediemyndigheten att genomföra en förstudie för att utveckla en återkommande undersökning av hot, våld och trakasserier riktat mot journalisterDiarienummer: Ku2025/01086

Regeringen ger Mediemyndigheten i uppdrag att genomföra en förstudie för att utveckla en återkommande undersökning av hot, våld och trakasserier som riktas mot journalister.

I uppdraget ingår att identifiera lämpliga metoder för att kunna jämföra utsattheten över tid och att identifiera relevanta aktörer att samverka med i genomförandet. Undersökningen ska vara möjlig för myndigheten att genomföra inom ramen för uppgiften att följa frågor som rör journalisters säkerhet.

Mediemyndigheten ska senast den 1 april 2026 lämna en skriftlig redovisning av uppdraget till Regeringskansliet (Kulturdepartementet).
