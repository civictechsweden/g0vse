# Uppdrag till Trafikverket att se över möjligheterna till trängselskattefri hämtning och lämning i RopstenDiarienummer: Fi2025/02067

Regeringen ger Trafikverket i uppdrag att se över möjligheterna till trängselskattefri hämtning och lämning i Ropsten för resenärer som åker till eller från Lidingö och sedan i direkt anslutning till hämtning eller lämning i Ropsten åker till Lidingö eller ner i Norra länken.

När det gäller möjligheter till genomförande ska Trafikverket särskilt beakta de tekniska, fysiska och administrativa förutsättningarna samt kostnaderna för eventuella förändringar. Därutöver ska påverkan på intäkter, trängsel, stadsmiljön, trafiksituationen och konsekvenser i övrigt beaktas.

Trafikverket ska lämna förslag på genomförande och vid behov författningsförslag.

Vid genomförandet av uppdraget ska Trafikverket samråda med och inhämta synpunkter från Stockholms kommun, Lidingö kommun, Skatteverket, Transportstyrelsen och övriga aktörer som Trafikverket bedömer berörs av förslaget.

Trafikverket ska senast den 13 maj 2026 lämna en redovisning till Regeringskansliet (Finansdepartementet).
