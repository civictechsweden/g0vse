# Uppdrag till Post- och telestyrelsen att vara behörig myndighet enligt EU:s dataförordningDiarienummer: Fi2025/01829

Regeringen gav den 2 oktober Post- och telestyrelsen (PTS) i uppdrag att vara behörig myndighet enligt artikel 37 i Europaparlamentets och rådets förordning (EU) 2023/2854 av den 13 december 2023 om harmoniserade regler för skälig åtkomst till och användning av data och om ändring av förordning (EU) 2017/2394 och direktiv (EU) 2020/1828 (dataförordningen), i fortsättningen benämnd EU:s dataförordning. PTS ska som behörig myndighet ansvara för tillämpningen och efterlevnaden av förordningen. Uppdraget ska pågå under 2025 och 2026.

Syftet med EU:s dataförordning är att skapa ett enhetligt och rättvist regelverk inom EU för att underlätta och reglera tillgången till och användningen av data. För att säkerställa efterlevnaden av förordningen ska medlemsstaterna utse en eller flera behöriga myndigheter och, om flera myndigheter utses, en datasamordnare. Medlemsstaterna ska vidare säkerställa att uppgifterna och befogenheterna för de behöriga myndigheterna är tydligt definierade. Enligt förordningen omfattar uppgifterna och befogenheterna bl.a. att hantera klagomål, utföra undersökningar rörande tillämpningen av förordningen, ålägga sanktioner samt övervaka den tekniska och kommersiella utveckling som är relevant för tillgängliggörande och användning av data.

Regeringen har gett en utredning i uppdrag att föreslå kompletterande bestämmelser till EU:s dataförordning samt lämna förslag på övriga åtgärder för att bl.a. underlätta för svenska företag och offentliga organ att följa förordningens bestämmelser (dir. 2024:97 och dir. 2025:46). Utredningen har antagit namnet Utredningen om kompletterande bestämmelser till EU:s dataförordning (Fi 2024:06). I uppdraget ingår bl.a. att analysera behovet av nödvändiga organisatoriska och resursmässiga förstärkningar för den behöriga myndigheten. Uppdraget ska slutredovisas senast den 22 december 2025.
