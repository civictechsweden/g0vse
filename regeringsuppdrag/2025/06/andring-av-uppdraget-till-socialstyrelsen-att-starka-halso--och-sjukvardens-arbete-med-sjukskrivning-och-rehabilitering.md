# Ändring av uppdraget till Socialstyrelsen att stärka hälso- och sjukvårdens arbete med sjukskrivning och rehabiliteringDiarienummer: S2025/01084

Regeringen ändrar uppdraget till Socialstyrelsen om att stärka hälso- och sjukvårdens arbete med sjukskrivning och relaterad rehabilitering. Det befintliga uppdraget får utökade medel och uppdragstiden förlängs.

Socialstyrelsen ska bland annat:

* stödja regionernas ledningsarbete med sjukskrivning och rehabilitering med utgångspunkt i det nationella kunskapsstödet om hälso- och sjukvårdens arbete med sjukskrivning och rehabilitering och med särskilt fokus på psykisk ohälsa för att säkra de grundläggande förutsättningarna för arbete med sjukskrivning och rehabilitering,
* på regionnivå följa upp hur ledningsarbetet med sjukskrivning och rehabilitering utvecklas inom de olika regionerna,
* stödja regionerna i implementeringen av rutiner för arbetet med sjukskrivning och rehabilitering, med särskilt fokus på psykisk ohälsa, på ett verksamhetsnära sätt,
* vid behov vidareutveckla det nationella kunskapsstödet baserat på vetenskap, beprövad erfarenhet och bästa tillgängliga kunskap,
* stödja verksamheter och regioner i implementering av individanpassat stöd till arbete (IPS) för personer som till följd av psykiatriska diagnoser har svag anknytning till arbetsmarknaden,
* senast den 1 september 2025, senast den 16 december 2025 och senast den 29 maj 2026 delredovisa uppdraget till Regeringskansliet samt senast den 15 oktober 2027 slutredovisa uppdraget till Regeringskansliet.
