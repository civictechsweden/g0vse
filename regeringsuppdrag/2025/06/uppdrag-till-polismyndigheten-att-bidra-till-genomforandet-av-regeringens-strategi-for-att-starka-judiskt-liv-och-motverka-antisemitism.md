# Uppdrag till Polismyndigheten att bidra till genomförandet av regeringens strategi för att stärka judiskt liv och motverka antisemitismDiarienummer: Ju2025/01104

Regeringen ger Polismyndigheten i uppdrag att bidra till genomförandet av regeringens strategi för att stärka judiskt liv och motverka antisemitism (Ku2025/00578) genom att samordna genomförandet av insatser och de inriktningar som rör säkerhet inom strategins fokusområde Trygghet och öppenhet – arbetet mot antisemitism. Målsättningen för detta fokusområde är att judar i Sverige ska kunna leva öppet, tryggt och säkert.

Polismyndigheten ska i genomförandet av uppdraget samverka med de
övriga myndigheter som är viktiga för detta fokusområde och då särskilt
Brottsförebyggande rådet, Brottsoffermyndigheten, Säkerhetspolisen och
Åklagarmyndigheten. Polismyndigheten ska även ha dialog med judiska
organisationer och organisationer som verkar mot antisemitism.

Polismyndigheten ska under åren 2026–2028 senast den 15 februari
delredovisa och senast den 15 februari 2029 slutredovisa uppdraget till
Regeringskansliet (Justitiedepartementet och Arbetsmarknadsdepartementet). Redovisningarna av uppdraget ska hänvisa till diarienumret för detta beslut. Delredovisningarna ska innehålla en beskrivning och analys av hur arbetet fortlöper i relation till strategin och de inriktningar som anges för delområdet Säkerhet inom fokusområdet Trygghet och öppenhet – arbetet mot antisemitism. Av redovisningen ska särskilt framgå hur Polismyndigheten arbetar för att förstärka den brottsutredande förmågan så att fler antisemitiska hatbrott kan lagföras.
