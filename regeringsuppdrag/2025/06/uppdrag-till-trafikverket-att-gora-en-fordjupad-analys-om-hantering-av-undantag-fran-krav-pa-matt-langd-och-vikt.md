# Uppdrag till Trafikverket att göra en fördjupad analys om hantering av undantag från krav på mått, längd och vikt

Regeringen ger Trafikverket i uppdrag att göra en fördjupad analys inför ett eventuellt helt eller delvis övertagande från kommunerna av hanteringen av undantag från bestämmelser i trafikförordningens (1998:1276) om krav på motordrivna fordons mått, längd och vikt.

Utgångspunkten för den fördjupade analysen ska vara förslagen i
Trafikverkets rapport Hantering av transportdispenser (LI2024/01327).

Den fördjupade analysen ska omfatta en detaljerad kostnads- och
konsekvensanalys som motsvarar bestämmelserna i förordningen (2024:183) om konsekvensutredningar för ett helt eller delvis övertagande av hantering av undantag från kommunerna på kort och lång sikt. Analysen ska också innehålla relevanta riskbedömningar, förslag till processer och arbetssätt samt en tidplan för ett eventuellt övertagande.

Vid genomförandet av uppdraget ska Trafikverket föra dialog med berörda
för att inhämta relevanta kunskaper och synpunkter.

För genomförandet av uppdraget får Trafikverket under 2025 använda högst
1 miljon kronor som ska redovisas mot det under utgiftsområde 22
Kommunikationer för budgetåret 2025 uppförda anslaget 1:1 Utveckling av
statens transportinfrastruktur, anslagsposten 11.1 Trimning och
effektivisering samt miljöinvesteringar.

Uppdraget ska redovisas senast den 31 december 2025 till Regeringskansliet (Landsbygds- och infrastrukturdepartementet).

Uppdraget är en del av det i regeringens budgetproposition för 2025 aviserade godstransportpaketet.
