# Uppdrag till Naturvårdsverket att rapportera angivet referensvärde för vargDiarienummer: LI2025/01301

Regeringen ger Naturvårdsverket i uppdrag att rapportera 170 som referensvärde i fråga om populationsstorlek för gynnsam bevarandestatus för den svenska vargpopulationen i samband med fullgörande av Sveriges rapportering 2025 till Europeiska kommissionen (EU-kommissionen) i enlighet med rådets direktiv 92/43/EEG av den 21 maj 1992 om bevarande av livsmiljöer samt vilda djur och växter (art- och habitatdirektivet).

Minskning av populationen ska genomföras stegvis, med bibehållande av
gynnsam bevarandestatus, samt upprätthållande av skydds- och licensjakten. Ett första delmål är att vid nästa licensjakt 2026 minska stammen till 270 individer.

Utifrån det referensvärde för vargpopulationen som Naturvårdsverket enligt
detta uppdrag ska rapportera till EU-kommissionen behöver mininivåerna
för varg för respektive rovdjursförvaltningsområde revideras. Naturvårdsverket, länsstyrelserna, viltförvaltningsdelegationerna och samverkansråden ansvarar för processen att fastställa miniminivåer. Regeringen gav den 6 mars 2025 Naturvårdsverket i uppdrag att initiera processen att se över fördelningen av miniminivåerna avseende förekomst av varg (LI2025/00549). Vid det fortsatta arbetet med att se över miniminivåerna ska Naturvårdsverket beakta det referensvärde som rapporteras till EU-kommissionen.

Naturvårdsverket ska även ta fram en förvaltningsplan för varg som ska gälla för hela förvaltningsperioden fram till nästa rapportering till EUkommissionen i enlighet med artikel 17 i art- och habitatdirektivet.

Naturvårdsverket ska i förvaltningsplanen beakta att gynnsam bevarande-status ska bibehållas, att förutsättningarna för skyddsjakt och licensjakt upprätthålls, att minskningen av vargpopulationen sker stegvis samt att ett första delmål är att vid nästa licensjakt minska till 270 individer.

När populationen närmar sig referensvärdet 170 kan regeringen behöva vidta ytterligare åtgärder för att den totala populationen inte ska vara lägre än referensvärdet.
