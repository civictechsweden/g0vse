# Uppdrag att göra en översyn och analys av skatten på avfallDiarienummer: Fi2025/01415

Regeringen ger Skatteverket och Naturvårdsverket i uppdrag att gemensamt göra en översyn och analys av skatten på avfall.

Skatteverket och Naturvårdsverket ska i uppdraget:

* Analysera om skatten på avfall i dess nuvarande utformning på ett
  verkningsfullt och samhällsekonomiskt effektivt sätt styr i enlighet med
  avfallshierarkin och bidrar till en omställning till cirkulär ekonomi.
  Analysen ska beakta avfallsskattens omfattning, skattesats och
  avdragsmöjligheter samt hur skattens miljöstyrande effekt samverkar
  med annan lagstiftning och tillsyn på avfallsområdet.
* Analysera och beskriva för vilka avfallsströmmar och förfaranden skatten på avfall på ett ändamålensligt sätt bidrar till omställningen till en cirkulär ekonomi.
* Analysera om det finns erfarenheter i Sverige och inom EU med miljövänligare avfallshanteringsalternativ samt avfallsförebyggande åtgärder för de avfallsslag som i dag omfattas av avfallsskattens undantag och avdrag eller om dessa undantag och avdrag fortfarande ingår i systemets art och natur och därför inte är att anse som statliga stöd i enlighet med Europeiska kommissionens statsstödsbeslut.
* Vid behov föreslå förändringar av avfallsskattens utformning.
* Beskriva konsekvenser av föreslagna ändringar och eventuella författningsförslag i enlighet med förordningen (2024:183) om konsekvensutredningar.

Myndigheterna ska lämna nödvändiga författningsförslag.
Skatteverket och Naturvårdsverket ska senast den 1 juli 2026 lämna en gemensam redovisning av uppdraget till Regeringskansliet
