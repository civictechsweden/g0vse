# Uppdrag till Boverket att föreslå lättnader i kraven på förvaring och förråd för studentbostäder och särskilda boenden för äldreDiarienummer: LI2025/01299

Regeringen ger Boverket i uppdrag att föreslå lättnader i kraven på boendens utrymmen för funktioner som förvaring och förråd för studentbostäder och särskilda boenden för äldre. Syftet är att minska kostnaderna vid byggandet samt möjliggöra ett ökat och mer differentierat utbud av dessa typer av bostäder på både kort och lång sikt genom att minska kraven på boendens utrymmen för förvaring och förråd.

Boverket ska lämna nödvändiga författningsförslag.

Boverket ska vidare beskriva och beakta konsekvenserna av genomförande av förslagen i enlighet med förordningen (2024:183) om konsekvensutredningar.

Boverket ska när uppdraget utförs inhämta synpunkter från Myndigheten för delaktighet och Socialstyrelsen samt, vid behov, hyres- och arrendenämnderna och andra berörda aktörer. Boverket ska även ge studentorganisationer, studentbostadsföretag, seniororganisationer, vårdföretag, Sveriges Kommuner och Regioner samt bygg- och fastighetsföretag möjlighet att inkomma med synpunkter, behovsbeskrivningar, förslag på ändringar i befintliga regelverk och annat relevant underlag.

Boverket ska senast den 18 juni 2026 lämna en redovisning av uppdraget till Regeringskansliet (Landsbygds- och infrastrukturdepartementet).
