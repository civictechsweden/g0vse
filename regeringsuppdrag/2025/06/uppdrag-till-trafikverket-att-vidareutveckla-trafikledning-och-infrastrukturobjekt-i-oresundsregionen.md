# Uppdrag till Trafikverket att vidareutveckla trafikledning och infrastrukturobjekt i ÖresundsregionenDiarienummer: LI2025/01305

Regeringen ger Trafikverket i uppdrag att redovisa hur myndigheten avser att arbeta med att utveckla och säkerställa effektiva trafikflöden i Öresundsregionen, samt om det finns förutsättningar för ett tidigare färdigställande av kapacitetshöjande åtgärder i järnvägssystemet i Skåne inom den nationella planen.

Trafikverket ska redovisa hur myndigheten arbetar med att utveckla och bedriva trafikledning, störningshantering, kapacitetsplanering samt beredskapsplanering för järnvägstrafiken i Öresundsregionen i dag. Trafikverket ska dessutom ta fram och redovisa en handlingsplan för hur myndigheten avser att arbeta med att vidareutveckla trafikledning, störningshantering, kapacitetsplanering samt beredskapsplanering i Öresundsregionen fram till 2030. Handlingsplanen ska innehålla en beskrivning av hur samarbetet med myndigheter i relevanta länder, internationella organisationer, samt berörda intressenter kan utvecklas, samt vilka förberedande aktiviteter som kan vidtas.

Trafikverket ska därför redovisa följande.

* Hur störnings- och redundanshantering sker inom relevanta forum inom exempelvis den del av godstransportkorridoren ScanMed som går genom Öresundsregionen
* Hur informationsutbytet mellan Trafikverket och Banedanmark sker i dag avseende daglig trafikledning, hantering av störda lägen, planerade banarbeten som medför förändrade tåglägen, samt kapacitets - och beredskapsplanering
* Vilka operativa och strategiska arbeten rörande främst trafikledning som kan utvecklas, samt förslag till handlingsplan för dessa åtgärder, inför att den fasta förbindelsen över Fehmarn Bält öppnar.

Uppdraget ska redovisas senast den 13 januari 2026 till Regeringskansliet (Landsbygds- och infrastrukturdepartementet).
