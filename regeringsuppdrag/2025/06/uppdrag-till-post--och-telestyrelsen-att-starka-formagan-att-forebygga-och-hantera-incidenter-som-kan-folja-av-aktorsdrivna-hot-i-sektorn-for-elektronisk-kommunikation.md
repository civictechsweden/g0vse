# Uppdrag till Post- och telestyrelsen att stärka förmågan att förebygga och hantera incidenter som kan följa av aktörsdrivna hot i sektorn för elektronisk kommunikationDiarienummer: Fi2025/01205 (delvis) Fi2025/01426

Regeringen ger Post- och telestyrelsen (PTS) i uppdrag att utveckla arbetet med att förebygga och stärka förmågan att hantera incidenter som kan följa av aktörsdrivna hot i relevanta domäner i sektorn för elektronisk kommunikation.

För att förebygga incidenter i sektorn som följer av aktörsdrivna hot ska PTS

* sammanställa öppen information om den hotbild som finns mot
  sektorns infrastruktur och tillgängliggöra den för aktörer som
  tillhandahåller elektroniska kommunikationsnät eller elektroniska
  kommunikationstjänster,
* verka för att höja samma aktörers kunskap om den roll infrastrukturen
  i sektorn spelar i totalförsvaret vid höjd beredskap, och
* i sin redovisning av uppdraget lämna förslag på åtgärder som kan
  vidtas för att minska risken för sabotage i sektorn, exempelvis genom
  att motverka kartläggning av infrastruktur.

För att stärka sektorns förmåga att hantera incidenter som följer av
aktörsdrivna hot ska PTS:

* vidta åtgärder för att säkerställa att myndigheten har en komplett
  nationell lägesuppfattning som i nära realtid vid alla tillfällen,  inklusive vid höjd beredskap och ytterst krig, beskriver händelser i
  sektorn som skulle kunna utgöra hybridincidenter,
* verka för att operatörer i den nationella telesamverkansgruppen (NTSG) har organisatoriska och tekniska förutsättningar för att, utan dröjsmål, upptäcka och på ett lämpligt sätt med hänsyn till behovet av informationssäkerhet rapportera händelser som kan utgöra hybrid-incidenter till myndigheten, och
* lämna förslag på hur det kan säkerställas att operatörer som inte ingår i NTSG men som äger transportnät som korsar Sveriges gräns utan dröjsmål rapporterar händelser som kan utgöra hybridincidenter till myndigheten.

PTS ska lämna nödvändiga författningsförslag för att uppfylla uppdragets syften.

PTS har under 2025 tillförts medel för arbetet som beredskapsmyndighet. Uppdraget ska genomföras inom ekonomisk ram.

PTS ska slutredovisa uppdraget till Regeringskansliet (Finansdepartementet) senast den 20 februari 2026. Delredovisning ska ske löpande enligt närmare anvisning från Regeringskansliet.
