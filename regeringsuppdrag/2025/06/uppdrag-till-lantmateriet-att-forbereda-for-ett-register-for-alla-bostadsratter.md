# Uppdrag till Lantmäteriet att förbereda för ett register för alla bostadsrätterDiarienummer: LI2025/01086

Regeringen ger Lantmäteriet i uppdrag att påbörja arbetet med att bygga upp och förbereda för ett register för alla bostadsrätter.

Lantmäteriet ska göra följande:

* Redogöra för verksamhetsprocesser samt identifiera och analysera dels säkerhetsfrågor, dels vilka behov användare av ett register för bostadsrätter har. Frågor avseende informationssäkerhet, däribland behörigheter, roller samt klassning av information ska särskilt beaktas.
* Redogöra för informationsmodeller samt system- och applikationsstruktur. I detta ingår till exempel att undersöka vilka specifikationer som behövs, hur uppbyggnaden av grunddatalager, drift och tillhandahållandelager bör ske samt hur system och processer för datainsamling, ajourhållning och tillhandahållande bör utformas.
* Undersöka hur ett register för alla bostadsrätter kan kopplas till andra relevanta register med kompletterande information och system för informationsutbyte, t.ex. Skatteverkets system för distribution av folkbokföringsuppgifter, Kronofogdemyndighetens register för verkställighet, Bolagsverkets system för information om bostadsrättsföreningar samt Lantmäteriets fastighetsregister och lägenhetsregister. I detta arbete ska särskild hänsyn tas till dataskydds- och sekretesslagstiftningen samt i tillämpliga fall säkerhetsskyddslagstiftningen.
* Inleda arbetet med att ta fram föreskrifter samt identifiera och vid behov genomföra andra relevanta juridiska utredningar kopplade till t.ex. kravhantering och arkitekturarbete.
* Redogöra för de kommande årens uppbyggnad och införande av ett register för bostadsrätter.
* Genomföra relevanta juridiska utredningar avseende hur exempelvis föreskrifter ska utformas.
* Ta fram en kommunikationsplan med utgångspunkt i bland annat en analys av vilka behov och utmaningar användare kan komma att möta i uppläggning och användning av ett register för bostadsrätter.
* Bedriva informationsutbyte med länder som har erfarenhet av att införa ett register för bostadsrätter, framför allt Norge och Finland.

Lantmäteriet ska löpande informera Regeringskansliet (Landsbygds- och infrastrukturdepartementet) muntligt om hur arbetet med uppdraget fortskrider.

Lantmäteriet ska senast den 30 januari 2026 lämna en skriftlig redovisning av uppdraget till Regeringskansliet (Landsbygds- och infrastrukturdepartementet).
