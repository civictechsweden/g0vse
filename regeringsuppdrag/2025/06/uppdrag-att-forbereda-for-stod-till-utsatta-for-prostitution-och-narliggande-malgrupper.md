# Uppdrag att förbereda för stöd till utsatta för prostitution och närliggande målgrupper

Regeringen ger Jämställdhetsmyndigheten, Socialstyrelsen, länsstyrelserna och Statens beredning för medicinsk och social utvärdering (SBU) i uppdrag att förbereda för regionalt och nationellt stöd i syfte att kommuner och regioner ska kunna erbjuda exitprogram och program för barn.

Uppdraget består av två delar.

Den första delen av uppdraget innebär att Jämställdhetsmyndigheten, Socialstyrelsen och länsstyrelserna ska ta fram ett sammanhållet förslag på vilket stöd för yrkesverksamma som nationella myndigheter och länsstyrelserna ska kunna ge kommuner och regioner för att de program som omfattas av uppdraget ska kunna erbjudas. Den här delen av uppdraget ska samordnas av Jämställdhetsmyndigheten.

Den andra delen av uppdraget innebär att Socialstyrelsen vid behov ska anpassa befintliga kunskapsstöd eller ta fram nya kunskapsstöd, inklusive stödmaterial för kompetensutveckling, för socialtjänstens och hälso-och sjukvårdens arbete för vuxna och barn i målgrupperna. SBU ska ta fram det vetenskapliga underlag som Socialstyrelsen behöver för genomförande av uppdraget.
