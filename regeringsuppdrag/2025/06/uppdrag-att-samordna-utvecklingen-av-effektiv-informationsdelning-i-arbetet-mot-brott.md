# Uppdrag att samordna utvecklingen av effektiv informationsdelning i arbetet mot brottDiarienummer: Fi2025/01460

Regeringen ger Arbetsförmedlingen, Ekobrottsmyndigheten, Försäkringskassan, Kriminalvården, Kronofogdemyndigheten, Kustbevakningen, Migrationsverket, Pensionsmyndigheten, Polismyndigheten, Skatteverket, Säkerhetspolisen, Tullverket, Utbetalningsmyndigheten och Åklagarmyndigheten i uppdrag att samordna utvecklingen av effektiv informationsdelning i arbetet mot brott och den kriminella ekonomin inklusive felaktiga utbetalningar.

Syftet med uppdraget är att säkerställa att de möjligheter till informationsdelning som gällande och kommande lagstiftning medger kan nyttjas effektivt så att brottslighet och felaktiga utbetalningar kan förebyggas, upptäckas och motverkas. Myndigheterna ska därför:

* Identifiera gemensamma utvecklingsområden som rör it-utveckling, digitalisering och andra närliggande frågor där det finns behov av att koordinera myndigheternas åtgärder.
* Inventera befintliga digitala lösningar som kan användas för att tillgodose myndigheternas behov och beskriva eventuella behov av nya digitala lösningar eller anpassningar av befintliga digitala lösningar.
* Ta fram en myndighetsöverskridande färdplan som beskriver pågående och planerade åtgärder, per myndighet och myndighetsgemensamt, för att utveckla arbetssätt och it-lösningar så att information kan delas och användas effektivt.
* Beskriva när lösningar kan driftsättas, vilka resultat som arbetet förväntas leda till, hur resultaten ska följas upp samt hur arbetet förhåller sig till och kan förväntas påverka annat myndighetsgemensamt digitaliseringsarbete.
* Lämna kostnadsberäknade och effektiva förslag på eventuella åtgärder som regeringen kan vidta för att stötta myndigheternas arbete.
