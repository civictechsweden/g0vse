# Uppdrag till Post- och telestyrelsen att informera och följa upp teknikskiftet i mobilnäten

Regeringen ger Post- och telestyrelsen (PTS) i uppdrag att genomföra informationsinsatser som kompletterar de insatser som mobiloperatörerna och andra aktörer genomför avseende teknikskiftet vid avvecklingen av 2G- och 3G-näten samt redovisa resultatet av dessa. Insatserna ska syfta till att användare får en bättre beredskap för att hantera teknikskiftet.

PTS ska även sammanställa berörda aktörers erfarenheter samt analysera konsekvenserna av avvecklingen av 2G- och 3G-näten. PTS bör i samband med uppdragets genomförande inhämta information från andra myndigheter och organisationer som myndigheten bedömer vara relevanta för uppdraget. Myndigheten ska därtill redogöra för erfarenheter från och konsekvenser av teknikskiftet vid avvecklingen av 2G- och 3G-näten i andra jämförbara länder.

PTS ska senast den 15 maj 2026 lämna en skriftlig delredovisning till Regeringskansliet (Finansdepartementet). Myndigheten ska senast den 19 maj 2028 skriftligt slutredovisa uppdraget till Regeringskansliet (Finansdepartementet). Redovisningen av uppdraget ska hänvisa till diarienumret för detta beslut.
