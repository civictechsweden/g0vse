# Uppdrag att analysera tandvårdens roll för att minska antimikrobiell resistensDiarienummer: S2025/01237

Socialstyrelsen och Folkhälsomyndigheten får i uppdrag att tillsammans analysera hur tandvården ytterligare kan bidra i arbetet mot antimikrobiell resistens.

Uppdraget innebär att myndigheterna ska analysera skillnader i antibiotikaförskrivning (såväl smal- som bredspektrum) mellan olika regioner och utförare, och skillnader beroende på patienternas ålder, kön och socioekonomiska bakgrund, exempelvis genom en registerstudie.

Myndigheterna ska också identifiera möjliga orsaker till skillnaderna och möjliga åtgärder för att minska antalet förskrivningar.

Vidare uppdras myndigheterna att identifiera möjliga aktiviteter som på sikt skulle kunna genomföras för att bidra i implementeringen av den kommande strategin och i arbetet mot antimikrobiell resistens som en del av ett systematiskt patientsäkerhetsarbete.
