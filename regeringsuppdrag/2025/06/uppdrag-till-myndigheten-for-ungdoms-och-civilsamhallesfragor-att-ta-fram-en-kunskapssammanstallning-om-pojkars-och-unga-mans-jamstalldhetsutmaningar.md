# Uppdrag till Myndigheten för ungdoms-och civilsamhällesfrågor att ta fram en kunskapssammanställning om pojkars och unga mäns jämställdhetsutmaningar

Regeringen ger Myndigheten för ungdoms-och civilsamhällesfrågor (MUCF) i uppdrag att ta fram en kunskapssammanställning om pojkars och unga mäns jämställdhetsutmaningar.

Kunskapssammanställningen ska behandla områden där pojkar och unga män upplever svårigheter som har bäring på deras livsvillkor utifrån förväntningar och föreställningar kring kön, maskulinitet och jämställdhet. Uppdraget ska utgå från befintlig kunskap på området och beakta FN:s konvention om barnets rättigheter (barnkonventionen) och FN:s konvention om rättigheter för personer med funktionsnedsättning.

Kunskapssammanställningen ska ringa in problemområden för pojkar och unga män utifrån ett jämställdhetsperspektiv. Det kan handla om följande områden:

* fysisk och psykisk hälsa
* sexuell och reproduktiv hälsa och rättigheter inklusive kroppsideal och
  sexualitet
* relationer, föräldraskap och omsorgsansvar
* utbildning och arbete.

MUCF ska redovisa uppdraget den 31 mars 2026.
