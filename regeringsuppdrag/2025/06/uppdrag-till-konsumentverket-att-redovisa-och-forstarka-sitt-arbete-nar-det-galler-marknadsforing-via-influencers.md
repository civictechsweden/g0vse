# Uppdrag till Konsumentverket att redovisa och förstärka sitt arbete när det gäller marknadsföring via influencersDiarienummer: Fi2025/01290

Regeringen ger Konsumentverket i uppdrag att redovisa och förstärka sitt informations- och tillsynsarbete när det gäller marknadsföring som bedrivs av influencers. I uppdraget ingår att bedöma om det finns behov av ytterligare informationsinsatser till företag och influencers som bedriver sådan marknadsföring, och i så fall ta fram eller utveckla detta, i syfte att öka konsumentskyddet med särskilt fokus på barn och unga.

I uppdraget ingår att

* redovisa hur myndigheten har utövat tillsyn över marknadsföring som bedrivs av influencers,
* redovisa hur myndigheten har informerat aktörer i branschen om
  gällande regler för marknadsföring,
* förstärka insatserna riktade till barn och unga i syfte att öka den målgruppens kunskaper om marknadsföring, i synnerhet om den marknadsföring som bedrivs av influencers,
* bedöma om ytterligare stöd och vägledning till influencers och företag som anlitar eller förmedlar influencers, i form av t.ex. fler informationsinsatser, kan bidra till ett stärkt konsumentskydd och, i samråd med aktörer i branschen, ta fram informationsmaterial och genomföra informationsinsatser, och
* bedöma om det finns brister gällande konsumentskyddet i nuvarande regelverk och redovisa vilka eventuella ändringar i regelverket som myndigheten ser behov av.

Arbetet ska utgå från de brister i influencers marknadsföring som Konsumentverket identifierat utifrån anmälningar, vidtagna tillsynsåtgärder nationellt och på EU-nivå samt de kartläggningar som myndigheten har gjort. I arbetet ska fokus särskilt läggas på barn och unga och deras särskilda sårbarhet. Myndigheten bör ta del av och beakta erfarenheter i jämförbara länder. Om förslag till ändringar i regelverk eller andra förslag presenteras ska kostnadseffektivitet och samhällsekonomisk effektivitet eftersträvas. Det ingår inte i uppdraget att lämna författningsförslag.

Konsumentverket ska inhämta synpunkter från berörda aktörer, bland annat Reklamombudsmannen, Sveriges Annonsörer, IAB Sverige, Sveriges Kommunikationsbyråer, Svensk Handel, Konsumentvägledarnas förening, Sveriges Konsumenter, Folkhälsomyndigheten, Mediemyndigheten, Finansinspektionen, Myndigheten för ungdoms- och civilsamhällesfrågor, Barnombudsmannen och Spelinspektionen.

Uppdraget ska senast den 31 januari 2026 redovisas till Regeringskansliet (Finansdepartementet). Konsumentverket ska löpande informera Regeringskansliet (Finansdepartementet) om hur arbetet med uppdraget fortskrider.
