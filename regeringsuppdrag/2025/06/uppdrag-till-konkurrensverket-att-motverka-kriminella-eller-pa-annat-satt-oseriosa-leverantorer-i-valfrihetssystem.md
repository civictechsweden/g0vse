# Uppdrag till Konkurrensverket att motverka kriminella eller på annat sätt oseriösa leverantörer i valfrihetssystemDiarienummer: Fi2025/01465

Regeringen ger Konkurrensverket i uppdrag att lämna förslag som bidrar till att motverka kriminella eller på annat sätt oseriösa leverantörer i upphandlande myndigheters valfrihetssystem.

Konkurrensverket ska, i syfte att samla in erfarenheter och diskutera förslag, vid genomförandet av uppdraget ha kontakt med relevanta aktörer, däribland region- och kommunrepresentanter, Vårdföretagarna, Famna, Upphandlingsmyndigheten, Arbetsförmedlingen, Ekobrottsmyndigheten samt Brottsförebyggande rådet.

Vid genomförandet av uppdraget ska pågående arbete inom Regeringskansliet beaktas, särskilt beredningen av förslagen i betänkandet En samordnad registerkontroll för upphandlande myndigheter och enheter (SOU 2023:43).

Konkurrensverket ska senast den 22 december 2025 redovisa uppdraget till Regeringskansliet.
