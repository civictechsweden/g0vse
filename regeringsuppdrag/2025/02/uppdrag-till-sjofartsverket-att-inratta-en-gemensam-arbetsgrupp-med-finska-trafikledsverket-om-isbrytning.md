# Uppdrag till Sjöfartsverket att inrätta en gemensam arbetsgrupp med finska Trafikledsverket om isbrytning

Regeringen ger Sjöfartsverket i uppdrag att tillsammans med det finska Trafikledsverket inrätta en arbetsgrupp om isbrytning.

Arbetsgruppens ska:

* utarbeta en långsiktig och samordnad vision för vilken isbrytarkapacitet de ansvariga myndigheterna i både Sverige och Finland behöver på såväl kort som lång sikt för att kunna säkerställa att trafiken till hamnarna i Sverige och Finland kan upprätthållas trots svåra isförhållanden,
* genomföra en översyn av det bilaterala avtalet mellan Sverige och Finland om gemensam organisering och samarbete i fråga om service till vintersjöfarten (SÖ 2013:1), samt se över standarderna för isklassning av handelsflottans fartyg som trafikerar svenska och finska hamnar,
* identifiera förutsättningarna för och konsekvenserna av att svenska och finska myndigheter genomför en gemensam upphandling inom isbrytarverksamheten, samt om möjligt ta fram ett koncept för hur en sådan upphandling skulle kunna genomföras, samt
* utreda andra relevanta frågor för att ytterligare utveckla och intensifiera isbrytarsamarbetet mellan Sverige och Finland.

Arbetsgruppen ska löpande rapportera till Regeringskansliet (Landsbygds- och infrastrukturdepartementet) och Kommunikationsministeriet i Finland.

Sjöfartsverket ska senast den 30 juni 2026 redovisa resultatet av arbetsgruppens arbete till Regeringskansliet (Landsbygds- och infrastrukturdepartementet).
