# Uppdrag till Naturvårdsverket, Sveriges lantbruksuniversitet och Forskningsrådet för miljö, areella näringar och samhällsbyggnad att bättre integrera förvaltning av predatorerna säl och skarv i havsmiljöarbetet

Regeringen ger Naturvårdsverket, Sveriges lantbruksuniversitet (SLU) och Forskningsrådet för miljö, areella näringar och samhällsbyggande (Formas) varsitt uppdrag att ta fram nytt kunskapsunderlag och ge länsstyrelserna vägledning som syftar till en stärkt integrering av förvaltningsåtgärder för säl och skarv i havsmiljöarbetet i enlighet med vad som anges under rubriken Närmare beskrivning av myndigheternas uppdrag.

Uppdraget lämnas som en del av regeringens arbete med hur hållbar fiskförvaltning samt förvaltning av predatorer ska kunna integreras starkare i, och växelverka med, havsmiljöarbetet.

Naturvårdsverket, SLU och Formas ska kontinuerligt föra dialog med varandra vid uppdragets genomförande.

Naturvårdsverket ska senast den 15 november 2025 lämna en skriftlig delredovisning av myndighetens delar av uppdraget till Regeringskansliet (Landsbygds- och infrastrukturdepartementet).

Naturvårdsverket, SLU och Formas ska senast den 31 mars 2028 lämna en gemensam skriftlig slutredovisning av uppdraget till Regeringskansliet (Landsbygds- och infrastrukturdepartementet). Till redovisningen ska SLU:s vetenskapliga studie och Formas sammanställning bifogas som bilagor. Redovisningen ska hänvisa till diarienumret för detta beslut.
