# Jämställdhetsintegrering i Regeringskansliet 2025–2029

Som ett led i att förverkliga jämställdhetspolitikens mål har regeringen fattat beslut om jämställdhetsintegrering i Regeringskansliet 2025-2029.

Målet för arbetet med jämställdhetsintegrering i Regeringskansliet är att regeringen ska ges goda förutsättningar att förverkliga jämställdhetspolitikens mål.

En viktig förutsättning för att riksdagens beslutade mål för jämställdhetspolitiken ska kunna förverkligas är tillämpningen av jämställdhetsintegrering i ärenden där det är relevant, i kombination med särskilda åtgärder. Ett första steg i att tillämpa jämställdhetsintegrering är att bedöma om jämställdhet är relevant för den fråga som bereds. När en fråga bedöms vara relevant för jämställdheten anläggs ett jämställdhetsperspektiv i beredningen av ärendet.

Tillämpning av jämställdhetsintegrering i Regeringskansliet är en viktig förutsättning för att regeringen ska kunna förverkliga jämställdhetspolitikens mål. Centrala processer för jämställdhetsintegrering i Regeringskansliet är budgetprocessen, myndighetsstyrning, lagstiftningsprocessen och processerna för EU-arbetet och övrigt internationellt arbete.
