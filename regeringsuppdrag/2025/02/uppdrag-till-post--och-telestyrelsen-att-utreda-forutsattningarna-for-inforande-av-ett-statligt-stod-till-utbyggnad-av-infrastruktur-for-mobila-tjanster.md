# Uppdrag till Post- och telestyrelsen att utreda förutsättningarna för införande av ett statligt stöd till utbyggnad av infrastruktur för mobila tjänster

Regeringen ger Post- och telestyrelsen (PTS) i uppdrag att utreda förutsättningarna för införande av ett statligt stöd för utbyggnad, förvaltning och drift av infrastruktur för mobila tjänster i områden där befintliga mobilnät inte erbjuder nödvändig täckning eller kapacitet och kommersiella förutsättningar för sådan utbyggnad saknas.

I uppdraget ingår att:

* analysera hur stödet kan utformas för att komplettera befintliga åtgärder
  som exempelvis täcknings- eller kapacitetskrav i spektrumtillstånd,
* redogöra för vilken nivå på förbättring av täckning respektive kapacitet i
  mobilnät som ska åstadkommas för att ge rätt till stöd,
* redogöra för hur kartläggningen av befintliga och planerade mobilnät
  bör genomföras,
* bedöma marknadsaktörernas förmåga att bygga och underhålla sådan
  infrastruktur som finansieras genom stödet,
* redogöra för vilka krav som bör ställas på stödmottagare,
* analysera utifrån vilka principer ett krav på grossisttillträde bör utformas,
* ta ställning till och redovisa om tjänsterna helt eller delvis i stället bör
  upphandlas av PTS, och
* redovisa om andra åtgärder kan vidtas för att uppnå motsvarande effekt
  som ett statligt stöd.

Vid redovisningen av uppdraget ska PTS presentera en modell för hur stödet bör utformas och redovisa konsekvenserna av förslaget. Vid framtagandet av modellen ska myndigheten beakta EU:s statsstödsregelverk samt kostnads- och samhällsekonomisk effektivitet.

PTS ska lämna nödvändiga författningsförslag.

Myndigheten ska i samband med uppdragets genomförande inhämta synpunkter från aktörer som tillhandahåller aktuell infrastruktur eller erbjuder mobila kommunikationstjänster på marknaden och från de aktörer som PTS i övrigt bedömer vara relevanta för uppdraget. Myndigheten ska även redovisa hur motsvarande stödmodeller utformats i andra jämförbara länder.

PTS ska senast den 30 januari 2026 lämna en skriftlig redovisning av uppdraget till Regeringskansliet (Finansdepartementet).
