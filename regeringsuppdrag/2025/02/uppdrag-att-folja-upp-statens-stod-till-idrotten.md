# Uppdrag att följa upp statens stöd till idrotten

Regeringen uppdrar åt Gymnastik- och idrottshögskolan, Centrum för idrottsforskning, att under 2025 fördjupat analysera kostnaderna för barn och unga att delta i föreningsidrott. Fokus ska vara på kostnadsutvecklingens effekter på barns och ungas rätt och möjlighet till att idrotta. Analysen ska även omfatta effekter på ideella idrottsföreningars möjlighet att bedriva verksamhet.

Analysen ska omfatta:

* hur ökad professionalisering och olika typer av kommersiella aktörer inom idrottsområdet påverkar idrottsrörelsen. Detta i allmänhet och på barn- och ungdomsidrotten i synnerhet samt
* hur ökad kommersialisering, tidig selektering och professionalisering inom idrotten påverkar föreningars ekonomi och verksamhet.

Centrum för idrottsforskning ska:

* utifrån analysen lyfta fram goda exempel på hur förbund och föreningar kan verka för att hålla kostnader nere för barns och ungas idrottande samt
* senast den 15 april 2026 till Regeringskansliet slutredovisa det fördjupade analysuppdraget och genomförd verksamhet under 2025.
