# Uppdrag att genomföra en förstudie i fråga om medborgarskapsprov

Regeringen ger Universitets- och högskolerådet i uppdrag att genomföra en förstudie om ett medborgarskapsprov. Regeringen ger vidare Statens skolverk (Skolverket) och Migrationsverket i uppdrag att bistå Universitets- och högskolerådet i arbetet med förstudien.

Migrationsverket ska bl.a. bistå med uppgifter som Universitets- och högskolerådet behöver för att kunna planera för införandet av medborgarskapsprovet och för att kunna redovisa de ekonomiska konsekvenserna. Vidare ska Universitets- och högskolerådet och Migrationsverket gemensamt analysera behovet av informationsutbyte mellan myndigheterna och förbereda för eventuella systemanpassningar som behövs för att hantera informationen. Skolverket ska bl.a. bistå Universitets- och högskolerådet i frågor som rör provets införande och innehåll.

I arbetet med uppdraget bör Universitets- och högskolerådet inhämta kunskaper och erfarenheter från andra relevanta myndigheter. Universitets- och högskolerådet bör särskilt inhämta erfarenheter i fråga om genomförande av digitala prov och andra uppgifter från Trafikverket, Skolverket samt andra relevanta myndigheter. Universitets- och högskolerådet ska vidare inhämta och redovisa synpunkter från de myndigheter i övrigt som kan komma att beröras till följd av förslag i förstudien.

Medborgarskapsprovet ska avse kunskaper i svenska och grundläggande kunskaper om det svenska samhället (benämns i detta uppdrag samhällskunskap). Ett godkänt prov ska kunna användas för att uppfylla krav som kan komma att ställas upp för att förvärva svenskt medborgarskap. Utgångspunkten ska vara ett genomförande av medborgarskapsprovet i två steg så skyndsamt, ändamålsenligt och kostnadseffektivt som möjligt. Det första steget i ett medborgarskapsprov ska införas så snart som möjligt, dock senast den 17 augusti 2026.

Universitets och högskolerådet ska senast den 7 april 2025 till Regeringskansliet (Utbildningsdepartementet med kopia till Justitiedepartementet) lämna en redovisning av de delar av uppdraget som rör avgifter för provet, ekonomiska konsekvenser för berörda myndigheter och eventuella andra aktörer av införandet av ett medborgarskapsprov samt en övergripande tidsplan och processbeskrivning för det fortsatta arbetet med införandet av provet. Myndigheten ska lämna en redovisning av övriga delar av uppdraget till Regeringskansliet (Utbildningsdepartementet med kopia till Justitiedepartementet) senast den 30 september 2025. Uppdraget att ta fram delprovet i skriftlig och muntlig färdighet ska dock redovisas senast den 15 juni 2026.
