# Uppdrag till Myndigheten för tillgängliga medier om högskolestuderandes tillgång till anpassad kurslitteratur

Regeringen ger Myndigheten för tillgängliga medier (MTM) i uppdrag att föreslå åtgärder för att säkerställa att endast personer med ett berättigat behov ges tillgång till den digitala bibliotekstjänsten Legimus där anpassad kurslitteratur tillhandahålls.

Syftet med förslagen ska vara att vidareutveckla systemet för tillträde till tjänsten så att det blir mer robust, rättssäkert och likvärdigt.

MTM ska bedöma vilka ekonomiska och övriga konsekvenser föreslagna åtgärder kan medföra för staten, kommuner, regioner, företag eller andra enskilda.

Om förslagen innebär ökade kostnader för staten ska dessa åtföljas av förslag till finansiering. MTM ska även lämna de förslag till ändringar i myndighetens instruktion som bedöms nödvändiga.

MTM ska vid genomförandet av uppdraget föra en dialog med relevanta aktörer såsom högskolebibliotek, förlagsbransch och brukarorganisationer.

MTM ska senast den 13 juni 2025 lämna en redovisning av uppdraget till Regeringskansliet (Kulturdepartementet).
