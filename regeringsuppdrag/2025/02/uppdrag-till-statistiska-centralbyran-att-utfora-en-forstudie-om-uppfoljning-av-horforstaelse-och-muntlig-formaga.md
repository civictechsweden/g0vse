# Uppdrag till Statistiska centralbyrån att utföra en förstudie om uppföljning av hörförståelse och muntlig förmåga

Regeringen ger Statistiska centralbyrån (SCB) i uppdrag att analysera förutsättningarna för och föreslå former för en uppföljning av hörförståelse och muntlig förmåga i svenska språket hos vuxna utrikes födda i Sverige.

Uppdraget innebär att SCB ska identifiera lämpliga metoder och föreslå former för ett genomförande av en uppföljning av vuxna utrikes föddas kunskaper i svenska språket avseende muntlig förmåga och hörförståelse. I arbetet med uppdraget ska SCB inhämta kunskaper och erfarenheter från Statens skolverk och andra relevanta myndigheter, forskare och organisationer.

SCB ska löpande informera Regeringskansliet (Arbetsmarknadsdepartementet) om hur arbetet med uppdraget fortskrider. Myndigheten ska senast den 1 december 2025 lämna en slutredovisning av uppdraget till Regeringskansliet (Arbetsmarknadsdepartementet). Slutredovisningen ska innehålla minst ett kostnadsberäknat förslag samt tidsplan för hur uppföljningen kan genomföras.

SCB får under 2025 använda högst 2 miljoner kronor för uppdraget. Kostnaden ska belasta utgiftsområde 13, anslag 1:1 Integrationsåtgärder, anslagspost 3 Uppföljning och utvärdering av integrationen. Medlen utbetalas engångsvis efter rekvisition ställd till Kammarkollegiet. Rekvisition ska ske senast den 30 maj 2025. Medel som inte förbrukas ska återbetalas till Kammarkollegiet senast den 31 mars 2026. Senast vid samma tidpunkt ska en ekonomisk redovisning över använda medel lämnas till Kammarkollegiet.
