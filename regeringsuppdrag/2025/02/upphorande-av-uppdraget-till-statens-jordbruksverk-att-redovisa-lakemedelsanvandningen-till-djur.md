# Upphörande av uppdraget till Statens jordbruksverk att redovisa läkemedelsanvändningen till djur

Regeringen beslutar att uppdraget till Statens jordbruksverk (Jordbruksverket) att redovisa läkemedelsanvändningen till djur ska upphöra.

Genom beslut den 24 april 2003 gav regeringen Jordbruksverket i uppdrag att med början 2006 årligen senast den 30 april redovisa användningen av läkemedel till djur under föregående år (Jo1999/1824).

I en skrivelse den 24 januari 2025 har Jordbruksverket hemställt att uppdraget ska upphöra från och med den redovisning som ska ske senast den 30 april 2025. I skrivelsen konstaterar Jordbruksverket att för antimikrobiella läkemedel är den statistik som tas fram för rapportering till Europeiska läkemedelsmyndigheten i enlighet med artikel 57 i Europaparlamentets och rådets förordning (EU) 2019/6 av den 11 december 2018 om veterinärmedicinska läkemedel och om upphävande av direktiv 2001/82/EG tillräcklig för att följa användningen till djur.

Vidare konstaterar Jordbruksverket att för övriga läkemedel kan verket, i samråd med andra berörda myndigheter, sammanställa och redovisa relevanta läkemedel utifrån den aktuella situationen och behov.
