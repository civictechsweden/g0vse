# Uppdrag till Polismyndigheten, Tullverket och Åklagarmyndigheten att förstärka arbetet med att motverka och bekämpa sprängdåd och minska tillgången till explosiva varor i kriminella miljöer

Regeringen ger Polismyndigheten, Tullverket och Åklagarmyndigheten i uppdrag att förstärka arbetet med att motverka och bekämpa sprängdåd och minska tillgången till explosiva varor i kriminella miljöer.

Inom ramen för uppdraget ska myndigheterna

* intensifiera myndighetssamverkan i arbetet mot sprängdåd
* redogöra för vidtagna åtgärder, samt resultatet av dessa, för att motverka och bekämpa sprängdåd
* redogöra för vidtagna åtgärder, samt resultatet av dessa, för att minska tillgången till explosiva varor i kriminella miljöer, inklusive illegal införsel, och smuggling, illegal produktion, samt kontroll av legal införsel som kan användas i ett kriminellt syfte
* redovisa vilken typ av explosiva varor som används i samband med sprängdåden och vilket ursprung de har
* redogöra för vidtagna åtgärder inom ramen för internationellt samarbete, samt resultatet av dessa, för att motverka och bekämpa sprängdåd, och minska tillgången till explosiva varor hos kriminella i Sverige samt
* utifrån resultatet av ovan lämna förslag till åtgärder, per myndighet och gemensamt, som krävs för att motverka sprängdåd och minska tillgången till explosiva varor i kriminella miljöer.

Uppdraget ska genomföras i samverkan med Myndigheten för samhällsskydd och beredskap och i dialog med Sveriges Kommuner och Regioner, samt vid behov med andra relevanta aktörer.

Uppdraget ska slutredovisas till Regeringskansliet (Justitiedepartementet och Finansdepartementet) senast den 1 september 2025, med en delredovisning senast den 29 april 2025.

Polismyndigheten ska vara sammanhållande för redovisningen av uppdraget.
