# Uppdrag till Statistiska centralbyrån att utföra en uppföljning av läsförståelse

Regeringen ger Statistiska centralbyrån (SCB) i uppdrag att utföra en uppföljning av läsförståelse i svenska språket hos vuxna utrikes födda i Sverige. Uppdraget omfattar att föreslå hur uppföljningen av läsförståelse ska utformas och genomföras, samt att därefter utveckla och genomföra uppföljningen.

I arbetet med uppdraget ska SCB inhämta kunskaper och erfarenheter från relevanta myndigheter, forskare och organisationer.

SCB ska löpande informera Regeringskansliet (Arbetsmarknadsdepartementet) om hur arbetet med uppdraget fortskrider. Myndigheten ska årligen senast den 18 november 2025–2028 delredovisa uppdraget till Regeringskansliet (Arbetsmarknadsdepartementet och Utbildningsdepartementet).

Första året ska delredovisningen innehålla ett kostnadsberäknat förslag samt en tidsplan för hur uppföljningen kan genomföras. Vid behov ska det kostnadsberäknade förslaget och tidsplanen uppdateras i delredovisningarna. En slutredovisning ska lämnas senast den 16 november 2029 till Regeringskansliet (Arbetsmarknadsdepartementet och Utbildningsdepartementet).

SCB får under 2025 använda högst 2 miljoner kronor för uppdraget. Kostnaden ska belasta utgiftsområde 13, anslag 1:1 Integrationsåtgärder, anslagspost 3 Uppföljning och utvärdering av integrationen. Medlen utbetalas engångsvis efter rekvisition ställd till Kammarkollegiet. Rekvisition ska ske senast den 30 maj 2025. Medel som inte förbrukas ska återbetalas till Kammarkollegiet senast den 31 mars 2026. Senast vid samma tidpunkt ska en ekonomisk redovisning över använda medel lämnas till Kammarkollegiet. Rekvisition, redovisningar och återbetalning av medel ska hänvisa till detta uppdrag.

Regeringen beräknar 48 miljoner kronor för uppdraget 2026–2029.
