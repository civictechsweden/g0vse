# Ändring av den nationella trafikslagsövergripande planen för transportinfrastrukturen för perioden 2022–2033

Regeringen ändrar den nationella trafikslagsövergripande planen för transportinfrastrukturen för perioden 2022–2033, vilken fastställdes av regeringen den 7 juni 2022 (I2022/01294 m.fl.) och därefter ändrades genom regeringens beslut den 26 oktober 2023 (LI2023/03475).

− Det objekt som i den nationella planen benämns Göteborg–Borås, del av nya stambanor, och som Trafikverket har regeringens uppdrag att planera för (LI2023/03474), utökas med de tillägg som är finansierade av externa parter i enlighet med det medfinansieringsavtal som tecknats mellan Trafikverket och övriga berörda parter (LI2024/01846). Objektet omfattar Ny järnväg Göteborg–Borås och Bibana Mölnlycke.

− Det namngivna objektet Elväg, pilotsträcka, utgår ur den nationella planen.

Regeringen kommer att återkomma med vad medlen som har varit avsatta till det namngivna objektet Elväg, pilotsträcka, kommer att användas för. Trafikverket bör dock fortsatt följa utvecklingen kring elvägstekniker.
