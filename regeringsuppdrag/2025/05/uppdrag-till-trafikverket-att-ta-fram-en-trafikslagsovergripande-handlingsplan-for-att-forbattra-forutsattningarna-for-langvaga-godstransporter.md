# Uppdrag till Trafikverket att ta fram en trafikslagsövergripande handlingsplan för att förbättra förutsättningarna för långväga godstransporter

Regeringen ger Trafikverket i uppdrag att ta fram en trafikslagsövergripande handlingsplan för hur förutsättningarna för långväga godstransporter inom hela transportsektorn kan förbättras.

Trafikverket ska vid genomförandet av uppdraget fokusera särskilt på transporter som passerar läns- och nationsgränser. Med utgångspunkt i den
trafikslagsövergripande handlingsplanen ska Trafikverket genomföra
åtgärder för att stärka myndighetens arbete med långväga godstransporter.
Därigenom förbättras också förutsättningarna för transportsektorn.

Syftet med uppdraget är att åstadkomma bättre förutsättningar för
effektivare, långväga godstransporter som är viktiga inte minst för
näringslivets tillväxt och konkurrenskraft.

Trafikverket ska senast den 1 december 2025 lämna en redovisning av
uppdraget avseende handlingsplanen till Regeringskansliet (Landsbygds- och infrastrukturdepartementet).
