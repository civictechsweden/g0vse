# Uppdrag till Affärsverket svenska kraftnät att analysera förutsättningarna för att ändra den svenska elområdesindelningen

Regeringen ger Affärsverket svenska kraftnät (Svenska kraftnät) i uppdrag att analysera förutsättningarna för att ändra den nuvarande svenska elområdesindelningen.

Svenska kraftnät ska analysera följande tre alternativa indelningar: Sverige indelat i ett elområde, Sverige indelat i två elområden där elområdesgränsen motsvarar nuvarande Snitt 2, samt Sverige indelat i flera elområden motsvarande ett av de alternativ som Europeiska unionens byrå för samarbete mellan tillsynsmyndigheter inom energiområdet (Acer) beslutade skulle utredas inom ramen för den europeiska elområdesöversynen.

Svenska kraftnät ska därutöver analysera möjligheten att införa särskilda elområden för export, till exempel ett eller flera mindre elområden kopplat till de södra exportförbindelserna, i syfte att isolera de samhällsekonomiskt negativa effekterna av prissignaler från kontinentala marknader med interna flaskhalsar. En sådan lösning bör särskilt belysa om och hur effekterna av de tyska flaskhalsarna kan hanteras på ett sätt som minskar den oproportionerliga påverkan på svenska elkonsumenter från kontinentala elpriser och därmed värnar den svenska elmarknadens funktion och konkurrenskraft.

Analysen ska utgå ifrån affärsverkets långsiktiga scenarier för det svenska och nordeuropeiska elsystemet. Åren 2030, 2035 och 2040 ska ingå i analysen med ett särskilt fokus på år 2035.

Svenska kraftnät ska vid utförande av analysen åtminstone beakta följande analyskriterier: driftsäkerhet, försörjningstrygghet, beräkning av kapacitet mellan elområden, marknadseffektivitet och elområdenas stabilitet och tillförlitlighet. Analysen ska även innehålla en bedömning av hur de analyserade elområdesindelningarna påverkar svenska och nordeuropeiska elpriser, flaskhalsinkomster samt den finansiella elmarknadens funktion i förhållande till att nuvarande elområdesindelning kvarstår.

Svenska kraftnät ska senast den 29 maj 2026 redovisa uppdraget till Regeringskansliet (Klimat-och näringslivsdepartementet).
