# Uppdrag till Länsstyrelsen i Stockholms län att förbereda och genomföra en överföring av verksamheten inom minoritetspolitiken till Myndigheten för ungdoms- och civilsamhällesfrågor

Regeringen ger Länsstyrelsen i Stockholms län (länsstyrelsen) i uppdrag att förbereda och genomföra en överföring till Myndigheten för ungdoms- och civilsamhällesfrågor (MUCF) av den verksamhet som länsstyrelsen ansvarar för inom minoritetspolitiken. Verksamheten ska vara överförd den 1 januari 2026.

Överföringen av verksamheten ska genomföras på ett kostnadseffektivt sätt och hanteras inom befintliga ekonomiska ramar.

Länsstyrelsen ska vid behov till MUCF dela med sig av sina erfarenheter av arbete med kompetensförsörjning inom minoritetspolitiken och i övrigt medverka till att verksamheten vid en överföring till MUCF kan fortgå med bibehållen effektivitet och kvalitet.

Vid genomförandet av uppdraget ska länsstyrelsen löpande samråda med MUCF. Länsstyrelsen ska även ha dialog med Sametinget.

Länsstyrelsen ska informera berörda aktörer om förändringen och tillsammans med MUCF samråda med de nationella minoriteterna.

Länsstyrelsen ska vid genomförandet av uppdraget beakta 6 b § lagen (1982:80) om anställningsskydd. Samråd ska ske med Arbetsgivarverket i arbetsrättsliga frågor.

Länsstyrelsen ska löpande informera Regeringskansliet (Kulturdepartementet) om hur arbetet med uppdraget fortskrider.

Länsstyrelsen ska redovisa en samlad slutrapport av uppdraget till Regeringskansliet (Kulturdepartementet) senast den 31 mars 2026.
