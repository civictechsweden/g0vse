# Uppdrag till Myndigheten för ungdoms- och civilsamhällesfrågor att förbereda och genomföra ett inordnande av den verksamhet inom minoritetspolitiken som Länsstyrelsen i Stockholms län ansvarar för

Regeringen ger Myndigheten för ungdoms- och civilsamhällesfrågor (MUCF) i uppdrag att förbereda och genomföra inordnandet av den verksamhet inom minoritetspolitiken som Länsstyrelsen i Stockholms län (länsstyrelsen) ansvarar för. Verksamheten ska vara inordnad den 1 januari 2026.

Inordnandet av verksamheten ska genomföras på ett kostnadseffektivt sätt och hanteras inom befintliga ekonomiska ramar.

Vid genomförandet av uppdraget ska MUCF löpande samråda med länsstyrelsen bl.a. i frågor om kompetensförsörjning och andra frågor som kan bidra till att verksamheten kan inordnas med bibehållen effektivitet och kvalitet.

MUCF ska även ha dialog med Sametinget. Vid behov ska MUCF också samråda med Ekonomistyrningsverket.

MUCF ska informera berörda aktörer om förändringen och tillsammans med länsstyrelsen samråda med de nationella minoriteterna.

MUCF ska vid genomförandet av uppdraget beakta 6 b § lagen (1982:80) om anställningsskydd. Samråd ska ske med Arbetsgivarverket i arbetsrättsliga frågor.

MUCF ska löpande informera Regeringskansliet (Kulturdepartementet) om hur arbetet med uppdraget fortskrider.

MUCF ska redovisa en samlad slutrapport av uppdraget till Regeringskansliet (Kulturdepartementet) senast den 31 mars 2026. Redovisningen av uppdraget ska hänvisa till diarienumret för detta beslut.

Uppdraget ges med förbehåll för riksdagens godkännande i nödvändiga delar.
