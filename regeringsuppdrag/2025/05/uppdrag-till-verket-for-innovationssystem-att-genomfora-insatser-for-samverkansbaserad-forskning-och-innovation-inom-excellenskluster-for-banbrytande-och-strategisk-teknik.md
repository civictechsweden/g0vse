# Uppdrag till Verket för innovationssystem att genomföra insatser för samverkansbaserad forskning och innovation inom excellenskluster för banbrytande och strategisk teknik

Regeringen ger Verket för innovationssystem (Vinnova) i uppdrag att inom sitt verksamhetsområde utveckla och genomföra insatser för samverkansbaserad forskning och innovation inom banbrytande teknik på för Sverige strategiskt viktiga teknikområden, med tillhörande finansiering, analyser och arbetsformer. Uppdraget är en del i genomförandet av
satsningen på excellenskluster för banbrytande teknik som aviserades i regeringens forsknings- och innovationspolitiska proposition.

Syftet med uppdraget är att stärka och utveckla Sveriges befintliga styrkor
inom viktiga teknikområden samt att utveckla nya förmågor inom
framväxande teknik genom bransch- och sektorsöverskridande samarbeten.
Uppdraget ska bidra till att säkerställa Sveriges relevans i globala värdekedjor för strategiskt viktiga teknikområden, främja Sveriges position som ett ledande innovationsland, stärka Sveriges nationella säkerhet, samt bidra till Sveriges långsiktiga konkurrenskraft.

Uppdraget ska omfatta följande för Sverige strategiskt viktiga
teknikområden:

* artificiell intelligens och autonoma system
* avancerad digital teknik, inklusive halvledare
* kvantteknik
* energiteknik
* material- och produktionsteknik
* bioteknik

Vinnova ska leda arbetet och fördela medel till insatser för samverkansbaserad forskning och innovation inom områdena artificiell intelligens och autonoma system, avancerad digital teknik, inklusive halvledare, kvantteknik, material- och produktionsteknik, samt bioteknik. Regeringen avser att ge Statens energimyndighet i uppdrag att leda arbetet inom området energiteknik.

Excellenskluster för banbrytande teknik innehåller en öppen del som finansieras av Vetenskapsrådet och en strategisk del som finansieras av Vinnova. Genom detta uppdrag ges Vinnova ansvar för delar av satsningen.

Vinnova ska samarbeta med Vetenskapsrådet i ett gemensamt programkontor inom ramen för satsningen excellenskluster för banbrytande teknik. Syftet är att samordna Vetenskapsrådets och Vinnovas utlysningar inom excellenskluster för banbrytande teknik, samt verka för att satsningar sker inom alla teknikmognadsområden, från grundforskning till innovation. Vetenskapsrådet och Vinnova ska verka för synergier mellan satsningarna där det är relevant. Myndigheterna ska också nyttja gemensamma möjligheter till internationella samarbeten, särskilt inom EU. Myndigheterna ska, inom ramen för programkontoret, gemensamt ansvara för att satsningarna utvärderas. Myndigheterna ska årligen den 1 februari lämna en gemensam kortfattad rapport om arbetet till Regeringskansliet (Utbildningsdepartementet och Klimat- och näringslivsdepartementet).

Vinnova ska ta fram färdplaner för insatser inom respektive teknikområde i samverkan med relevanta aktörer. Färdplanerna ska redovisas skriftligen för Regeringskansliet (Klimat och näringslivsdepartementet) senast den 3 oktober årligen, med start 2026.

Vinnova ska vidareutveckla det kunskapsunderlag som redovisades till regeringen den 31 oktober 2024 inom ramen för uppdraget att identifiera och föreslå strategiska tekniker för Sverige (KN2024/00977). Det vidareutvecklade kunskapsunderlaget ska bygga på omvärldsanalys och en samlad bedömning av svenska styrkeområden och behov, samt på dialog med relevanta aktörer. Resultatet ska redovisas skriftligen i en rapport och
presenteras för Regeringskansliet (Klimat- och näringslivsdepartementet) senast den 12 december 2025 och därefter den 3 oktober årligen.

Vinnova ska i genomförandet inhämta synpunkter från relevanta aktörer från stora och små teknik- och forskningsintensiva företag, branschorganisationer, forskningsfinansiärer, forskningsinstitut, myndigheter, regioner, universitet och högskolor samt utredningar och kommissioner.

För att skapa förutsättningar för en framtida extern utvärdering ska myndigheten ta fram en kortfattad plan för genomförande och insamlande av relevanta data. Planen och relevanta data med tillhörande dokumentation ska sparas.

Uppdraget innefattar att fördela medel till insatser som stärker Sveriges och svenska aktörers position inom strategiska teknikområden. Vinnova får under år 2025 använda 62 miljoner kronor för uppdraget från utgiftsområde 24, anslag 1:2 Verket för innovationssystem: Forskning och utveckling. För efterföljande år beräknas uppdraget omfatta 143 miljoner kronor år 2026, 268 miljoner kronor år 2027 och 537 miljoner kronor år 2028, i enlighet med vad som aviserats i propositionen 2024/25:60, Forskning och innovation för framtid, nyfikenhet och nytta (forsknings- och innovationspropositionen).

Vinnova ska under uppdragets genomförande löpande informera Regeringskansliet (Klimat- och näringslivsdepartementet).
