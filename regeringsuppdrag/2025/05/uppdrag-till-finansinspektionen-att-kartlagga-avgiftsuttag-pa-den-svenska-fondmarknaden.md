# Uppdrag till Finansinspektionen att kartlägga avgiftsuttag på den svenska fondmarknaden

Regeringen ger Finansinspektionen i uppdrag att kartlägga och beskriva distribution och avgiftsuttag på den svenska fondmarknaden, samt föreslå andra åtgärder än konsumentupplysning för att uppmärksamma konsumenter på fondavgifter och synliggöra kostnaderna. Syftet med uppdraget är att skapa förutsättningar för sänkta avgifter för fondsparande, så att spararna över tid kan få en bättre avkastning på sitt sparande.

Finansinspektionen har nyligen genomfört en omfattande datainsamling från fondbolag och AIF-förvaltare inom ramen för en datainsamling som Europeiska värdepappers- och marknadsmyndigheten (Esma) genomför om kostnader och avgifter. Finansinspektionen kan dra nytta av datainsamlingen för att kartlägga och beskriva distribution och avgiftsuttag på den svenska fondmarknaden.

Finansinspektionen ska när uppdraget utförs inhämta kunskap och erfarenheter från Konkurrensverket.

Finansinspektionen ska senast den 1 december 2025 lämna en redovisning av uppdraget till Regeringskansliet (Finansdepartementet).
