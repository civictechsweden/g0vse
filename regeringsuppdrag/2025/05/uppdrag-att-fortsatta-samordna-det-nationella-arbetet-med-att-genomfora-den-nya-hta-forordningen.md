# Uppdrag att fortsätta samordna det nationella arbetet med att genomföra den nya HTA-förordningen

Regeringen uppdrar åt Statens beredning för medicinsk och social utvärdering och Tandvårds- och läkemedelsförmånsverket att fortsätta arbetet med att samordna genomförandet av den så kallade HTA-förordningen.

Myndigheterna ska fortsätta sin samverkan för att gemensamt kunna säkerställa ett effektivt arbete såväl nationellt som på EU-nivå vid genomförandet av HTA-förordningen. Uppdraget ska genomföras i samverkan med Läkemedelsverket.

Statens beredning för medicinsk och social utvärdering och Tandvårds- och läkemedelsförmånsverket ska bland annat:

* fortsatt verka för att svenska förhållanden och perspektiv är väl representerade i de EU-gemensamma processerna,
* samordna svensk medverkan i arbetet på EU-nivå,
* utreda och föreslå lösningar för utökad samverkan mellan myndigheterna, exempelvis för medverkan i arbetet med HTA-förordningen på EU-nivå,
* ansvara för enad kommunikation med externa aktörer,
* utvärdera det myndighetsgemensamma arbetet enligt bestämmelser av HTA-förordningen,
* löpande informera Regeringskansliet om hur arbetet med uppdraget fortskrider,
* i en gemensam rapport redovisa uppdraget till Regeringskansliet senast den 30 oktober 2026.
