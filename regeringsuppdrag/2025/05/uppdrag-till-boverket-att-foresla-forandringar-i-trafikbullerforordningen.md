# Uppdrag till Boverket att föreslå förändringar i trafikbullerförordningenDiarienummer: LI2024/00994

Regeringen ger Boverket i uppdrag att utreda och föreslå betydande förändringar i förordningen (2015:216) om trafikbuller vid bostadsbyggnader (trafikbullerförordningen) i syfte att kraftigt förenkla detaljplaneprocessen enligt plan- och bygglagen (2010:900), PBL, och möjliggöra ett ökat och mer differentierat bostadsutbud.

Boverket ska särskilt utreda förutsättningarna för att komplettera 4 § trafikbullerförordningen med ett alternativ där s.k. skyddad sida för varje bostad ersätts med gemensamma vistelseytor med god ljudmiljö i anslutning till bostadsbyggnaden, till exempel på bostadsgård eller gemensam uteplats.

Boverket ska lämna nödvändiga författningsförslag.

I uppdraget ingår inte att föreslå sänkning av nuvarande ljudnivåer för skyddad sida (55 dbA ekvivalent och 70 dbA maximal mellan kl. 22.00 och 06.00 vid fasad) eller för uteplats (50 dBA ekvivalent och 70 dbA maximal), se 3 § 2 och 4 § första stycket trafikbullerförordningen. Det ingår inte heller i uppdraget att ta fram förslag gällande buller från militära luftfartyg som utför flygningar för militära ändamål.

I uppdraget ingår att beskriva och beakta konsekvenserna av genomförande av förslagen. Boverket ska bedöma förslagens effekter på bygg- och boendekostnader samt effekterna på utbudet av byggbar mark.

I konsekvensbeskrivningen ska miljökvalitetsmålet God bebyggd miljö beaktas och om föreslagna ändringar påverkar förutsättningarna för att nå det målet ska detta beskrivas.

Vid eventuellt beaktande av studier om negativa hälsoeffekter ska Boverket särskilt beakta studiernas externa validitet samt om studierna kan påvisa kausala effekter eller korrelationssamband.

Boverket ska när uppdraget utförs inhämta relevanta underlag och synpunkter från Folkhälsomyndigheten, länsstyrelserna, Naturvårdsverket och Trafikverket.

Boverket ska vidare när uppdraget utförs föra dialog med Sveriges Kommuner och Regioner samt vid behov även med andra aktörer.

Boverket ska senast den 31 mars 2026 lämna en skriftlig redovisning av uppdraget till Regeringskansliet (Landsbygds- och infrastrukturdepartementet).
