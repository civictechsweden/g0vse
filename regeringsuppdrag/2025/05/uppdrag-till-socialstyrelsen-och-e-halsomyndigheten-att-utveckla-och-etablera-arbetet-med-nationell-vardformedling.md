# Uppdrag till Socialstyrelsen och E-hälsomyndigheten att utveckla och etablera arbetet med nationell vårdförmedling

Regeringen uppdrar åt Socialstyrelsen och E-hälsomyndigheten att utveckla och etablera statens arbete med nationell vårdförmedling.

Socialstyrelsen ska bland annat:

* tillhandahålla och förvalta stödjande underlag riktade till patienter och vårdgivare i syfte att förbättra processer för nationell vårdförmedling och för att patienter ska kunna få vård inom vårdgarantins gränser,
* inrätta, utveckla och tillhandahålla en nationell samordningsfunktion för att stödja, utveckla och följa upp arbetet med nationell vårdförmedling,
* föreslå mål för den nationella samordningsfunktionen inklusive mål för regionernas medverkan,
* etablera strukturer, processer och rutiner för uppföljning av nationell vårdförmedling,
* genomföra den tekniska utveckling som krävs för att tillgodose E-hälsomyndighetens behov av data, framför allt kopplat till väntetidsdata,
* utveckla en lösning för att kunna synliggöra och visualisera statistik för både patienter och vårdgivare inom ramen för nationell vårdförmedling.

E-hälsomyndigheten ska bland annat:

* tillhandahålla en nationell digital infrastruktur för nationell vårdförmedling,
* vidareutveckla den digitala infrastrukturen för nationell vårdförmedling och beskriva eventuella identifierade utvecklingsbehov, och
* ta fram specifikationer och anvisningar samt ge stöd till användare vid anslutning och nyttjande av den digitala infrastrukturen.

Socialstyrelsen och E-hälsomyndigheten ska gemensamt bland annat:

* löpande utveckla och uppdatera den nationella färdplanen för arbetet med nationell vårdförmedling, som tagits fram inom uppdraget att ta fram förslag till en nationell plan för nationell vårdförmedling,
* samverka med Upphandlingsmyndigheten samt föra dialog med Sveriges Kommuner och Regioner (SKR), patient- och professionsorganisationer, kommuner och regioner samt andra berörda aktörer, såsom privata vårdgivare.
* löpande informera Regeringskansliet om eventuella behov av ändringar av författning som krävs för att realisera nationell vårdförmedling,
* löpande och gemensamt informera Regeringskansliet om arbetet med uppdraget,
* senast den 28 februari 2026 gemensamt delredovisa och den 28 februari 2027 gemensamt slutredovisa uppdraget till Regeringskansliet.
