# Uppdrag till Statens konstråd att förbereda överföring av uppgifter till Moderna museet och förbereda avveckling av myndigheten

Regeringen ger Statens konstråd i uppdrag att dels förbereda överföring av myndighetens uppgifter till Moderna museet, dels förbereda avveckling av myndigheten så att Statens konstråd kan upphöra som myndighet den 31 december 2025.

Utgångspunkten för genomförandet av uppdraget ska vara att myndigheternas befintliga uppgifter ska vara oförändrade och att uppgifterna ska utföras med bibehållen effektivitet och kvalitet.

Organisationsförändringen ska genomföras på ett kostnadseffektivt sätt.

Statens konstråd ska samråda med Moderna museet vid uppdragets genomförande. Vid behov ska Statens konstråd också samråda med Ekonomistyrningsverket och Riksarkivet.

Statens konstråd ska vid genomförandet av uppdraget beakta 6 b § lagen (1982:80) om anställningsskydd. Samråd ska ske med Arbetsgivarverket i arbetsrättsliga frågor.

Statens konstråd ska senast den 22 september 2025 redovisa personella och ekonomiska konsekvenser av förändringen till Regeringskansliet
(Kulturdepartementet).

Statens konstråd ska löpande informera Regeringskansliet (Kulturdepartementet) om hur arbetet med uppdraget fortskrider.

Uppdraget ges med förbehåll för riksdagens godkännande i nödvändiga delar.
