# Uppdrag till Statskontoret att göra en översyn av övervakningsnämndernas organisation

Regeringen ger Statskontoret i uppdrag att utreda och lämna förslag på hur övervakningsnämnderna kan organiseras på ett mer ändamålsenligt sätt.

Förslagen ska syfta till att minska antalet myndigheter, tydliggöra Kriminalvårdens ansvar som värdmyndighet vid ett minskat antal nämnder samt effektivisera nämndernas arbete. Uppdraget ska avgränsas till att avse organisationsförslag som innebär antingen ett minskat antal nämnder eller att dagens nämnder överförs till en samlad enrådighetsmyndighet med särskilda beslutsorgan. Analysen ska utgå från att övervakningsnämnderna bibehåller sina nuvarande uppdrag, ansvar, befogenheter och beslutsformer.

I uppdraget ingår att lämna nödvändiga författningsförslag. Statskontoret ska samråda med Kriminalvården vid genomförandet av uppdraget. Synpunkter ska även inhämtas från övervakningsnämnderna och andra relevanta myndigheter.

Statskontoret ska löpande informera Regeringskansliet (Justitiedepartementet och Finansdepartementet) om hur arbetet med uppdraget fortskrider.

Senast den 30 januari 2026 ska Statskontoret lämna en redovisning av uppdraget till Regeringskansliet (Justitiedepartementet och Finansdepartementet).
