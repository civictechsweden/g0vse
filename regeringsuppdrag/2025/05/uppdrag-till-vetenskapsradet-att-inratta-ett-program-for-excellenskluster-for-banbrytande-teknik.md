# Uppdrag till Vetenskapsrådet att inrätta ett program för excellenskluster för banbrytande teknik

Regeringen ger Vetenskapsrådet i uppdrag att inrätta ett program för excellenskluster för banbrytande teknik med fokus på framtidens teknikområden. Inriktningen ska vara fri forskarinitierad forskning som söks i öppen konkurrens. Uppdraget är långsiktigt och ska möjliggöra forskning av högsta vetenskapliga kvalitet med högt vetenskapligt risktagande.

I uppdraget ingår att:

* Finansiera forskning inom framtidens teknikområden och skapa kraftfulla och långsiktiga excellenskluster,
* utveckla och skapa nya samarbeten mellan lärosäten,
* skapa möjligheter till internationella forskningssamarbeten inom banbrytande teknikområden, inom såväl EU som med andra regioner/länder, och där samarbeten bedrivs så öppet som möjligt och så säkert som nödvändigt,
* avsätta minst 40 miljoner kronor per kluster och år,
* avsätta minst 100 miljoner kronor per år för området artificiell intelligens (AI) inom programmet när detta är fullt utvecklat 2028, och inleda arbetet med AI som prioriterat teknikområde under 2025,
* säkerställa att varje excellenskluster även inkluderar samhällsvetenskaplig och humanistisk forskning samt,
* inrätta forskarskolor för AI, banbrytande teknik och STEM kopplade till excellensklustren,
* samarbeta med Verket för innovationssystem (Vinnova) i ett gemensamt programkontor för att samordna utlysningar inom satsningen Excellenskluster för banbrytande teknik vid Vetenskapsrådet och Vinnova.

Uppdraget är en del i genomförandet av satsningen Excellenskluster för banbrytande teknik som aviserades i propositionen Forskning och innovation för framtid, nyfikenhet och nytta (prop. 2024/25:60). Satsningen innehåller både en öppen del som finansieras av Vetenskapsrådet och en strategisk del som finansieras av Vinnova. Myndigheterna ska årligen den 1 februari lämna en gemensam kortfattad rapport om arbetet till Regeringskansliet (Utbildningsdepartementet och Klimat- och näringslivsdepartementet).
