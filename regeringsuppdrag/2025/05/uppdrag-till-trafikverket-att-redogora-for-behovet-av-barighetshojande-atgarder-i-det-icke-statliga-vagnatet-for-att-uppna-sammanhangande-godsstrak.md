# Uppdrag till Trafikverket att redogöra för behovet av bärighetshöjande åtgärder i det icke-statliga vägnätet för att uppnå sammanhängande godsstråk

Regeringen ger Trafikverket i uppdrag att identifiera och redogöra för behov av bärighetshöjande åtgärder i det icke-statliga allmänna vägnätet.

Syftet med uppdraget är att uppnå sammanhängande godsstråk från start- till målpunkter som är viktiga för näringslivet vid transporter med
bärighetsklass 4 (BK4), dvs. fordon med upp till 74 tons bruttovikt. Vid
uppdragets genomförande ska även totalförsvarets behov av
bärighetshöjande åtgärder i det icke-statliga allmänna vägnätet beaktas.

För respektive sammanhållet godsstråk ska Trafikverket redogöra för
väghållaransvar och för vilka kostnader nödvändiga åtgärder medför för
respektive väghållare. Kostnadsuppskattningen ska göras på en övergripande nivå, till exempel med hjälp av schablonkostnader. Trafikverket har idag e-tjänsten Nya anslutningsvägar för fordonståg upp till 34,5 meter.
Myndigheten ska vid genomförandet av uppdraget överväga att utvidga e-tjänsten till att även omfatta vägtransporter med BK4.

Vid uppdragets genomförande ska Trafikverket inhämta synpunkter från
näringslivet och regioner samt föra dialog med relevanta kommuner och
andra väghållare.

Trafikverket ska senast den 9 januari 2026 lämna en skriftlig redovisning av
uppdraget till Regeringskansliet (Landsbygds- och infrastrukturdepartementet).
