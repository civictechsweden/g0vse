# Uppdrag till Inspektionen för vård och omsorg att förbereda för att övervaka och kontrollera regelefterlevnad enligt EHDSDiarienummer:  S2025/00980

Regeringen uppdrar åt Inspektionen för vård och omsorg att förbereda för att bli organ för tillgång till hälsodata. Detta med ansvar för att övervaka och kontrollera regelefterlevnad enligt Europarlamentets och rådets förordning om det europeiska hälsodataområdet.

Inspektionen för vård och omsorg ska bland annat:

* utreda och beskriva vad de nya uppgifterna består av,
* beräkna kostnaderna för myndigheten om den utses till organ för tillgång till hälsodata för de aktuella artiklarna,
* samtala med och inhämta synpunkter från Socialstyrelsen, Integritetsskyddsmyndigheten, Statistiska centralbyrån, E-hälsomyndigheten och andra relevanta aktörer,
* samtala med utredaren med uppdrag att möjliggöra en nationell digital infrastruktur för hälsodata och bistå utredaren med nödvändiga underlag,
* senast den 5 februari 2026 delredovisa och senast den 15 juni slutredovisning uppdraget till Regeringskansliet.
