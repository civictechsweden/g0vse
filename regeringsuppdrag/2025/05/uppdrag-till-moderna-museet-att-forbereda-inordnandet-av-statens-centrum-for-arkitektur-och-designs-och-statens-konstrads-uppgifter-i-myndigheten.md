# Uppdrag till Moderna museet att förbereda inordnandet av Statens centrum för arkitektur och designs och Statens konstråds uppgifter i myndigheten

Regeringen ger Moderna museet i uppdrag att förbereda inordnandet av Statens centrum för arkitektur och designs och Statens konstråds uppgifter i Moderna museet den 1 januari 2026.

Utgångspunkten för genomförandet av uppdraget ska vara att myndigheternas befintliga uppgifter ska vara oförändrade och att uppgifterna ska utföras med bibehållen effektivitet och kvalitet.

Organisationsförändringen ska genomföras på ett kostnadseffektivt sätt.

Moderna museet ska samråda med Statens centrum för arkitektur och design och Statens konstråd vid uppdragets genomförande. Vid behov ska Moderna museet också samråda med Ekonomistyrningsverket och Riksarkivet.

Moderna museet ska vid genomförandet av uppdraget beakta 6 b § lagen (1982:80) om anställningsskydd. Samråd ska ske med Arbetsgivarverket i arbetsrättsliga frågor.

Moderna museet ska löpande informera Regeringskansliet (Kulturdepartementet) om hur arbetet med uppdraget fortskrider.

Uppdraget ges med förbehåll för riksdagens godkännande i nödvändiga delar.
