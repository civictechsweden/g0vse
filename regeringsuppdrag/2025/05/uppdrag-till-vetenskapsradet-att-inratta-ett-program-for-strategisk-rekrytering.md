# Uppdrag till Vetenskapsrådet att inrätta ett program för strategisk rekrytering

Regeringen ger Vetenskapsrådet i uppdrag att inrätta ett program för strategisk rekrytering med särskild inriktning på den nationella meriteringsanställningen biträdande lektor.

Medel ska kunna sökas i nationell konkurrens och ge möjlighet till finansiering på biträdande lektorsnivå under fem år och med möjlighet till förlängning, efter prövning, om ytterligare fem år på lektorsnivå. Finansiering ska ges till de framstående kandidater vars planerade forskningsverksamhet möter högt ställda krav på vetenskaplig kvalitet. Internationell erfarenhet och mobilitet ska premieras.

Vetenskapsrådet ska utveckla ett program för strategisk rekrytering med
följande förutsättningar;

* nominerande lärosäte ska ha möjlighet att nominera både interna och externa kandidater där mobilitet prioriteras. Nominering av en intern kandidat ska åtföljas av nominering av åtminstone en extern kandidat, internationell eller nationell. Vid nominering ska lärosätena också beakta en jämn könsfördelning av kandidaterna,
* forskare från samtliga vetenskapliga discipliner ska kunna nomineras och beviljas bidrag,
* nominerande lärosäte ska kunna garantera att minst 50 procent av lönekostnaden täcks av lärosätet för de forskare som erhåller bidrag. Om lärosätet väljer att finansiera en högre andel av lönen ska forskarens bidrag från Vetenskapsrådet användas till forskningsaktiviteter,
* nivån på bidraget från Vetenskapsrådet ska uppgå till minst 3 mnkr per år och person och förutom lönekostnader också omfatta finansiering av forskningsomkostnader,
* i bedömning av forskarna ska tonvikt läggas på både högsta vetenskaplig kvalitet och forskarmobilitet/internationell erfarenhet,
* Vetenskapsrådet är ansvarig för sakkunnigprocessen, dvs. utvärderar och väljer ut de forskare som bäst möter kvalitetskraven. Lärosätet har ansvar för att anställa forskaren och med detta följer arbetsgivaransvar och ansvar för att ge långsiktiga förutsättningar för forskningen,
* utlysningar bör ske återkommande. Datum och intervall för utlysningar bör kommuniceras i god tid för att möjliggöra för lärosätena att identifiera och nominera kandidater,
* efter fem år erbjuds lärosätena att nominera sina utvalda forskare som har mottagit det aktuella bidraget som biträdande lektorer att konkurrera om ytterligare fem års finansiering på lektorsnivå. I bedömningen ska tonvikten läggas på forskarens vetenskapliga meritering och produktion av högsta kvalitet under den inledande femårsperioden,
* Vetenskapsrådet ska utveckla och använda sig av en beräkningsmodell för hur många kandidater respektive lärosäte maximalt får nominera per utlysning,

Vetenskapsrådet ska löpande informera Regeringskansliet (Utbildningsdepartementet) om hur arbetet med uppdraget fortskrider.
