# Uppdrag till Energimarknadsinspektionen och Svenska kraftnät att ta fram förslag till ett centralt datahanteringsverktyg för elmarknadenDiarienummer: KN2023/01385, KN2024/02551, KN2025/01781

Regeringen ger Energimarknadsinspektionen och Affärsverket svenska kraftnät (Svenska kraftnät) i uppdrag att ta fram förslag till ett centralt datahanteringsverktyg som på ett säkert sätt förbättrar tillgången till data på elmarknaden.

Uppdraget ska ske i samverkan med Integritetsskyddsmyndigheten, särskilt när det gäller hänsyn till de integritetsrisker som datahanteringsverktyget kan medföra. Myndigheterna ska dessutom inhämta synpunkter och ta hänsyn till erfarenheter från Statens energimyndighet, Styrelsen för ackreditering och teknisk kontroll, Myndigheten för samhällsskydd och beredskap, Försvarets radioanstalt, Försvarsmakten och Säkerhetspolisen, utifrån myndigheternas expertis inom respektive ansvarsområde.

Energimarknadsinspektionen ska senast den 30 september 2026 lämna en redovisning av uppdraget till Regeringskansliet (Klimat-och näringslivsdepartementet). Redovisningen av uppdraget ska hänvisa till diarienumret för detta beslut.

Energimarknadsinspektionen ska samordna arbetet med uppdraget och ansvara för att lämna nödvändiga författningsförslag för att införa ett centralt datahanteringsverktyg.

Svenska kraftnät och Energimarknadsinspektionen ska som en del av uppdraget gemensamt ansvara för att analysera och lämna förslag i fråga om

* vilka funktioner verktyget bör ha, vilken information det bör
  omfatta och vilka aktörer som bör ha tillgång till olika delar av
  dataverktyget,
* kostnaden och tidsplanen för att utveckla verktyget och när det
  bedöms kunna tas i drift,
* hur verktyget bör ägas, förvaltas och finansieras, och
* risker som kan uppstå med ett datahanteringsverktyg och hur
  dessa kan minimeras.

Energimarknadsinspektionen och Svenska kraftnät ska löpande informera Regeringskansliet (Klimat-och näringslivsdepartementet) om hur arbetet med uppdraget fortskrider.

Uppdraget till Affärsverket svenska kraftnät att utveckla och driva en central informationshanteringsmodell (M2015/2635/Ee) ska upphöra. Synpunkter angående säkerhetsskydd som inkommit inom ramen för det uppdraget ska, i de fall synpunkterna fortfarande är relevanta, tillvaratas inom det nya uppdraget.
