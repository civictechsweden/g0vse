# Uppdrag till Affärsverket svenska kraftnät om att se över anslutningsprocessen till elsystemet och tillträdet till elmarknaden för ett starkare och mer konkurrenskraftigt SverigeDiarienummer: KN2025/01694

Regeringen ger Affärsverket svenska kraftnät (Svenska kraftnät) i uppdrag att utveckla processen för anslutning till transmissionsnätet för att bidra till goda förutsättningar för industrin och för ett starkare och mer konkurrenskraftigt Sverige.

Vid genomförandet av uppdraget ska Svenska kraftnät analysera:

* hur anslutningsprocessen bidrar till att elproduktion och elanvändning lokaliseras enligt de principer som Svenska kraftnät identifierat i rapporten Planering för ökad elanvändning (KN2025/00635),
* på vilket sätt långsiktiga elköpsavtal mellan elproducenter och elanvändare kan utformas för att bidra till att nyanslutning sker enligt Svenska kraftnäts principer för etablering av ny elproduktion, att elanvändning och flexibilitet uppnås samt att elproduktion, elanvändning och flexibilitet byggs i de rekommenderade geografiska områdena och med matchande produktions- och lastprofil som beskrivs i rapporten Planering för ökad elanvändning,
* hur elproducenters och elanvändarens incitament att i större utsträckning bidra till elsystemets leveranssäkerhet kan stärkas,
* hur anslutningsprocessen, genom att stärka samordning mellan berörda parter, kan bidra till en effektivare systemplanering och därigenom en stärkt svensk konkurrenskraft, samt
* hur effektkraven för anslutning till respektive spänningsnivå kan harmoniseras och förtydligas. Svenska kraftnät ska särskilt beskriva hur elanvändare och elproducenter kan anslutas till elsystemet så att god leveranssäkerhet, effektiv anslutning och drift uppnås.

Svenska kraftnät ska ge förslag på hur elanvändare och elproducenter som ansluts på ett sätt som gynnar elsystemets leveranssäkerhet, industrins konkurrenskraft och elmarknadens likviditet kan ges incitament som underlättar utbyggnaden av elsystemet.

Vidare ska Svenska kraftnät ta fram en vägledning om kostnadsfördelning vid nyanslutningar eller utökat abonnemang till transmissionsnätet för inmatning och uttag.

Uppdraget avser både anslutningar som faller in under 4 kap. 7 § ellagen (1997:857) samt vid civilrättsliga åtaganden att bygga enskilda ledningar till en annans aktörs anslutningspunkt.

Svenska kraftnät ska vid uppdragets genomförande inhämta synpunkter från Energimarknadsinspektionen, systemansvariga för distributionssystem, kommittén Accelerationskontor för att underlätta industrins omställning (KN 2024:05), större elanvändare och andra aktörer som berörs av analysen.

Svenska kraftnät ska senast den 30 april 2026 redovisa uppdraget till Regeringskansliet (Klimat- och näringslivsdepartementet).
