# Uppdrag till Boverket att utvärdera och utveckla vägledning för geoteknisk säkerhet i fysisk planeringDiarienummer: LI2025/01271

Regeringen ger Boverket i uppdrag att se över och utveckla vägledning som rör hanteringen av geotekniska säkerhetsrisker i planprocessen enligt plan- och bygglagen (2010:900), PBL.

Boverket ska:

* utvärdera, utveckla och anpassa Boverkets vägledning kring ras och
  skred kopplat till detalj- och översiktsplanering, samt
* ta fram ny vägledning för hur regleringen i detaljplan kan säkerställa att
  geotekniska säkerhetsfrågor tas om hand.

Boverket får, om myndigheten finner det nödvändigt, lämna författningsförslag. Om Boverket bedömer att uppdraget bör resultera i författningsförslag, ska en konsekvensutredning tas fram i enlighet med förordning (2024:183) om konsekvensutredningar.

Boverket ska när uppdraget utförs inhämta relevanta underlag och synpunkter från Statens geotekniska institut (SGI) samt från länsstyrelserna.

Boverket ska vidare när uppdraget utförs föra dialog med Sveriges Kommuner och Regioner, ett lämpligt urval av kommuner samt vid behov även med andra aktörer.

Boverket ska löpande informera Regeringskansliet (Landsbygds- och infrastrukturdepartementet) om hur arbetet med uppdraget fortskrider. Boverket ska senast den 19 december 2026 lämna en skriftlig redovisning av uppdraget till Regeringskansliet (Landsbygds- och infrastruktur-departementet).
