# Uppdrag till Verket för innovationssystem att lämna förslag till en struktur för regulatoriska sandlådor för utvecklingen av nettonollteknikDiarienummer: KN2025/01778

Regeringen ger Verket för innovationssystem (Vinnova) i uppdrag att lämna förslag till en struktur för regulatoriska sandlådor för utvecklingen av nettonollteknik i Sverige enligt Europaparlamentets och rådets förordning (EU) 2024/1735 av den 13 juni 2024 om inrättande av en åtgärdsram för att stärka Europas ekosystem för tillverkning av nettonollteknik och om ändring av förordning (EU) 2018/1724 (EU-förordningen om nettonollindustrin).

Uppdraget innebär att Vinnova ska stödja Regeringskansliet i EU-förhandlingar om genomförandeakter för regulatoriska sandlådor för nettonollteknik. Vinnova ska vidare identifiera policyområden som är aktuella för regulatoriska sandlådor, utifrån företagens behov, inklusive små och medelstora företag. Vinnova ska under uppdragets gång uppmärksamma eventuella behov av kompletterande regelverk och regeländringar för att etablera en struktur för regulatoriska sandlådor i Sverige.

Vinnova ska senast den 20 november 2025 lämna en skriftlig delredovisning av uppdraget gällande urval av policyområden och senast den 12 mars 2026 lämna en skriftlig delredovisning gällande förslag till struktur för regulatoriska sandlådor med utgångspunkt i tidigare redovisning av regeringsuppdrag (KN2024/01799), inklusive behov av kompletterande regelverk, till Regeringskansliet (Klimat- och näringslivsdepartementet). Vinnova ska senast den 20 maj 2026 lämna en skriftlig slutredovisning av uppdraget till Regeringskansliet (Klimat- och näringslivsdepartementet).
