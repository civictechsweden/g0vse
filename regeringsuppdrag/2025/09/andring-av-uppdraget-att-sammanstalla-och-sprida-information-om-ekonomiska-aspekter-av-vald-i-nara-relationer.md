# Ändring av uppdraget att sammanställa och sprida information om ekonomiska aspekter av våld i nära relationerDiarienummer: A2025/00884

Regeringen ändrar uppdraget till Arbetsförmedlingen, Försäkringskassan, Jämställdhetsmyndigheten, Konsumentverket, Migrationsverket, Pensionsmyndigheten och Statens servicecenter att sammanställa och sprida information om ekonomiska aspekter av våld i nära relationer (A2024/00777).

Uppdraget förändras på följande sätt:

Uppdragstiden förlängs och uppdraget ska i stället slutredovisas den 15 december 2027. Följande delar läggs till uppdraget.

Arbetsförmedlingen, Försäkringskassan, Konsumentverket, Migrationsverket och Pensionsmyndigheten ska

* säkerställa att anställda vid myndigheten har adekvat kunskap om att förebygga, upptäcka och motverka ekonomiskt våld, inklusive hur ekonomiskt våld kan vara en del av mäns våld mot kvinnor, våld i nära relationer, hedersrelaterat våld och förtryck samt prostitution och människohandel för sexuella ändamål, och
* kartlägga hur våldsutövare kan utnyttja myndighetens rutiner och system för att utöva ekonomiskt våld och motverka att dessa utnyttjas av våldsutövare.

Statens servicecenter ska

* fortsatt delta i arbetet genom att sprida information och analysera hur informationsspridningen till målgrupperna kan utvecklas, även beaktat de ändringar som görs i uppdraget enligt första strecksatsen
  ovan, vilket ska omfatta anställda vid hela myndigheten, samt
* bidra till övriga myndigheters kartläggning av rutiner och system
  enligt andra strecksatsen ovan.

Jämställdhetsmyndigheten ska

* bidra till att öka kunskapen om ekonomiskt våld vid
  Arbetsförmedlingen, Försäkringskassan, Konsumentverket,
  Migrationsverket, Pensionsmyndigheten och Statens servicecenter,
  inklusive hur ekonomiskt våld är en del av mäns våld mot kvinnor,
  våld i nära relationer, hedersrelaterat våld och förtryck samt
  prostitution och människohandel för sexuella ändamål,
* ge stöd till och bistå Arbetsförmedlingen, Försäkringskassan,
  Konsumentverket, Migrationsverket och Pensionsmyndigheten i
  deras arbete med att kartlägga hur våldsutövare kan utnyttja
  myndigheternas rutiner och system för att utöva våld och motverka
  att dessa utnyttjas av våldsutövare, och
* kartlägga om fler myndigheter och aktörer bör bidra i arbetet och vid
  behov föreslå ytterligare åtgärder för att förebygga, upptäcka och
  motverka ekonomiskt våld.

Jämställdhetsmyndigheten ska utföra den tillkommande delen av uppdraget i samverkan med Kronofogdemyndigheten och Skatteverket, som ska bidra
med erfarenheter om ekonomiskt våld utifrån tidigare och pågående arbete
på området. Jämställdhetsmyndigheten ska även vid behov inhämta
synpunkter och erfarenheter från Arbetsmiljöverket, Finansinspektionen,
Myndigheten för ungdoms- och civilsamhällesfrågor, Socialstyrelsen, Statens
skolverk och andra relevanta aktörer.
