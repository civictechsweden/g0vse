# Uppdrag till Socialstyrelsen att genomföra insatser som stödjer en effektiv personalplanering i hälso- och sjukvården med fokus på semesterperioderDiarienummer: S2025/01478

Regeringen uppdrar åt Socialstyrelsen att genomföra ett pilotarbete som ska stödja ett effektivt nyttjande av hälso- och sjukvårdens personalresurser ur ett regionalt och nationellt perspektiv. Fokus ska vara på semestertider.

Socialstyrelsen ska:

* utveckla och testa metoder för att långsiktigt och på ett verksamhetsnära sätt stödja sjukvårdshuvudmännen att uppnå en effektiv personalplanering inför och under semestertider.
* etablera ett nationellt lärandesystem i samråd med regioner och kommuner, Sveriges kommuner och regioner (SKR), professionsförbund, patientorganisationer och andra aktörer,
* samordna uppdraget med

1. myndighetens befintliga uppdrag att genomföra fortsatta insatser som stödjer ett effektivt nyttjande av personalresurser i hälso- och sjukvården på nationell nivå,
2. myndighetens närliggande uppdrag om att ta fram bedömningar av tillgång och efterfrågan på legitimerad personal,
3. uppdraget att bidra till att stärka samt följa upp tillgängligheten och vårdkapaciteten på regional och nationell nivå samt
4. med E-hälsomyndigheten och det pågående arbetet med att inrätta en digital infrastruktur för hälso- och sjukvården.

* löpande hålla Regeringskansliet informerat om hur arbetet fortskrider,
* senast den 15 december 2025 delredovisa och senast den 31 maj 2026 slutredovisa uppdraget till Regeringskansliet.
