# Uppdrag till Vetenskapsrådet att nationellt samordna arbetet med att främja användningen av artificiell intelligens inom forskningenDiarienummer: U2025/01836

Regeringen ger Vetenskapsrådet i uppdrag att främja användningen av artificiell intelligens (AI) inom forskningen genom att kartlägga behov, möjligheter och hinder. Uppdraget syftar till att underlätta och dra nytta av användningen av AI inom svensk forskning och utveckling, utan att bidra till ökad administrativ börda eller att leda till annan icke ändamålsenlig reglering av användningen av AI inom forskningen.

Vetenskapsrådet ska under åren 2026–2028

* delredovisa uppdraget till Regeringskansliet (Utbildningsdepartementet) senast den 1 mars 2026 och den 1 mars 2027 samt slutredovisa uppdraget senast den 1 mars 2028
* årligen publicera en rapport senast den 1 mars

I uppdraget ingår att kartlägga behov, möjligheter och hinder för användning av AI, samt att analysera hur användningen kan nyttjas som vetenskapligt verktyg för att öka förutsättningarna att bedriva världsledande forskning inom många områden i Sverige. Vidare ingår att identifiera behov av stöd och vägledning för användning av AI i forskning inom olika ämnesområden samt att lämna förslag på lämpliga verktyg för att möta dessa behov. Syftet är att möjliggöra och säkerställa att användningen av AI-baserade lösningar genom hela forskningsprocessen sker i enlighet med vetenskaplig excellens, forskningsintegritet, öppenhet, reproducerbarhet och forskningssäkerhet samt att säkerställa att användningen sker inom ramen för befintliga lagar och regelverk, exempelvis upphovsrätt eller annan immaterialrättslig reglering, sekretess, dataskyddsreglering eller annan specialreglering, såsom känsliga personuppgifter eller företagshemligheter.

I uppdraget ingår också att genomföra en internationell omvärldsanalys och verka för internationella samarbeten inom området, till exempel på nordisk nivå och inom EU, särskilt kopplat till rådets slutsatser av den 23 maj 2025 om en EU-strategi för artificiell intelligens inom forskningen (9292/25).

I sitt arbete ska Vetenskapsrådet dra nytta av synergier med myndighetens övriga uppgifter i sin instruktion och uppdrag som har relevans för uppdraget, så som öppen vetenskap inklusive FAIR forskningsdata och vetenskapliga publikationer, e-infrastruktur för forskning (U2024/01858), AI som prioriterat teknikområde inom excellenskluster för banbrytande teknik (U2025/01359), cybersäkerhet (U2025/01357) och ansvarsfull internationalisering (U2025/01518).

Vetenskapsrådet ska samarbeta med Verket för innovationssystem (Vinnova) som ska bistå Vetenskapsrådet med kompetens och erfarenhet i arbetet, med särskild koppling till Vinnovas arbete med kunskapsunderlag för strategiska tekniker (KN2025/01161). Inom ramen för uppdraget ska

Vetenskapsrådet även föra nära dialog med lärosäten och övriga forskningsfinansiärer samt med myndigheter vars sakområden är viktiga för användningen av AI inom forskningen, så som Kungl. biblioteket, Myndigheten för digital förvaltning, Riksarkivet och Statistiska centralbyrån.
