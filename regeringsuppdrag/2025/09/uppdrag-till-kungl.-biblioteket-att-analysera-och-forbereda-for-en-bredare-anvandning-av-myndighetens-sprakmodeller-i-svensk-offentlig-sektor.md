# Uppdrag till Kungl. biblioteket att analysera och förbereda för en bredare användning av myndighetens språkmodeller i svensk offentlig sektorDiarienummer: U2025/01837

Regeringen uppdrar åt Kungl. biblioteket att analysera och förbereda för en bredare användning av myndighetens språkmodeller i svensk offentlig sektor.

I uppdraget ingår att genomföra en fördjupad kartläggning av möjligheter och utmaningar med Kungl. bibliotekets arbete med språkmodeller för forskning. Vidare ingår att belysa ekonomiska och upphovsrättsliga aspekter samt att ge förslag på hur verksamheten kan bidra till att möta behoven av att använda Kungl. bibliotekets språkmodeller även från andra relevanta verksamheter i offentlig sektor. I uppdraget ingår också att redogöra för Kungl. bibliotekets roll i utvecklingen av språkmodeller i förhållande till andra aktörers arbete med att utveckla språkmodeller inom offentlig sektor.

Inom ramen för uppdraget ska Kungl. biblioteket föra nära dialog med och inhämta synpunkter från Vetenskapsrådet och lärosäten samt med andra relevanta myndigheter och aktörer, i synnerhet Myndigheten för digital förvaltning, Riksarkivet, Institutet för språk och folkminnen, Försäkringskassan och Skatteverket.

Uppdraget ska senast den 15 januari 2026 delredovisas och senast den 1 juni 2026 slutredovisas till Regeringskansliet (Utbildningsdepartementet med kopia till Finansdepartementet).
