# Uppdrag till Statens fastighetsverk att påbörja omförhandlingar av hyresavtalen för vissa kulturinstitutionerDiarienummer: Fi2025/01679

Regeringen ger Statens fastighetsverk (SFV) i uppdrag att med berörda avtalsparter påbörja omförhandlingar av hyresavtalen för huvudbyggnaderna för Historiska museet, Kungliga Dramatiska teatern AB (Dramaten), Kungliga Operan AB (Kungliga Operan), Nationalmuseum och Naturhistoriska riksmuseet (kulturinstitutionerna), i syfte att kunna ingå nya hyresavtal med en marknadsmässig hyressättning. I uppdraget ingår att bedöma marknadsmässiga hyresnivåer för de aktuella byggnaderna.

De nya hyresavtalen ska kunna börja gälla den 1 juli 2026, med undantag för avtalet för Kungliga Operans huvudbyggnad, som ska kunna börja gälla det datum som avtalsparterna kommer överens om, dock senast den 1 januari 2034.
