# Uppdrag till MSB att genomföra de förberedande åtgärder som behövs för att införa civilplikt efter mönstring inom kommunal räddningstjänst

Myndigheten för samhällsskydd och beredskap (MSB) ska analysera och bedöma vilka åtgärder som är nödvändiga för att ett system med civilplikt efter mönstring med lång grundutbildning inom kommunal räddningstjänst ska kunna införas.

Myndigheten ska

* analysera och ge förslag på vilka personalbehov inom kommunal
  räddningstjänst som är lämpliga att tillgodose genom civilplikt.
* analysera och ge förslag på vilken aktör som ska ha bemanningsansvar
  samt vem som ska föreslå var individer ska krigsplaceras.
* analysera och ge förslag på i vilken eller vilka befattning(ar) inom
  kommunal räddningstjänst som totalförsvarspliktiga ska kunna
  tjänstgöra med civilplikt.
* analysera vad nödvändiga grund- och repetitionsutbildningar för
  respektive befattning behöver innehålla och ge förslag på hur lång
  respektive utbildning behöver vara, samt om utbildningarna ska
  genomföras i egen regi eller upphandlas helt eller delvis.
* redovisa vilka konsekvenser ett införande av grundutbildning får för
  myndighetens befintliga anläggningar för skolverksamhet i Sandö och
  Revinge. Redovisningen ska beakta i vilken mån verksamheten kan
  utökas på dessa platser och behovet av etablering på nya platser.
* analysera vilka kostnaderna är för att införa och förvalta ett system med
  civilplikt efter mönstring inom kommunal räddningstjänst. Kostnadsberäkningarna ska vara skalbara med utgångspunkt i olika ambitionsnivåer och antalet civilpliktiga. Av analysen ska det framgå hur mycket grund- och repetitionsutbildningen beräknas kosta per civilpliktig, inklusive kostnaden för mönstring per civilpliktig. Myndigheten ska även beräkna vilka kostnader som en aktivering av civilplikt efter mönstring inom kommunal räddningstjänst skulle medföra för kommuner och berörda myndigheter, och lämna förslag om hur dessa kan finansieras.
* redovisa en tidplan för de åtgärder som krävs för att civilplikt efter mönstring ska kunna genomföras.
* analysera och lämna förslag om det pågående arbetet med inskrivning efter annan utredning än mönstring på sikt helt eller delvis bör ersättas med inskrivning och grundutbildning efter mönstring samt bedöma när det i så fall lämpligen kan ske. I analysen ska inskrivning av personer som slutar sin anställning inom kommunal räddningstjänst beaktas.
* ta fram befattningsbeskrivningar för respektive befattning.
* specificera vilka krav som totalförsvarspliktiga ska uppfylla för att kunna krigsplaceras med civilplikt i en befattning (befattningskrav) och vilka egenskaper som gör en totalförsvarspliktig lämplig för utbildning till en viss befattning (kompetenskrav).
* vidta de förberedande åtgärder som behövs för att kunna informera allmänheten och berörda aktörer om vad en aktivering av civilplikt efter mönstring inom kommunal räddningstjänst kommer att innebära.

MSB ska lämna en delredovisning till Regeringskansliet (Försvarsdepartementet) senast den 31 mars 2025. Uppdraget ska slutligt redovisas till Regeringskansliet (Försvarsdepartementet) senast den 19 december 2025.
