# Uppdrag till Totalförsvarets forskningsinstitut om hur kriminella nätverk påverkar barn och unga i digitala miljöer

Regeringen ger Totalförsvarets forskningsinstitut (FOI) i uppdrag att öka kunskapen om hur en kriminell livsstil marknadsförs i sociala medier och andra digitala miljöer samt hur detta kan påverka barns och ungas attityder till våld och kriminalitet.

I uppdraget ingår även att undersöka vilken roll som användningen av sociala medier har i eskaleringen av konflikter i kriminella miljöer. FOI ska även, utifrån vad som framkommer i arbetet med uppdraget, lämna förslag på åtgärder som motverkar denna problematik.

I arbetet med uppdraget ska FOI inhämta synpunkter och kunskap från Brottsförebyggande rådet (Brå), Barnombudsmannen och andra relevanta aktörer samt ta del av internationella erfarenheter på området. FOI ska även samråda med Polismyndigheten, som vid behov ska bidra med de kunskaper och uppgifter som behövs för uppdragets genomförande. Barns och ungas erfarenheter ska beaktas i uppdragets genomförande, till exempel genom dialog med berörda barn och unga.

Uppdraget ska redovisas till Regeringskansliet (Justitiedepartementet, med kopia till Försvarsdepartementet) senast den 15 oktober 2026.
