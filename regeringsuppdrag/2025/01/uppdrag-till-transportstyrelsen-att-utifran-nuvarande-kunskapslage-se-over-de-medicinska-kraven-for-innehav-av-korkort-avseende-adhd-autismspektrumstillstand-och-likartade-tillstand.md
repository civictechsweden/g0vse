# Uppdrag till Transportstyrelsen att utifrån nuvarande kunskapsläge se över de medicinska kraven för innehav av körkort avseende adhd, autismspektrumstillstånd och likartade tillstånd

Regeringen ger Transportstyrelsen i uppdrag att utifrån nuvarande kunskapsläge se över kapitel 15 i Transportstyrelsens föreskrifter och allmänna råd (TSFS 2010:125) om medicinska krav för körkortsinnehav m.m. med avseende på ADHD, autismspektrumtillstånd och likartade tillstånd med undantag för reglerna kring psykisk utvecklingsstörning. Transportstyrelsen ska vidta de åtgärder som utifrån ny forskning, ett förändrat kunskapsläge samt nya läkemedel och ett förändrat diagnospanorama ger en väl avvägd balans mellan en hög trafiksäkerhetsnivå och den belastning som dagens förfarande innebär för den enskilde och för hälso- och sjukvården, inklusive föreskriftsändringar.

Översynen ska särskilt inriktas på om förfarandet med läkarintyg för mild eller måttlig adhd och autismsspektrumtillstånd grad 1 vid prövning av körkortstillstånd kan tas bort eller på annat sätt förenklas. Transportstyrelsen ska även beakta att ett ikraftträdande av eventuella föreskriftsändringar kan ske under hösten 2025.

Vid genomförandet av uppdraget ska Transportstyrelsen samverka med Socialstyrelsen och Statens beredning för medicinsk och social utvärdering som ska bidra till uppdragets genomförande när det gäller medicinsk expertis respektive sammanställning av forskning.

Transportstyrelsen ska, i samband med att eventuella föreskrifter är klara för remittering, dock senast den 19 juni 2025 lämna en delrapport av uppdraget till Regeringskansliet (Landsbygds- och infrastrukturdepartementet med kopia till Socialdepartementet).

Transportstyrelsen ska senast den 30 september 2025 lämna en slut redovisning av uppdraget till Regeringskansliet (Landsbygds- och infrastrukturdepartementet med kopia till Socialdepartementet).
