# Uppdrag att förstärka säkerhetsperspektivet i Migrationsverkets verksamhet som rör medborgarskap

Regeringen ger Migrationsverket i uppdrag att skyndsamt vidta ytterligare och kraftfulla åtgärder för att säkerställa att förfarandet och de krav som uppställs i regleringen av ärenden om medborgarskap upprätthålls.

Syftet är att så långt som möjligt motverka att personer som utgör en säkerhetsrisk eller som lever i Sverige under falsk identitet beviljas medborgarskap. Myndigheten ska därför vidta lämpliga åtgärder för att kraftigt stärka kvaliteten på utredningen i naturalisationsärenden.

Migrationsverket ska i utförandet av uppdraget samråda med Säkerhetspolisen och Polismyndigheten.

Uppdraget ska redovisas genom att Migrationsverket löpande informerar Regeringskansliet (Justitiedepartementet) om hur arbetet med uppdraget fortskrider.
