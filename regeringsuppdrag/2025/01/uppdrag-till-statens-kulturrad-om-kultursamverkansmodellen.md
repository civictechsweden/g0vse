# Uppdrag till Statens kulturråd om kultursamverkansmodellen

Regeringen ger Statens kulturråd i uppdrag att lämna förslag om hur myndighetens arbete och samverkan inom kultursamverkansmodellen kan vidareutvecklas och hur kommunernas roll, ansvar och betydelse inom modellen kan öka.

Myndigheten ska:

* Se över och föreslå hur den administrativa resursåtgången för berörda aktörer kan minska.
* Se över om de regionala kulturplaner som lämnas till myndigheten som underlag för statens bidragsgivning kan utformas mer ändamålsenligt och om giltighetstiden för planerna bör förlängas.
* Lämna förslag om hur samverkansrådets uppdrag och roll kan förtydligas.
* Belysa exempel på utvecklad samverkan och utvecklade samarbeten över region- och kommungränser samt mellan regioner och kommuner och de möjligheter och eventuella hinder som finns i dag för samverkan och samarbete.

Statens kulturråd ska senast den 15 oktober 2025 redovisa uppdraget till Regeringskansliet (Kulturdepartementet).
