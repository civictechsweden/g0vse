# Uppdrag till Socialstyrelsen att främja utvecklingen av vården, omsorgen och tandvården för personer med en demenssjukdom

Regeringen uppdrar åt Socialstyrelsen att genomföra insatser för att främja utvecklingen av vården, omsorgen och tandvården för personer med demenssjukdom.

Socialstyrelsen ska:

* genomföra informationsinsatser för att främja utvecklingen av vården, omsorgen och tandvården för personer som har en demenssjukdom,
* följa upp utvecklingen mot de mål för vården och omsorgen för personer som har en demenssjukdom som anges i Varje dag räknas: Nationell demensstrategi 2025–2028,
* se över och revidera de nationella riktlinjerna för vård och omsorg vid demenssjukdom,
* samverka med de regionala samverkans- och stödstrukturerna (RSS), Svenskt Demenscentrum och samtala med kommuner och regioner, Sveriges Kommuner och Regioner, professionsföreträdare och andra relevanta aktörer,
* senast den 23 maj 2025 redovisa hur myndigheten har planerat genomföra uppdraget i den del som handlar om informationsinsatser och den del som handlar om nationella riktlinjer för vård och omsorg vid demenssjukdom,
* senast den 15 januari 2027 delredovisa uppdragsdelarna om informationsinsatser och uppföljning,
* senast den 15 juni 2027 slutredovisa uppdraget till Regeringskansliet.
