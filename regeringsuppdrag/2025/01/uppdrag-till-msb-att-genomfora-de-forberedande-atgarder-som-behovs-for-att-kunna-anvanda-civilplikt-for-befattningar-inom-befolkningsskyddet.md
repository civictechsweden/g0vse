# Uppdrag till MSB att genomföra de förberedande åtgärder som behövs för att kunna använda civilplikt för befattningar inom befolkningsskyddet

Regeringen gav den 9 januari Myndigheten för samhällsskydd och beredskap (MSB) i uppdrag att genomföra de förberedande åtgärder som kan utföras för att totalförsvarspliktiga ska kunna skrivas in, utbildas och krigsplaceras med civilplikt inom befolkningsskyddet.

De uppgifter inom befolkningsskyddet som ska belysas är:

* iordningsställande och drift av sådana skyddsrum som kräver någon
  form av bemanning för att kunna användas (benämns nedan
  specialskyddsrum),
* ledning för att kunna genomföra utrymning i händelse av höjd
  beredskap och ytterst krig (utrymningsledare), och
* därmed anknytande uppgifter.

Myndigheten ska:

* analysera och ge förslag på lämpliga befattningar för att lösa de
  aktuella uppgifterna,
* analysera hur stort personalbehovet är inom respektive befattning,
* analysera och ge förslag på vilken aktör som bör ha
  bemanningsansvaret för respektive befattning,
* analysera om inskrivning för civilplikt bör göras efter mönstring eller
  annan utredning än mönstring,
* om inskrivning och krigsplacering efter annan utredning än
  mönstring bedöms vara aktuellt, analysera hur totalförsvarspliktiga med relevant kompetens ska kunna identifieras och kontaktas för utredning,
* analysera vad nödvändiga grund- och repetitionsutbildningar för respektive befattning behöver innehålla, hur lång respektive utbildning behöver vara samt vem som bör ansvara för utbildningarna,
* beräkna kostnader för de åtgärder som krävs för att införa civilplikt för befattningarna. Kostnadsberäkningarna ska vara skalbara med utgångspunkt i olika ambitionsnivåer och antalet civilpliktiga samt innefatta redovisning av vilka avvägningar som gjorts och kostnader för förvaltning av systemet med utbildning och inskrivning,
* förbereda information till berörda aktörer om vad civilplikt för befattningarna kommer att innebära,
* redovisa en tidsplan för de åtgärder som krävs för att totalförsvarspliktiga ska kunna krigsplaceras med civilplikt inom befattningarna,
* analysera behovet av och föreslå eventuella författningsändringar för att kunna genomföra civilplikt för aktuella befattningar inom befolkningsskyddet, exempelvis i fråga om möjligheter att behandla personuppgifter.

MSB ska även analysera det eventuella behovet av frivilliga som kan stödja i samband med att skyddsrum behöver användas eller utrymning genomföras samt vid behov ge förslag på hur detta kan organiseras och genomföras.

Uppdraget ska redovisas till Regeringskansliet (Försvarsdepartementet) senast den 10 december 2025.
