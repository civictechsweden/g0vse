# Uppdrag till Boverket att förbereda införandet av EU:s nya byggproduktförordning

Regeringen ger Boverket i uppdrag att förbereda införandet av Europaparlamentets och rådets nya förordning om fastställande av harmoniserade villkor för saluföring av byggprodukter och om upphävande av förordning (EU) nr 305/2011 (den nya byggproduktförordningen) och inom ramen för det genomföra en informationskampanj.

Boverket ska tillse att den nya byggproduktförordningens bestämmelser om digitalisering, såsom digitala produktpass, i möjlig mån får genomslag i Boverkets pågående arbete med digitalisering av samhällsbyggnadsprocessen, exempelvis gällande klimatdeklarationer. Boverket ska dessutom analysera hur digitaliserade arbetssätt kan leda till en mer effektiv marknadskontroll.

Boverket ska vidare, med start senast under det första kvartalet 2025, genomföra en informationskampanj som tydliggör innebörd och konsekvenser av den nya byggproduktförordningen. Informationen ska vara riktad till relevanta aktörer såsom myndigheter, branschorganisationer och ekonomiska aktörer. Boverket ska vidare informera om lämpliga tillvägagångssätt för att möta de nya kraven.

Boverket ska när uppdraget utförs, vid behov, inhämta information från relevanta myndigheter, såsom Statens energimyndighet.

Boverket ska löpande informera Regeringskansliet (Landsbygds- och infrastrukturdepartementet) om hur arbetet med uppdraget fortskrider. Boverket ska slutrapportera uppdraget i årsredovisningen för 2026.
