# Uppdrag till Statskontoret att följa upp och analysera regeringens strategiska arbete inom barnets rättigheter

Regeringen uppdrar åt Statskontoret att följa upp och analysera regeringens strategiska arbete inom barnets rättigheter. Fokus ska vara på det arbete regeringen har genomfört med anledning av den nationella strategin om att stärka barnets rättigheter i Sverige.

Statskontoret ska även föreslå hur regeringen kan stärka effektiviteten och genomslaget av arbetet på statlig, regional och kommunal nivå.

Statskontoret ska:

* följa upp och analysera regeringens insatser och det arbete som har genomförts med anledning av strategin med särskilt fokus på vilka utmaningar och möjligheter som statliga, regionala och kommunala aktörer har haft i arbetet med att tillämpa barnets rättigheter i praktiken,
* analysera och bedöma om strategin och dess principer har fått genomslag samt om strategin har bidragit till genomförandet av barnkonventionen,
* med utgångspunkt i analysen föreslå hur regeringen kan utveckla den strategiska styrningen av arbetet inom barnets rättigheter för att åstadkomma ett effektivt och långsiktigt arbete med genomförandet av barnkonventionen inom både statlig, regional och lokal nivå,
* föreslå lämpliga åtgärder för att säkerställa ett systematiskt och samordnat genomförande och uppföljning av barnkonventionen,
* föreslå  vilket eller vilka typer av styrmedel som lämpar sig bäst för regeringens fortsatta arbete.
* löpande informera Regeringskansliet om hur arbetet med uppdraget fortskrider.
* senast den 31 mars 2026 redovisa uppdraget till Regeringskansliet.
* hämta in synpunkter från Barnombudsmannen, länsstyrelserna och andra relevanta statliga myndigheter, kommuner och regioner, Sveriges Kommuner och Regioner (SKR) och civilsamhällesorganisationer.
