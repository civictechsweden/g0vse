# Uppdrag till Folkhälsomyndigheten att samordna, stödja och följa upp de hbtqi-strategiska myndigheternas arbete för att främja hbtqi-personers lika rättigheter och möjligheter

Regeringen ger Folkhälsomyndigheten i uppdrag att samordna, stödja och följa upp de hbtqi-strategiska myndigheternas arbete inom ramen för strategin för lika rättigheter och möjligheter oavsett sexuell läggning, könsidentitet eller könsuttryck och den i dag beslutade handlingsplanen för hbtqi-personers lika rättigheter och möjligheter.

Folkhälsomyndigheten ska i relevanta delar planera och erbjuda stödet i samverkan med Diskrimineringsombudsmannen. Samverkan med Diskrimineringsombudsmannen ska särskilt syfta till att synliggöra arbetet med att motverka diskriminering och främja lika rättigheter och möjligheter.

Folkhälsomyndigheten ska lämna delredovisningar senast den 1 mars 2026 och 2027 samt slutredovisning senast den 1 mars 2028 till Regeringskansliet (Arbetsmarknadsdepartementet med kopia till Socialdepartementet). Redovisningarna ska hänvisa till diarienumret för detta beslut.
