# Uppdrag till Statistiska centralbyrån att genomföra en förstudie om uppföljning av integration

Regeringen ger Statistiska centralbyrån (SCB) i uppdrag att genomföra en förstudie i syfte att identifiera lämpliga metoder för att följa skillnader mellan den utrikes födda befolkningen och personer födda i Sverige, avseende sådana aspekter av de integrationspolitiska delmålen som är svåra att mäta med registerdata.

Förstudien ska framför allt fokusera på delmålen om demokratisk respektive social och kulturell integration.

SCB ska identifiera lämpliga metoder för myndigheten att genomföra en eller flera urvalsundersökningar med den inriktning som anges i stycket ovan. Om förutsättningar för att genomföra urvalsundersökningar bedöms saknas, eller om myndigheten bedömer att det finns en betydande risk att resultatet inte blir tillförlitligt, ska myndigheten analysera och föreslå andra metoder som kan användas för att möta syftet med uppdraget. SCB ska avgränsa analysen till sådana undersökningar som kan genomföras inom en tidsram på nio månader.

SCB ska inom ramen för förstudien studera och analysera metoder som används i andra undersökningar med liknande eller angränsande syften, såväl i Sverige som i jämförbara länder. Därutöver ska SCB vid behov inhämta synpunkter från relevanta forskare, myndigheter och organisationer.

SCB ska löpande informera Regeringskansliet (Arbetsmarknadsdepartementet) om hur arbetet med uppdraget fortskrider. Myndigheten ska senaste den 15 juni 2025 lämna en slutredovisning av uppdraget till Regeringskansliet (Arbetsmarknadsdepartementet).

SCB får under 2025 använda högst 1 miljon kronor för uppdraget. Kostnaden ska belasta utgiftsområde 13, anslag 1:1 Integrationsåtgärder, anslagspost 3 Uppföljning och utvärdering av integrationen.
