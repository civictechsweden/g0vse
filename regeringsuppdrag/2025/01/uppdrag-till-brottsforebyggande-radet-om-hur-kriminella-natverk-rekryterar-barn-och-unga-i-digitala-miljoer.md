# Uppdrag till Brottsförebyggande rådet om hur kriminella nätverk rekryterar barn och unga i digitala miljöer

Regeringen ger Brottsförebyggande rådet (Brå) i uppdrag att öka kunskapen om hur kriminella nätverk rekryterar barn och unga i sociala medier och andra digitala miljöer för att begå brott. Brå ska även föreslå åtgärder som kan vidtas för att motverka och förebygga detta.

I uppdraget ingår också att studera ärenden i rättsprocessen där barn och unga har rekryterats till kriminalitet i sociala medier eller andra digitala miljöer och om den bestämmelse som gör det straffbart att involvera personer under 18 år i brott eller brottslig verksamhet används i sådana ärenden. I arbetet med uppdraget ska Brå inhämta synpunkter och kunskap från Totalförsvarets forskningsinstitut (FOI), Statens institutionsstyrelse, Barnombudsmannen och andra relevanta aktörer samt ta del av internationella erfarenheter på området. Brå ska även samråda med Polismyndigheten, Kriminalvården samt Åklagarmyndigheten, som ska bidra med datamaterial och annan information som behövs för uppdragets genomförande. Barns och ungas erfarenheter ska beaktas i uppdragets genomförande, till exempel genom dialog med berörda barn och unga.

Uppdraget ska redovisas till Regeringskansliet (Justitiedepartementet) senast den 15 oktober 2026.
