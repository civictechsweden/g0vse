# Uppdrag till Myndigheten för arbetsmiljökunskap att vara strategisk myndighet för hbtqi-personers lika rättigheter och möjligheter

Regeringen ger Myndigheten för arbetsmiljökunskap i uppdrag att vara en av flera strategiska myndigheter med uppdrag att i sitt verksamhetsområde främja hbtqi-personers lika rättigheter och möjligheter.

Myndigheten ska särskilt verka för goda arbetsvillkor och möjlighet till utveckling i arbetet oavsett sexuell läggning, könsidentitet eller könsuttryck i enlighet med målsättningen för fokusområde Arbetsliv i handlingsplanen för hbtqipersoners lika rättigheter och möjligheter (A2025/00042).

I uppdraget ingår att identifiera och redovisa bl.a. utvecklingsbehov och aktiviteter som myndigheten avser genomföra under 2025–2027. Myndigheten bör i genomförandet av uppdraget föra en dialog med, och vid behov genomföra insatser tillsammans med, övrigt berörda strategiska myndigheter och Diskrimineringsombudsmannen.

Myndigheten för arbetsmiljökunskap ska lämna delredovisningar senast den 1 mars 2026 och 2027 samt slutredovisning senast den 1 mars 2028 till Regeringskansliet (Arbetsmarknadsdepartementet med kopia till Folkhälsomyndigheten). I redovisningarna ska ingå bl.a. planerade insatser och resultatet av vidtagna insatser inom ramen för uppdraget.

För uppdraget får Myndigheten för arbetsmiljökunskap under 2025 använda högst 500 000 kronor för genomförandet av uppdraget som ska redovisas mot det under utgiftsområde 13 Integration och jämställdhet för budgetåret 2025 uppförda anslaget 2:2 Åtgärder mot diskriminering och rasism m.m., anslagsposten 7 Insatser för att stärka hbtqi-personers rättigheter och möjligheter.
