# Uppdrag till Ekonomistyrningsverket att genomlysa processen för att begära ersättning från AP-fonderna och premiepensionssystemet

Regeringen uppdrar åt Ekonomistyrningsverket att genomlysa och utvärdera de berörda myndigheternas respektive modell för beräkning av kostnader för administration av ålderspensionssystemet och processen för att begära ersättning från AP-fonderna och premiepensionssystemet.

Ekonomistyrningsverket ska:

* analysera och bedöma de berörda myndigheternas beräkningsmodeller och de ställningstaganden som ligger bakom beräkningsmodellerna, samt bedöma rimligheten i kostnadsanspråken,
* analysera och bedöma kostnadsutvecklingen över tid och kartlägga myndigheternas arbete med att effektivisera pensionsadministrationen,
* analysera och bedöma ändamålsenligheten och kostnadseffektiviteten för den i dag gällande processen för begäran av ersättning för administrationen av det allmänna pensionssystemet, och vid behov, lämna förbättringsförslag,
* inhämta de berörda myndigheternas erfarenheter och synpunkter,
* redogöra för konsekvenserna för de berörda myndigheterna av eventuella förslag om förändrad process för begäran av ersättning,
* redovisa uppdraget till Regeringskansliet senast den 1 juni 2026,
* löpande informera Regeringskansliet om hur arbetet fortskrider.
