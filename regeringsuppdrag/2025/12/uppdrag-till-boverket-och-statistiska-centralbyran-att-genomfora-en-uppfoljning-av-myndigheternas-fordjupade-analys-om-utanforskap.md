# Uppdrag till Boverket och Statistiska centralbyrån att genomföra en uppföljning av myndigheternas fördjupade analys om utanförskapDiarienummer: A2025/01209

Regeringen ger Boverket och Statistiska centralbyrån (SCB) i uppdrag att genomföra en uppföljning av den fördjupade analys om utanförskap som myndigheterna genomförde enligt uppdrag från regeringen (A2023/01649).

För ändamålet ska myndigheterna utveckla en metod som ska ligga till grund för det framtida arbetet inom ramen för Boverkets uppdrag att följa
utvecklingen i områden där utanförskapet är stort. Metoden ska utgå från den geografiska indelningen Regionala statistikområden (RegSO). Myndigheterna ska säkerställa att metoden ger förutsättningar för löpande kvalitetssäkring och möjliggör jämförelser över tid, samt i den mån det är lämpligt tar hänsyn till förändringar av vikt i omvärlden.

Uppföljningen ska utgå från de problemvariabler som myndigheterna identifierade inom ramen för det tidigare givna uppdraget att genomföra en fördjupad analys om utanförskap. Myndigheterna ska identifiera områden där utanförskapet bedöms vara stort, genom att göra en sammanvägd bedömning av situationen i varje område. Den sammanvägda bedömningen ska baseras på absoluta gränsvärden för det statistiska utfallet inom respektive problemvariabel. Nivåerna på gränsvärdena ska motsvara de nivåer som låg till grund för de bedömningar som myndigheterna gjorde under arbetet med det tidigare givna uppdraget.

Myndigheterna ska delredovisa uppdraget den 15 juni 2026 och slutredovisa uppdraget den 15 juni 2027.
