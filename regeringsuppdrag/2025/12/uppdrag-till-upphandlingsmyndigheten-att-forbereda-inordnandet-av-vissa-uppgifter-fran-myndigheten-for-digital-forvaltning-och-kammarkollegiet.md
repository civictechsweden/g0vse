# Uppdrag till Upphandlingsmyndigheten att förbereda inordnandet av vissa uppgifter från Myndigheten för digital förvaltning och KammarkollegietDiarienummer: Fi2025/01825

Regeringen ger Upphandlingsmyndigheten i uppdrag att förbereda inordnandet av Myndigheten för digital förvaltnings (Diggs) uppgifter enligt 4 § 3 samt 5 och 21 §§ förordningen (2018:1486) med instruktion för Myndigheten för digital förvaltning så att de kan inordnas i Upphandlingsmyndigheten den 1 juli 2026.

Upphandlingsmyndigheten ska också förbereda inordnandet av Kammarkollegiets uppgift att upphandla samordnade ramavtal, enligt 8 a § förordningen (2007:824) med instruktion för Kammarkollegiet, så att uppgiften kan inordnas i myndigheten den 1 januari 2027.

Utgångspunkten för genomförandet av uppdraget ska vara att uppgifterna efter inordnandet ska vara oförändrade och utföras med bibehållen effektivitet och kvalitet.

Inordnandet ska hanteras inom befintliga ekonomiska ramar.

Upphandlingsmyndigheten ska samråda med Kammarkollegiet och Digg vid uppdragets genomförande. Vid behov ska Upphandlingsmyndigheten även samråda med Ekonomistyrningsverket (Statskontoret fr.o.m. januari 2026).

Upphandlingsmyndigheten ska vid genomförandet av uppdraget beakta 6 b § lagen (1982:80) om anställningsskydd. Samråd ska också ske med Arbetsgivarverket i arbetsrättsliga frågor.

Upphandlingsmyndigheten ska i sitt budgetunderlag för 2027–2029 i samverkan med Digg och Kammarkollegiet beakta de uppgifter som ska överföras från respektive myndighet till Upphandlingsmyndigheten.

Upphandlingsmyndigheten ska fortlöpande informera Regeringskansliet (Finansdepartementet) om uppdragets genomförande.

Uppdraget ges med förbehåll för riksdagens godkännande i nödvändiga delar.
