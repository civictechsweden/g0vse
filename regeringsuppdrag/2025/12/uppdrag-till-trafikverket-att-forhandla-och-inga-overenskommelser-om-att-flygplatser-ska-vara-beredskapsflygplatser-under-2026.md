# Uppdrag till Trafikverket att förhandla och ingå överenskommelser om att flygplatser ska vara beredskapsflygplatser under 2026Diarienummer: LI2025/02194

Regeringen ger Trafikverket i uppdrag att omgående förhandla och ingå överenskommelser om att nedan angivna flygplatser ska vara beredskapsflygplatser under 2026. Överenskommelserna ska innebära att flygplatserna dygnet runt ska hålla en beredskap att ta emot luftfartyg som utför akuta eller av annat skäl prioriterade transporter för bl.a. hälso- och sjukvården, t.ex. ambulansflyg, samt för räddningstjänsten, kustbevakningen, brandflyget samt andra aktörer inom krisberedskap och totalförsvaret. Avtalen ska gälla som längst t.o.m. den 31 december 2026.

Uppdraget avser följande flygplatser: Kiruna flygplats, Lycksele flygplats, Skellefteå flygplats, Örnsköldsviks flygplats, Mora-Siljan flygplats, Borlänge flygplats, Karlstads flygplats, Örebro flygplats, Västerås flygplats, Skavsta flygplats, Göteborg-Stallbacka flygplats, Linköping-Saab flygplats, Jönköpings flygplats, Växjö-Kronobergs flygplats, Kalmar flygplats, Halmstad flygplats, Kristianstad-Österlens flygplats, Gällivare flygplats, Luleå flygplats, Umeå flygplats, Sundsvall-Timrå flygplats, Åre-Östersund flygplats, Stockholm-Arlanda flygplats, Visby flygplats, Göteborg-Landvetter flygplats, Ronneby flygplats och Malmö-Sturup flygplats.

Trafikverket ska ingå avtal om beredskap enligt följande:

* För perioden fr.o.m. den 1 januari 2026 t.o.m. den 31 december 2026 bör avtal ingås för hela året och ersättningen beslutas på årsbasis. Avtal bör ingås snarast men senast under det första kvartalet 2026.
* Den statliga ersättningen bör fördelas på ett lämpligt, differentierat och kostnadseffektivt sätt till de beredskapsflygplatser som anges ovan.
* Vid en eventuell situation där en angiven flygplats väljer att inte ingå avtal eller har temporärt avbrott i beredskapen, kan Trafikverket om möjligt ingå avtal med någon annan lämplig flygplats inom rimligt geografiskt avstånd från den angivna flygplatsen om den bedöms kunna ersätta den flygplats som väljer att inte ingå avtal.

Om behov uppkommer ska Trafikverket vid genomförandet av uppdraget inhämta information från Transportstyrelsen.

Statens kostnader för avtalen ska belasta det under utgiftsområde 22 Kommunikationer för budgetåret 2026 uppförda anslaget 1:6 Ersättning avseende flygplatser, anslagsposten 3 Beredskapsflygplatser.

Kostnader förknippade med att öppna flygplatserna belastar användarna genom gängse avgifter för landning etc.

Malung-Sälens kommun och Norrköpings kommun har under beredningen av ärendet kontaktat Regeringskansliet (Landsbygds- och infrastrukturdepartementet) och framfört argument för att Sälen-Scandinavian Mountains flygplats respektive Norrköping-Kungsängens flygplats ska upptas som beredskapsflygplatser (LI2025/01906 och LI2025/02159). Trafikverket får därför i uppdrag att utreda om det finns skäl att kommande år ta in dessa två flygplatser som beredskapsflygplatser samt översiktligt redovisa vilka effekter ett eventuellt intagande skulle få. Det finns därtill skäl att utreda om även Säve flygplats ska bli beredskapsflygplats. Trafikverkets ska redovisa uppdraget i denna del senast den 31 mars 2026 till Regeringskansliet (Landsbygds- och infrastrukturdepartementet).
