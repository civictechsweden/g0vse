# Uppdrag att utveckla regionalt stöd för personer som är eller riskerar att bli utsatta för hedersrelaterat våld och förtryckDiarienummer: A2025/01207

Regeringen ger länsstyrelserna i uppdrag att arbeta för att alla som är eller riskerar att bli utsatta för hedersrelaterat våld och förtryck ska få specialiserat och likvärdigt stöd i hela landet inom ramen för regionala resurscentrum mot hedersrelaterat våld och förtryck.

Regeringen ger Polismyndigheten i uppdrag att bidra i arbetet. Uppdraget ska samordnas av Länsstyrelsen i Östergötlands län.

Länsstyrelserna ska samverka med Åklagarmyndigheten som ska bidra med sin kunskap om hedersrelaterad brottslighet.

Länsstyrelserna ska vid behov inhämta kunskap och erfarenheter från Jämställdhetsmyndigheten, Linköpings universitet (Barnafrid – Nationellt centrum för kunskap om våld mot barn), Socialstyrelsen, Uppsala universitet (Nationellt centrum för kvinnofrid) och andra relevanta aktörer, bland annat i fråga om nationella kunskapsstöd, metoder och arbetssätt baserade på forskning och beprövad erfarenhet. Länsstyrelserna ska även inhämta kunskap och erfarenheter från Statens skolverk om skolans roll i arbetet mot hedersrelaterat våld och förtryck.

Länsstyrelsen i Östergötlands län ska senast den 21 maj 2026 lämna en delredovisning av arbetet med fokus på de län som ännu inte har inrättat regionala resurscentrum. Delredovisningen ska innehålla en plan för hur länsstyrelserna i dessa län avser att arbeta för att regionala resurscentrum ska utvecklas och när resurscentrum bedöms vara inrättade i respektive län.

Länsstyrelsen i Östergötlands län ska lämna en delredovisning av uppdraget den 1 mars 2027 med fokus på en bedömning av ändamålsenlighet och effektivitet vid de regionala resurscentrum som är inrättade eller under utveckling. Länsstyrelsen i Östergötlands län ska senast den 1 mars 2028 lämna en samlad slutredovisning av uppdraget till Regeringskansliet.

Länsstyrelsen i Östergötlands län ska under 2026 och 2027 fördela medel till länsstyrelserna för uppdragets genomförande. Medel till län som inte tidigare har inrättat regionala resurscentrum bör prioriteras, om det inte finns särskilda skäl mot det. I övrigt bör medel fördelas till de län som bedöms ha bäst förutsättningar att utveckla regionala resurscentrum. Från och med den 1 januari 2028 ska stöd och finansiering till länsstyrelsernas arbete med regionala resurscentrum ha inordnats i myndigheternas ordinarie strukturer för att förebygga och motverka mäns våld mot kvinnor, våld i nära relationer, hedersrelaterat våld och förtryck samt utnyttjande i prostitution och människohandel.
