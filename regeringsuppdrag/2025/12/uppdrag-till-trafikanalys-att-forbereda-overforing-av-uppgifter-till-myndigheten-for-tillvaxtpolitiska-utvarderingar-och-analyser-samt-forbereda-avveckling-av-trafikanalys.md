# Uppdrag till Trafikanalys att förbereda överföring av uppgifter till Myndigheten för tillväxtpolitiska utvärderingar och analyser samt förbereda avveckling av TrafikanalysDiarienummer: LI2025/02012

Regeringen ger Trafikanalys i uppdrag att dels förbereda överföring av myndighetens samtliga uppgifter så att dessa kan inordnas i Myndigheten för tillväxtpolitiska utvärderingar och analyser (Tillväxtanalys) den 1 januari 2027, dels förbereda avveckling av Trafikanalys så att myndigheten kan upp-höra den 31 december 2026.

Utgångspunkten för genomförandet av uppdraget ska vara att såväl Trafik-analys som Tillväxtanalys befintliga uppgifter enligt förordningen (2010:186) med instruktion för Trafikanalys respektive förordningen (2016:1048) med instruktion för Myndigheten för tillväxtpolitiska utvärderingar och analyser ska vara oförändrade och att uppgifterna ska utföras med bibehållen effektivitet och kvalitet.

Organisationsförändringen ska genomföras på ett kostnadseffektivt sätt och hanteras inom befintliga ekonomiska ramar.

Trafikanalys ska samråda med Tillväxtanalys vid uppdragets genomförande. Vid behov ska Trafikanalys även samråda med Ekonomistyrningsverket som efter den 1 januari 2026 kommer att vara sammanslagen med Statskontoret under det gemensamma namnet Statskontoret.

Trafikanalys ska vid genomförandet av uppdraget beakta 6 b § lagen (1982:80) om anställningsskydd. Samråd ska ske med Arbetsgivarverket i arbetsrättsliga frågor.

Trafikanalys ska inte inkomma till regeringen med budgetunderlag avseende perioden 2027–2029, utan bistå Tillväxtanalys med att ta fram budget-underlag för perioden 2027–2029 där de kostnadsmässiga konsekvenserna av överföringen av myndighetens uppgifter ska beaktas.

Trafikanalys ska löpande informera Regeringskansliet (Landsbygds- och infrastrukturdepartementet) om hur arbetet med uppdraget fortskrider.

Trafikanalys ska senast den 2 februari 2026 lämna en redovisning av uppdraget till Regeringskansliet (Landsbygds- och infrastruktur-departementet). Redovisningen ska innehålla en beskrivning av personella och ekonomiska konsekvenser av förändringen, samt specificerade beräknade kostnader för avvecklingen av myndigheten. Av redovisningen ska det även framgå hur de beräknade kostnaderna fördelar sig avseende tid före den 1 januari 2027 och därefter.

Vidare ska det av redovisningen framgå om det finns behov av lagändringar med anledning av att myndigheten upphör och dess uppgifter inordnas i Tillväxtanalys. Om sådant behov finns ska redovisningen innehålla förslag till sådana lagändringar.

Uppdraget ges med förbehåll för riksdagens godkännande i nödvändiga delar.
