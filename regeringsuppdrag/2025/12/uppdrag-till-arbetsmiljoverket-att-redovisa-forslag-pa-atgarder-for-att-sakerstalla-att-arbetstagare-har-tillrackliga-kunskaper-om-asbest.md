# Uppdrag till Arbetsmiljöverket att redovisa förslag på åtgärder för att säkerställa att arbetstagare har tillräckliga kunskaper om asbestDiarienummer: A2023/00160, A2025/01272

Regeringen ger Arbetsmiljöverket i uppdrag att redovisa förslag på åtgärder för att säkerställa att arbetstagare som leder och deltar i arbete med asbest har tillräckliga kunskaper för att hantera asbest säkert.

I uppdraget ingår att

* lämna förslag på hur Arbetsmiljöverket eller, om det bedöms lämpligt, en annan myndighet eller aktör kan tillhandahålla ett kunskapsprov som, inom ramen för Arbetsmiljöverkets prövning av tillstånd att hantera asbest, kan bekräfta att arbetstagare med utbildningsbevis för genomgången asbestutbildning har tillräckliga kunskaper enligt aktuella krav på utbildningens innehåll,
* lämna förslag på innehåll och utformning av ett sådant prov samt, om Arbetsmiljöverket bedömer att myndigheten själv ska tillhandahålla provet, förbereda för detta,
* överväga om det finns behov av preciseringar och förtydliganden av kraven på utbildningens innehåll samt vad gäller nödvändig utbildningslängd för att möjliggöra tillhandahållandet av ett sådant kunskapsprov,
* utforska möjligheten för Arbetsmiljöverket att, inom ramen för befintligt bemyndigande, i sin tillsynsverksamhet kunna få bekräftat av arbetsgivaren på ett tillförlitligt sätt att de arbetstagare som deltar i arbete med asbest är de som tillståndet att hantera asbest avser, och om hinder bedöms finnas redogöra för vad dessa består i, och ge förslag på hur sådana hinder kan undanröjas, samt
* utforma riktade informationsinsatser mot yrkesgrupper som kan komma i kontakt med asbest i syfte att öka kunskapen om asbest och om hur exponering kan undvikas.

Myndigheten får också, om den ser behov av det, lämna andra förslag som syftar till att förbättra kunskaperna om säker hantering av asbest hos arbetstagare, arbetsgivare och vid behov andra, som leder eller deltar i sådana verksamheter. Myndigheten kan om så är lämpligt även redovisa goda internationella exempel och beprövade metoder inom området.

Arbetsmiljöverket ska när uppdraget utförs inhämta synpunkter från relevanta myndigheter. Vidare ska Arbetsmiljöverket inhämta synpunkter från arbetsmarknadens centrala parter samt inom berörda branscher.

Arbetsmiljöverket ska senast den 15 oktober 2026 lämna en slutredovisning av uppdraget till Regeringskansliet.
