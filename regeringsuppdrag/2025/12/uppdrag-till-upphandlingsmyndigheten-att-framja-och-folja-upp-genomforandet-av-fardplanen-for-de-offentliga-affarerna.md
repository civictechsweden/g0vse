# Uppdrag till Upphandlingsmyndigheten att främja och följa upp genomförandet av färdplanen för de offentliga affärernaDiarienummer: Fi2025/01827

Regeringen ger Upphandlingsmyndigheten i uppdrag att genomföra insatser för att främja genomförandet av färdplanen för de offentliga affärerna 2025–2030.

Upphandlingsmyndigheten ska även följa upp de upphandlande myndig-heterna och enheternas arbete med de mål och fokusområden som ingår i färdplanen och i den nationella upphandlingsstrategin.
Myndigheten ska också inrätta ett forum som ska samordna upphandlingsstöd kopplat till inköpskategorin informationsteknik och bidra till att främja måluppfyllelsen för de upphandlande myndigheterna och enheternas it-inköp.

Upphandlingsmyndigheten ska senast den 15 maj 2026 till Regeringskansliet (Finansdepartementet) redovisa en övergripande plan för de insatser som myndigheten avser att genomföra inom ramen för uppdraget, vilka effekter dessa syftar till och hur myndigheten avser att följa upp resultaten.

Den del av uppdraget som avser en uppföljning av de upphandlande myndigheterna och enheternas arbete ska delredovisas till Regeringskansliet senast den 15 mars 2028 och slutredovisas senast den 15 mars 2030.

När det gäller uppdraget i övrigt ska Upphandlingsmyndigheten till Regeringskansliet lämna delredovisningar av arbetet muntligen senast den 17 februari 2027, skriftligen senast den 15 mars 2028 och muntligen senast den 14 februari 2029. Delredovisningen 2028 ska omfatta en utvärdering av resultatet av forumets verksamhet. Uppdraget ska slutredovisas senast den 30 september 2030.
