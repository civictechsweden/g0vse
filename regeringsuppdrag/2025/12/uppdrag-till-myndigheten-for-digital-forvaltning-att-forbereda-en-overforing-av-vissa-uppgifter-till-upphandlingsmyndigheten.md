# Uppdrag till Myndigheten för digital förvaltning att förbereda en överföring av vissa uppgifter till UpphandlingsmyndighetenDiarienummer: Fi2025/01826

Regeringen ger Myndigheten för digital förvaltning (Digg) i uppdrag att förbereda en överföring av myndighetens uppgifter, enligt 4 § 3 samt 5 och 21 §§ förordningen (2018:1486) med instruktion för Myndigheten för digital förvaltning, så att de kan inordnas i Upphandlingsmyndigheten den 1 juli 2026.

Utgångspunkten för genomförandet av uppdraget ska vara att uppgifterna efter överföringen ska vara oförändrade och utföras med bibehållen effektivitet och kvalitet.

Överföringen ska hanteras inom befintliga ekonomiska ramar.

Digg ska samråda med Upphandlingsmyndigheten vid uppdragets genomförande. Vid behov ska myndigheten även samråda med Ekonomistyrningsverket (Statskontoret fr.o.m. januari 2026). Digg ska vid genomförandet av uppdraget beakta 6 b § lagen (1982:80) om anställningsskydd. Samråd ska också ske med Arbetsgivarverket i arbetsrättsliga frågor.

Digg ska bistå Upphandlingsmyndigheten vid framtagandet av budgetunderlag för 2027–2029.

Digg ska senast den 2 februari 2026 redovisa personella och ekonomiska konsekvenser av förändringen till Regeringskansliet (Finansdepartementet).

Digg ska fortlöpande informera Regeringskansliet (Finansdepartementet) om uppdragets genomförande.

Uppdraget ges med förbehåll för riksdagens godkännande i nödvändiga delar.
