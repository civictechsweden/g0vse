# Uppdrag att betala ut medel till Nationellt kompetenscentrum anhöriga samt Svenskt DemenscentrumDiarienummer: S2025/02175

Regeringen ger Socialstyrelsen i uppdrag att betala ut statsbidrag till Nationellt kompetenscentrum anhöriga och Svenskt Demenscentrum. Socialstyrelsen ska även under perioden 2026–2029 följa upp att verksamheterna bedrivs i enlighet med deras tidigare angivna uppdrag. Uppdrag för respektive kompetenscentrum framgår av bilaga 1 till detta
beslut.

Verksamheterna ska huvudsakligen vara ett expertstöd till kommuner, regioner och enskilda utförare. Ansvaret för råd och stöd till enskilda ligger hos kommunerna och regionerna. I det fall råd och stöd ska ges till enskilda ska det finnas särskilt angivet hos respektive kompetenscentrums verksamhetsområde. Kompetenscentrumen ska bidra till högre kvalitet och produktivitet inom sina områden. Verksamheterna ska genomsyras av ett jämlikhetsperspektiv och uppmärksamma könsrelaterade skillnader och konsekvenser inom anhörigstödet och demensområdet.

I respektive centrums uppdrag ska ingå att:

* Samla in, strukturera och sprida kunskap.
* Utforma och sprida informations- och utbildningsmaterial.
* Utforma samt vara aktiva medaktörer vid konferenser etc.
* Sammanställa utvärderingar och forskningsresultat.
* Verka för att kunskapsutvecklingen ges en mera praktisk och tillämpbar inriktning.
* Vara en länk mellan forskning, praktik och beslutsfattare.
* Fungera som ett nav i ett nationellt nätverk av FoU-verksamheter.
* Fungera som en samordnande nationell kontaktpunkt för frågor inom området när det gäller nordiskt samarbete, med andra länder och
  internationella organisationer, till exempel i fråga om utbyte av kunskap,
  erfarenheter och information.
