# Uppdrag till Forskningsrådet för miljö, areella näringar och samhällsbyggande, Forskningsrådet för hälsa, arbetsliv och välfärd och Vetenskapsrådet att ansvara för utvärderingar av nationella forskningsprogramDiarienummer: U2025/02339

Regeringen ger Forskningsrådet för miljö, areella näringar och samhällsbyggande (Formas), Forskningsrådet för hälsa, arbetsliv och välfärd (Forte) och Vetenskapsrådet i uppdrag att gemensamt ansvara för att utvärderingar av nationella forskningsprogram genomförs inom följande områden: klimat, hållbart samhällsbyggande, livsmedel, arbetslivsforskning, tillämpad välfärdsforskning, antibiotikaresistens samt migration och integration.

Utvärderingarna ska ta sin utgångspunkt i de målsättningar som beskrivs i det övergripande regeringsuppdrag som styr samtliga nationella forskningsprogram och i de särskilda regeringsuppdrag som styr respektive nationellt forskningsprogram. Av utvärderingarna ska det framgå vilka faktorer som främjat eller motverkat måluppfyllelse. Utvärderingarna ska särskilt bedöma programmens bidrag till att möta samhällsutmaningar, vetenskaplig kvalitet, tvärvetenskaplig och tvärsektoriell samverkan samt forskningsresultatens genomslag i samhället.

Vidare ska utvärderingarna bedöma vilka mervärden som skapats på programnivå för att möta respektive samhällsutmaning, dvs. vilka effekter som skapats genom att finansieringen skett via de nationella forskningsprogrammen, inklusive effekten av mer långsiktiga planeringsförutsättningar.

I utvärderingarna ska även analyseras hur respektive nationellt forskningsprogram kompletterat andra insatser i det svenska forsknings- och innovationssystemet, samt vilka synergier som skapats mellan olika aktörer.

Med utgångspunkt i utvärderingarna för respektive forskningsprogram ska det göras en sammanfattande analys som ger ett övergripande perspektiv på programmens genomförande.

Utvärderingarna av forskningsprogrammen ska genomföras enligt en gemensam modell som möjliggör oberoende och likvärdiga bedömningar, jämförelser av olika implementeringssätt samt analyser av programmens samlade resultat.

Utvärderingarna ska beakta de slutsatser och rekommendationer som redovisades i de halvtidsutvärderingar som gjorts av de nationella forskningsprogrammen.

Formas ska samordna uppdraget och senast den 31 augusti 2027 lämna en  skriftlig redovisning av uppdraget till Regeringskansliet (Utbildningsdepartementet, med kopia till Klimat- och näringslivsdepartementet, Landsbygds- och infrastrukturdepartementet och Socialdepartementet).

Redovisningen av uppdraget ska hänvisa till diarienumret för detta beslut.
