# Uppdrag till Kammarkollegiet att förbereda en överföring av vissa uppgifter till UpphandlingsmyndighetenDiarienummer: Fi2025/01831

Regeringen ger Kammarkollegiet i uppdrag att förbereda en överföring av myndighetens uppgift att upphandla samordnade ramavtal, enligt 8 a § förordningen (2007:824) med instruktion för Kammarkollegiet, så att uppgiften kan inordnas i Upphandlingsmyndigheten den 1 januari 2027.

Utgångspunkten för genomförandet av uppdraget ska vara att uppgifterna efter överföringen ska vara oförändrade och utföras med bibehållen
effektivitet och kvalitet.

Överföringen ska hanteras inom befintliga ekonomiska ramar.

Kammarkollegiet ska samråda med Upphandlingsmyndigheten vid uppdragets genomförande. Vid behov ska myndigheten även samråda med Ekonomistyrningsverket (Statskontoret fr.o.m. januari 2026).

Kammarkollegiet ska vid genomförandet av uppdraget beakta 6 b § lagen (1982:80) om anställningsskydd. Samråd ska också ske med Arbetsgivarverket i arbetsrättsliga frågor.

Kammarkollegiet ska bistå Upphandlingsmyndigheten vid framtagandet av budgetunderlag för 2027–2029. Kammarkollegiet ska senast den 2 mars 2026 redovisa personella och ekonomiska konsekvenser av förändringen till Regeringskansliet (Finansdepartementet).

Kammarkollegiet ska fortlöpande informera Regeringskansliet (Finansdepartementet) om uppdragets genomförande.

Uppdraget ges med förbehåll för riksdagens godkännande i nödvändiga delar.
