# Uppdrag till Statens skolverk att förbereda införandet av en tioårig grundskola och ta fram förslag på nya läroplaner

Regeringen ger Statens skolverk i uppdrag att förbereda en tioårig grundskola och anpassad grundskola, en sjuårig sameskola och en elvaårig specialskola.

Arbetet ska utgå från förslagen och bedömningarna i propositionen En tioårig grundskola (prop. 2024/25:143, bet. 2024/25:UbU17, rskr. 2024/25:289). Skolverket ska även ta fram och remittera förslag till nya läroplaner för dessa skolformer, som ska kunna tillämpas fr.o.m. höstterminen 2028. Arbetet ska utgå från förslagen i betänkandet Kunskap för alla – nya läroplaner med fokus på undervisning och lärande (SOU 2025:19), med förbehåll för riksdagens beslut med anledning av en kommande proposition som avser bl.a. läroplaner.

För att förbereda införandet av en tioårig grundskola m.m. ska Skolverket bl.a. anpassa föreskrifter och beslut som berörs av ändringen. Myndigheten ska även ta fram förslag på hur de 534 utökade timmarna i lågstadiet som reformen innebär ska fördelas mellan olika ämnen och ämnesområden i respektive skolform. Timmarna bör till övervägande del användas för svenska eller svenska som andraspråk och matematik. Det ingår även att genomföra implementeringsinsatser och att se över den kompetensutveckling om tidig språk-, läs-, skriv-, och matematikutveckling som myndigheten erbjuder lärare och vid behov revidera eller ta fram nya sådana kompetensutvecklingsinsatser.

När det gäller att ta fram förslag till nya läroplaner ska Skolverket ta fram förslag till läroplaner som innehåller Skolans värdegrund (del 1); Skolans uppdrag (del 2); Skolans mål (del 3); Skolans riktlinjer (del 4); Fritidshemmet (del 5); Timplanen (del 6); Kursplanerna (del 7). När det gäller läroplanernas inledande delar (del 1, 2, 3 och 4) ska Skolverket använda den utformning och de formuleringar som föreslås i betänkandet Kunskap för alla – nya läroplaner med fokus på undervisning och lärande (SOU 2025:19) för grund-skolan, med möjlighet till mindre justeringar som inte förändrar inriktningen i betänkandet för grundskolan och med hänsyn till varje skolforms särart när det gäller anpassade grundskolan, specialskolan och sameskolan. I Skolans värdegrund (del 1) ska dock den nuvarande skrivningen om att värdena gestaltas och förmedlas i överensstämmelse med den etik som förvaltas av kristen tradition och västerländsk humanism, vara oförändrad. Vad gäller kursplanerna (del 7) ska de utformas med den struktur och enligt de principer som föreslås i betänkandet. I arbetet med kursplanerna ska Skolverket överväga hur kunskapsområdet sexualitet, samtycke och relationer och hedersrelaterat våld och förtryck, ett förhållningssätt som främjar entreprenörskap samt kunskaper om psykisk hälsa ska tas om hand i kursplanerna i de ämnen där det är relevant. När det gäller kursplaner ska Skolverket, i likhet med vad som föreslås i betänkandet På språklig grund (SOU 2025:9), för ämnet svenska som andra språk även ta fram kursplaner som riktar sig till elever som är nybörjare i svenska språket.

Skolverket ska även omhänderta förslaget från betänkandet Tid för under-visningsuppdraget – åtgärder för god undervisning och läraryrkenas attraktivitet (SOU 2025:26), om att det i samtliga läroplaner ska regleras att rektorn ansvarar för att förskollärare och lärare ges förutsättningar för att planera, genomföra och följa upp sin undervisning. I denna del omfattar uppdraget förutom de nya läroplanerna för grundskolan och motsvarade skolformer, även att ta fram förslag på revidering av de befintliga läro-planerna för förskolan, gymnasieskolan, anpassade gymnasieskolan och kommunal vuxenutbildning.

Myndigheten ska även ta fram kommentarer till samtliga delar av de nya läroplanerna i de obligatoriska skolformerna, inklusive varje kursplan. Skolverket ska också förbereda – och efter att riksdagen och regeringen har fattat nödvändiga beslut – genomföra implementeringsinsatser om de nya läroplanerna.

Vid genomförandet av uppdraget i den del som gäller att ta fram nya läroplaner ska Skolverket inhämta kunskaper och erfarenheter från relevanta aktörer. Skolverket ska därigenom bl.a. säkerställa att vetenskaplig empiri vad gäller elevers kognitiva utveckling och olika elevgruppers kognitiva förut-sättningar ligger till grund för arbetet. Myndigheten ska även erbjuda de personer som av regeringen var förordnade som experter i Läroplansutred-ningen (U 2023:09) en central plats i det fortsatta arbetet, så att de får möjlighet att bistå med sin erfarenhet och kunskap. Skolverket ska som en del i processen även remittera utkast till nya läroplaner för att ge berörda aktörer möjlighet att lämna synpunkter.

För närmare beskrivning av uppdraget, se bilaga. Detta uppdrag ersätter tidigare givet uppdrag till Skolverket om att bl.a. förbereda framtagandet av nya kursplaner (U2025/00433, se nedan under Bakgrund).

Skolverket ska föra en löpande dialog med Regeringskansliet (Utbildnings-departementet) om hur arbetet fortskrider. Skolverket ska senast den 31 mars 2027 redovisa förslagen till nya och reviderade läroplaner till Regeringskansliet (Utbildningsdepartementet). Uppdraget i sin helhet ska redovisas till Regeringskansliet (Utbildningsdepartementet) senast den 15 juni 2029.
