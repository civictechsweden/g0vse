# Uppdrag till Jämställdhetsmyndigheten att genomföra kunskapshöjande insatser om hur flickor och unga kvinnor påverkas av användning av sociala medier ur ett jämställdhetsperspektivDiarienummer: A2025/01204

Regeringen ger Jämställdhetsmyndigheten i uppdrag att undersöka på vilket sätt, och i vilken utsträckning, flickors och unga kvinnors livsval och livskvalitet påverkas av det innehåll som de exponeras för i sociala medier. Myndigheten ska också undersöka vilken förväntan unga män får på kvinnor baserat på det innehåll de exponeras för i sociala medier.

Undersökningen ska ske genom lämpliga metoder, exempelvis genom enkäter och/eller via intervjuer om hur innehåll och den digitala medieanvändningen påverkar deras normer och värderingar rörande livsstil, förväntningar, livs- och yrkesval samt kroppsideal och utseende. I uppdragets genomförande ska myndigheten använda sina upparbetade kanaler för att sprida resultatet av undersökningen.

Jämställdhetsmyndigheten ska när uppdraget utförs inhämta fakta om vad unga kvinnor respektive män ser på i sociala medier och kunskaper om hur unga påverkas av sitt användande av sociala medier från Folkhälsomyndigheten och Mediemyndigheten. Jämställdhetsmyndigheten ska i sitt arbete beakta relevanta delar av regeringsuppdraget till Myndigheten för ungdoms- och civilsamhällesfrågor (MUCF) att sammanställa kunskap om pojkars och unga mäns jämställdhetsutmaningar (A2025/00636). Relevanta delar av uppdraget kan exempelvis vara hur pojkars och unga mäns jämställdhetsutmaningar påverkas av digitala miljöer.

Uppdraget ska slutredovisas senast den 15 december 2027.
