# Uppdrag till Totalförsvarets forskningsinstitut att kartlägga kunskap om förekomsten av antisemitism i digitala miljöerDiarienummer: A2025/00528

Regeringen ger Totalförsvarets forskningsinstitut (FOI) i uppdrag att kontinuerligt ta fram och redovisa ny kunskap om förekomsten av antisemitism i digitala miljöer, särskilt om hur den förekommer i en svensk kontext.

I uppdraget ingår att ta fram forskningsrapporter och skapa förutsättningar, till exempel i form av ett nätverk, för fortlöpande spridning av denna kunskap till myndigheter inom rättsväsendet och andra berörda aktörer.

FOI ska ha dialog med Brottsförebyggande rådet, Forum för levande historia, Mediemyndigheten, Polismyndigheten, Statens skolverk, Säkerhetspolisen och Åklagarmyndigheten i genomförandet av uppdraget. FOI ska även ha dialog med judiska organisationer och organisationer som verkar mot antisemitism.

FOI ska under åren 2026–2028 senast den 15 februari delredovisa och senast den 1 mars 2029 slutredovisa uppdraget till Regeringskansliet (Arbetsmarknadsdepartementet med kopia till Försvarsdepartementet). Redovisningarna ska hänvisa till diarienumret för detta beslut. I redovisningarna ska det ingå redogörelser för kunskapsläget.
