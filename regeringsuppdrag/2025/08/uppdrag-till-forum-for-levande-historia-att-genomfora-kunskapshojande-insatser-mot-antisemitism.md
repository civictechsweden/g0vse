# Uppdrag till Forum för levande historia att genomföra kunskapshöjande insatser mot antisemitismDiarienummer: A2025/00530

Regeringen ger Forum för levande historia i uppdrag att genomföra kunskapshöjande insatser mot antisemitism riktade till lärare och annan personal inom utbildningsväsendet.

I uppdraget ingår att:

* Genomföra utbildningsinsatser om antisemitism på plats i nära samarbete med regionala och lokala aktörer.
* Ta fram och sprida webbutbildningar och metodstöd som kan användas för att identifiera, hantera och motverka antisemitism.
* Ta fram och sprida pedagogiska verktyg och metoder för att stärka barns och ungas förmåga att identifiera och motverka antisemitism i digitala miljöer, med särskilt fokus på förmågan att identifiera antisemitism som uttrycks i bilder och filmer.

Syftet är att öka lärares och annan inom utbildningsväsendet relevant personals förmåga att förebygga, hantera och motverka antisemitism. Utgångspunkter i arbetet ska vara att nå målgrupper i hela landet och att fler lärare och annan personal inom skolan och övriga utbildningsväsendet ska kunna ta del av insatserna, inklusive de som vanligtvis inte tar del av denna typ av insatser.

Utbildningsinsatserna ska utgå från vetenskaplig grund och beprövad erfarenhet. Insatserna ska genomföras utifrån ett rättighetsperspektiv genom synliggörande av individers rättigheter enligt bl.a. diskrimineringslagen.

I genomförandet av uppdraget ska Forum för levande historia föra dialog
med Diskrimineringsombudsmannen, Länsstyrelsen i Dalarnas län,
Mediemyndigheten, Statens skolverk, Totalförsvarets forskningsinstitut
(FOI) och andra berörda myndigheter. Myndigheten ska även ha dialog med
judiska organisationer och organisationer som verkar mot antisemitism.

Forum för levande historia ska under åren 2026–2028 senast den 15 februari delredovisa och senast den 15 februari 2029 slutredovisa uppdraget till Regeringskansliet (Arbetsmarknadsdepartementet med kopia till Kulturdepartementet). I delredovisningen ska ingå en redogörelse för genomförda insatser och i vilken utsträckning de har nått utpekade målgrupper. I slutredovisningen ska ingå en analys av hur arbetet har bidragit till att lärare och annan personal inom skolan har fått bättre kunskap och verktyg för att kunna förebygga och motverka antisemitism.
