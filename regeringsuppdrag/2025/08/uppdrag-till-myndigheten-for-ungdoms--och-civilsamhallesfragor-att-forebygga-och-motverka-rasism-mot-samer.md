# Uppdrag till Myndigheten för ungdoms- och civilsamhällesfrågor att förebygga och motverka rasism mot samerDiarienummer: A2025/00141, A2025/00674

Regeringen ger Myndigheten för ungdoms- och civilsamhällesfrågor (MUCF) i uppdrag att genomföra insatser som ska bidra till att förebygga och motverka rasism mot samer.

I uppdraget ingår att genomföra kunskapshöjande insatser riktade till kommuner och regioner om bland annat det samiska folket och dess kultur, historia och rättigheter som urfolk, samt om hur rasism mot samer kan ta sig uttryck och påverka samers livsvillkor.

Insatserna ska bidra till att stärka förutsättningarna för anställda inom kommuner och regioner att förebygga och motverka rasism mot samer, med fokus på unga samer. Arbetet ska bygga vidare på myndighetens tidigare insatser på området och på aktuell kunskap om samers utsatthet för rasism och hatbrott.

Uppdraget ska genomföras i samråd med Barnombudsmannen, Forum för levande historia, Sametinget, representanter för samiska ungdomar och samiska organisationer.

MUCF ska senast den 1 mars 2027 delredovisa och senast den 1 mars 2028 slutredovisa uppdraget till Regeringskansliet (Arbetsmarknadsdepartementet) med kopia till Socialdepartementet och Forum för levande historia.
