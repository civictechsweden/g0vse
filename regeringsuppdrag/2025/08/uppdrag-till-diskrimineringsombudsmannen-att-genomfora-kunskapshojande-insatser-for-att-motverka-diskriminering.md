# Uppdrag till Diskrimineringsombudsmannen att genomföra kunskapshöjande insatser för att motverka diskrimineringDiarienummer: A2025/00605

Regeringen uppdrar åt Diskrimineringsombudsmannen (DO) att genomföra särskilda kunskapshöjande insatser för att motverka diskriminering inom området tillgång till varor och tjänster, med fokus på restaurang- och krogbranschen. Insatserna syftar till att öka kunskapen hos målgrupperna och ska avse diskriminering som har samband med etnisk tillhörighet.

DO ska när uppdraget genomförs särskilt uppmärksamma ungas utsatthet för diskriminering och föra dialog med relevanta civilsamhällesorganisationer, inklusive ungdomsorganisationer.

För uppdraget får DO under 2025 använda högst 200 000 kronor som ska redovisas mot det under utgiftsområde 13 Integration och jämställdhet uppförda anslaget 2:2 Åtgärder mot diskriminering och rasism m.m. Medlen betalas ut engångsvis efter rekvisition till Kammarkollegiet senast den 1 december 2025. Medel som inte har använts för avsett ändamål ska återbetalas senast den 31 mars 2026 till Kammarkollegiet. Vid samma tidpunkt ska en ekonomisk redovisning lämnas till Kammarkollegiet.

DO ska senast den 31 mars 2027 lämna en redovisning av uppdraget till Regeringskansliet (Arbetsmarknadsdepartementet) med kopia till Forum för levande historia. Redovisningen ska i den mån det är möjligt innehålla en bedömning av hur insatserna bidragit till ökad kunskap hos berörda målgrupper.
