# Uppdrag till Naturvårdsverket att lämna förslag om hur insamlingen av förpackningsavfall kan samordnas med insamlingen av annat avfallDiarienummer: KN2025/01507

Regeringen ger Naturvårdsverket i uppdrag att lämna förslag om hur insamlingen av förpackningsavfall från hushållen kan samordnas med insamlingen av annat kommunalt avfall utifrån materialslag (deluppdrag 1). I uppdraget ska Naturvårdsverket även analysera om det behöver införas en ersättningsmodell eller andra åtgärder för hanteringen av avfallet mellan kommuner och producentansvarsorganisationer för att kostnaderna ska belasta rätt aktör.

Naturvårdsverket ska även utreda om det finns skäl att reglera en ersättning mellan producentansvarsorganisationerna och de anläggningar som yrkesmässigt sorterar restavfall innan förbränning för att sortera ut avfall som till övervägande del består av förpackningsavfall (deluppdrag 2).

Naturvårdsverket ska lämna nödvändiga författningsförslag i de delar där verket föreslår förändringar.

Förslagen ska utarbetas med hänsyn till relevanta krav som finns i EU-lagstiftning. Naturvårdsverket ska också ta del av remissynpunkter som framförts avseende förslagen i promemorian Reformering av avfallslagstiftningen för ökad materialåtervinning och för mer cirkulär ekonomi (KN2024/02249, nedan promemorian) och förslaget i Naturvårdsverkets redovisning om ökad materialåtervinning (KN2023/02730 och KN2023/04559). Naturvårdsverket ska också följa annat pågående lagstiftningsarbete på avfallsområdet inom Regeringskansliet och andra pågående processer för att främja ökad materialåtervinning och för mer cirkulär ekonomi, som har betydelse för uppdraget.

Naturvårdsverket ska vid utarbetandet av eventuella förslag eftersträva att reglerna är proportionerliga i förhållande till syftet, att genomförandet inte leder till en onödigt betungande administrativ börda och att systemet blir kostnadseffektivt.

Naturvårdsverket ska för de förslag som lämnas utarbeta en konsekvensanalys i enlighet med förordningen (2024:183) om konsekvensutredningar, inklusive en uppskattning av kostnaderna för berörda myndigheter, företag och hushållen.

Naturvårdsverket ska löpande informera Regeringskansliet (Klimat- och näringslivsdepartementet) om hur arbetet med uppdraget fortskrider.

Naturvårdsverket ska när uppdraget utförs inhämta information från berörda kommuner, producentansvarsorganisationer, boendeorganisationer och andra relevanta myndigheter och näringslivsrepresentanter. När det gäller frågan om användningen av det återvunna materialet ska Naturvårdsverket inhämta information från Kemikalieinspektionen och Livsmedelsverket.

Naturvårdsverket ska senast den 31 oktober 2026 lämna en redovisning av uppdraget till Regeringskansliet (Klimat- och näringslivsdepartementet).
