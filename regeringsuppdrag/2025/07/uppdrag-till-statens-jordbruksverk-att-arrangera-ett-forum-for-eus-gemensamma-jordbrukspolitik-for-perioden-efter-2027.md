# Uppdrag till Statens jordbruksverk att arrangera ett forum för EU:s gemensamma jordbrukspolitik för perioden efter 2027Diarienummer: LI2025/01367

Regeringen ger Statens jordbruksverk (Jordbruksverket) i uppdrag att arrangera ett forum för att ur ett stödmottagarperspektiv föra regelbunden dialog, analys och förankring, gällande förslag till utveckling av det svenska genomförandet av den gemensamma jordbrukspolitiken.

Jordbruksverket ska vid genomförande av uppdraget beakta det uppdrag myndigheten har att bistå regeringen i arbetet med EU:s gemensamma jordbrukspolitik (GJP) för perioden efter 2027 (LI2024/02384 m.fl.).

Forumets syfte ska vara att genom dialog identifiera områden som är särskilt viktiga för att förenkla för stödmottagarna. När så bedöms som lämpligt ska forumet lämna förslag till Jordbruksverket gällande hur genomförandet av den gemensamma jordbrukspolitiken kan förenklas.

Jordbruksverkets arbete med uppdraget ska pågå tills vidare men längst till dess att åtgärderna i det program eller den plan som styr genomförandet av GJP efter 2027 har genomförts.

Jordbruksverket ska årligen under uppdragstiden redogöra för forumets arbete i sin årsredovisning.
