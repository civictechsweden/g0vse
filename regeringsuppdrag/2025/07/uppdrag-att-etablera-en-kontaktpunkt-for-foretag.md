# Uppdrag att etablera en kontaktpunkt för företagDiarienummer: Fö2025/01144

Regeringen ger Myndigheten för samhällsskydd och beredskap (MSB) i uppdrag att inom ekonomisk ram utveckla och etablera en förmåga att fungera som en kontaktpunkt för information till företag om försörjningsberedskap i normalläge såväl som en fredstida krissituation eller under höjd beredskap.

Genom att utveckla förmågan att fungera som en kontaktpunkt ska MSB kunna ge samlad och lättillgänglig information om försörjningsberedskap för näringslivet och fungera som en ingång i beredskapssystemet för de företag som inte redan har en naturlig ingång genom någon av beredskapssektorerna. MSB ska även kunna erbjuda information till samtliga företag med behov. MSB ska kunna lämna information om vad som krävs för att anpassa verksamheter rörande exempelvis produktionsomställning, genomförda regelförenklingar, produkt- och tjänstespecifika regler och därtill närliggande frågor.

Vid genomförandet av uppdraget ska Tillväxtverket, Kommerskollegium, Upphandlingsmyndigheten samt Försvarets materielverk utifrån sina respektive författningsstyrda uppgifter och mandat, samt inom givna ekonomiska ramar föra en dialog och samverka med MSB. Vidare ska MSB inhämta erfarenheter och kunskaper från RISE (Research Institutes of Sweden) och vid behov andra berörda aktörer som bedöms lämpliga, exempelvis sektorsansvariga myndigheter eller beredskapsmyndigheter.

Uppdraget ska delredovisas till Regeringskansliet (Försvarsdepartementet)
senast den 30 oktober 2025. Slutredovisning ska därefter lämnas till Regeringskansliet (Försvarsdepartementet) senast den 4 maj 2026.
