# Uppdrag till Statens jordbruksverk att vidta förberedande åtgärder avseende dataförvaltningDiarienummer: LI2025/01368

Regeringen ger Statens jordbruksverk (Jordbruksverket) i uppdrag att vidta de förberedande åtgärder som är nödvändiga för att kunna utses till ansvarig myndighet när det gäller dataförvaltning inklusive nationell och gränsöverskridande interoperabilitet mellan informationssystem som används för genomförandet av den gemensamma jordbrukspolitiken (GJP) i Sverige.

Utgångspunkten för Jordbruksverket vid genomförandet av uppdraget ska vara att minska den administrativa bördan och förenkla för stödmottagare och myndigheter.

Inom ramen för uppdraget ska Jordbruksverket ta fram en nationell färdplan för arbete med dataförvaltning och interoperabilitet inom GJP. Färdplanen ska i huvudsak omfatta följande.

* Bedömning av nuvarande interoperabilitet samt de digitala identifieringssystem och datadelningsmekanismer som används inom ramen för GJP.
* Identifiering av behov för att uppnå och upprätthålla interoperabilitet mellan de informationssystem som används inom GJP samt åtgärder för att adressera dessa behov, inklusive tidsramar med delmål och mål för genomförandet av åtgärderna. Jordbruksverket ska, så långt det är möjligt, utforma åtgärder med utgångspunkten att data samlas in endast en gång och återanvänds.
* Redogörelse för hur möjliga synergier med andra interoperabilitetsinitiativ och infrastrukturer inom det gemensamma europeiska dataområdet för jordbruk nationellt och inom EU, test- och experimentfacilitet för artificiell intelligens (AI) och robotik inom jordbruk och livsmedel (TEF AgriFood) samt relevanta europeiska digitala infrastrukturkonsortier (Edic) för jordbruk och livsmedel och den nationella digitala infrastrukturen Ena, kan tillvaratas. Jordbruksverket ska säkerställa att synergier med Myndigheten för digital förvaltnings arbete för interoperabilitet enligt Europaparlamentet och rådets förordning (EU) 2024/903 av den 13 mars 2024 om åtgärder för en hög nivå av interoperabilitet inom den offentliga sektorn i hela unionen tillvaratas.

Jordbruksverket ska även samordna genomförandet av den nationella färdplanen.

Uppdraget ska redovisas senast den 15 augusti 2026.
