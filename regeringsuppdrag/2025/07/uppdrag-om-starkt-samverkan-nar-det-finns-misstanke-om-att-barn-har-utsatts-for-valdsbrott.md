# Uppdrag om stärkt samverkan när det finns misstanke om att barn har utsatts för våldsbrottDiarienummer: S2025/01365

Regeringen uppdrar åt Polismyndigheten, Åklagarmyndigheten, Socialstyrelsen och Rättsmedicinalverket att revidera dels de nationella riktlinjerna för samverkan vid misstanke om att barn har utsatts för våldsbrott och dels kriterierna för barnahusverksamhet. Polismyndigheten samordnar arbetet.

Myndigheterna ska:

* hämta in synpunkter och erfarenheter från Linköpings universitet,
* ha en tät och kontinuerlig dialog med Linköpings universitet samt tillvarata deras kunskap på området,
* hämta in synpunkter och erfarenheter från Barnombudsmannen, Brottsoffermyndigheten, Jämställdhetsmyndigheten, Myndigheten för delaktighet, Statens beredning för medicinsk och social utvärdering, Folkhälsomyndigheten och länsstyrelserna. Vidare ska myndigheterna inhämta synpunkter och erfarenheter från andra relevanta aktörer, såsom Sveriges advokatsamfund, Stiftelsen Allmänna Barnhuset, Sveriges Kommuner och Regioner samt barnahussamordnare, barnskyddsteam och vissa yrkesverksamma inom socialtjänsten och hälso- och sjukvården.
* senast den 15 februari 2027 gemensamt redovisa uppdraget till Regeringskansliet.

Polismyndigheten ska löpande informera Regeringskansliet om hur uppdraget fortskrider.
