# Uppdrag att stärka ekobrottsbekämpningenDiarienummer: Ju2025/01527

Regeringen ger Ekobrottsmyndigheten, Polismyndigheten och Åklagarmyndigheten i uppdrag att stärka myndigheternas samlade förmåga att bekämpa ekonomisk brottslighet.

Inom ramen för uppdraget ska Ekobrottsmyndigheten, inom myndighetens
befintliga ekonomiska anslag, vidta åtgärder för att öka utrednings- och
lagföringstakten, särskilt när det gäller kvalificerad och systemhotande
ekonomisk brottslighet. Det innefattar bland annat att öka utredningsverksamhetens underrättelsedrivna ärendeinflöde och intensifiera det internationella samarbetet så att fler brott kan lagföras.

Inom ramen för uppdraget ska Ekobrottsmyndigheten, Polismyndigheten
och Åklagarmyndigheten i nära samverkan med varandra

* stärka myndigheternas strategiska och operativa samarbete mot
  ekonomisk brottslighet, särskilt gällande organiserad brottslighet och
  sådan brottslig verksamhet som faller inom flera av myndigheternas
  respektive ansvarsområden,
* vidta åtgärder och lämna förslag på förordningsändringar som utifrån befintliga myndighetsstrukturer och inom myndigheternas befintliga ekonomiska ramar kan stärka Ekobrottsmyndighetens egen kapacitet och myndigheternas samlade förmåga att bekämpa ekonomisk brottslighet, vilket bland annat kan omfatta frågorna om Ekobrotts-myndighetens brottskatalog bör ändras, hur Ekobrottsmyndigheten och Polismyndigheten kan stärka samverkan gällande it-utveckling samt hur informationsutbytet mellan finanspolissektionen vid Polismyndigheten, Polismyndighetens övriga verksamhet och andra ekobrottsbekämpande myndigheter kan underlättas, och
* lämna förslag på andra författningsändringar, att genomföra eller utreda närmare, som kan förbättra Ekobrottsmyndighetens förmåga att bekämpa ekonomisk brottslighet, vilket bör innefatta överväganden gällande bland annat om den underrättelseverksamhet som är inriktad mot ekonomisk brottslighet kan organiseras på ett effektivare sätt och om Ekobrottsmyndighetens tvångsbefogenheter behöver förstärkas.

Uppdragsmyndigheterna ska när uppdraget utförs ha en nära dialog även med andra myndigheter i de delar som andra myndigheter på ett nära sätt berörs av uppdraget, däribland Skatteverket.

Uppdraget ska redovisas senast den 15 mars 2026 till Regeringskansliet, Justitiedepartementet.
