# Ändring av uppdraget till Riksgäldskontoret att utreda finansiering av omhändertagande av kärntekniska restprodukter från nya kärnkraftsreaktorerDiarienummer: KN2025/00513 (delvis); KN2025/01506

Regeringen ändrar uppdraget till Riksgäldskontoret (Riksgälden) att utreda finansiering av omhändertagande av kärntekniska restprodukter från nya kärnkraftsreaktorer, se regeringens beslut den 23 maj 2024 (KN2024/01133), den 5 juni 2024 (KN2024/01243) och den 17 oktober 2024 (KN2024/01812) på följande sätt.

Uppdragstiden förlängs. Uppdraget ska i stället delredovisas den 30 september 2025 och slutredovisas den 31 mars 2026. Vid delredovisningen ska Riksgälden lämna förslag om hantering av programrisk och nödvändiga lagändringar, inklusive konsekvensanalys, i regelverket för finansieringen av omhändertagande av kärntekniska restprodukter, som underlättar nyetablering av reaktorer. Vid slutredovisningen ska Riksgälden lämna övriga författningsförslag.

Författningsförslag ska i tillämpliga delar lämnas i förhållande till de förslag som Kärnkraftsprövningsutredningen (KN 2023:04) avser att lämna eller har lämnat enligt uppdraget om att analysera systemet för omhändertagande av kärnavfall och använt kärnbränsle.

I övrigt gäller regeringens tidigare beslut oförändrat.
