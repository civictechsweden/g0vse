# Uppdrag till Folkhälsomyndigheten att stärka genomförandet av den nationella strategin och handlingsplanen mot hiv, aids och vissa andra sexuellt överförbara infektionerDiarienummer: S2025/01399 (delvis)

Regeringen ger Folkhälsomyndigheten i uppdrag att, inom ramen för genomförandet av den nationella strategin och handlingsplanen mot hiv, aids och vissa andra sexuellt överförbara infektioner (STI), genomföra riktade insatser med fokus på informations- och kunskapsspridning.

Inom ramen för uppdraget ska särskild vikt läggas vid att öka kunskapen om och tillgången till effektiva preventionsmetoder mot hiv och andra STI, däribland preexpositionsprofylax (PrEP) mot hiv. Särskild vikt ska också läggas vid att motverka hivrelaterat stigma, bland annat genom att främja ett gott, kunskapsbaserat och professionellt bemötande på alla nivåer inom hälso- och sjukvården.

Folkhälsomyndigheten ska också genomföra en analys över faktorer kopplade till spridningen av hiv och andra STI, inklusive gonorré, samt tillgången till PrEP i Sverige.
