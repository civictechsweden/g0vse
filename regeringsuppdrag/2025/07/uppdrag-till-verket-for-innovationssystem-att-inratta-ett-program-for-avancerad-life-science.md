# Uppdrag till Verket för innovationssystem att inrätta ett program för avancerad life scienceDiarienummer: KN2025/01485

Regeringen ger Verket för innovationssystem (Vinnova) i uppdrag att inrätta ett program för avancerad life science. Vidare ska myndigheten fortsatt stödja etableringen av Centre for Commercialization of Regenerative Medicine Nordic (CCRM Nordic).

Vinnova ska när uppdraget utförs ha en nära samverkan med aktörer från näringsliv, institut och lärosäten. Insatsen ska samfinansieras av näringslivet med i regel minst motsvarande andel.

Uppdraget innefattar att fördela medel till CCRM Nordic och till ett program för avancerad life science. Vinnova får under år 2025 använda 35 miljoner kronor för uppdraget från utgiftsområde 24, anslag 1:2 Verket för innovationssystem: Forskning och utveckling. För efterföljande år beräknas uppdraget omfatta 52 miljoner kronor år 2026, 77,5 miljoner kronor år 2027 och 113 miljoner kronor år 2028, i enlighet med vad som aviserats i propositionen 2024/25:60, Forskning och innovation för framtid, nyfikenhet och nytta (forsknings- och innovationspropositionen).

För att skapa förutsättningar för en framtida extern utvärdering ska myndigheten ta fram en kortfattad plan för genomförande och insamlande av relevanta data. Planen och relevanta data med tillhörande dokumentation ska sparas.

Vinnova ska löpande informera Regeringskansliet (Klimat- och näringslivsdepartementet) om hur arbetet med uppdraget fortskrider.

Vinnova ska före utgången av mars månad 2028 lämna en delredovisning av uppdraget till Regeringskansliet (Klimat- och näringslivsdepartementet). Redovisningen av uppdraget ska hänvisa till diarienumret för detta beslut.
