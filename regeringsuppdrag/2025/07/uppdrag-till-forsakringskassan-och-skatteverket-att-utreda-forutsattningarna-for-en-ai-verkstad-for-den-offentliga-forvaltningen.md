# Uppdrag till Försäkringskassan och Skatteverket att utreda förutsättningarna för en AI-verkstad för den offentliga förvaltningenDiarienummer: Fi2025/01523

Regeringen ger Försäkringskassan och Skatteverket i uppdrag att utreda förutsättningarna för att etablera och förvalta en AI-verkstad – en förvaltningsgemensam infrastruktur och tillhörande stödfunktioner för utveckling och användning av artificiell intelligens (AI) i offentlig förvaltning.

När uppdraget utförs ska utgångspunkten vara att en AI-verkstad, om den etableras, ska vara kostnadseffektiv, säker och robust. I uppdraget ingår att lämna nödvändiga författningsförslag samt beskriva eventuella konsekvenser för annan befintlig verksamhet inom Försäkringskassan och Skatteverket.

Försäkringskassan och Skatteverket ska när uppdraget utförs föra en dialog med Myndigheten för digital förvaltning (Digg), Kungl. biblioteket och Riksarkivet samt med AI-noden Mimer vid Linköpings universitet. Försäkringskassan och Skatteverket ska även inhämta synpunkter från Upphandlingsmyndigheten, Kammarkollegiet, Konkurrensverket, Integritetsskyddsmyndigheten (IMY) och Sveriges Kommuner och Regioner (SKR) samt från andra relevanta aktörer.

Om Försäkringskassan och Skatteverket bedömer att det är nödvändigt för att utföra uppdraget får myndigheterna genomföra försöksverksamhet i begränsad omfattning.

Skatteverket och Försäkringskassan ska senast den 12 januari 2026 lämna en gemensam skriftlig redovisning av uppdraget till Regeringskansliet (Finansdepartementet).
