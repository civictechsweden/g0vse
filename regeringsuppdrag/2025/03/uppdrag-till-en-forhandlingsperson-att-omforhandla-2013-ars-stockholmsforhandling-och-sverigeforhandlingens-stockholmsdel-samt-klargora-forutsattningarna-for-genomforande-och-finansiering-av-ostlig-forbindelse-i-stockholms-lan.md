# Uppdrag till en förhandlingsperson att omförhandla 2013 års Stockholmsförhandling och Sverigeförhandlingens Stockholmsdel samt klargöra förutsättningarna för genomförande och finansiering av Östlig förbindelse i Stockholms län

Regeringen uppdrar åt den person som är utsedd till ordförande i både styrelsen för uppföljning m.m. av avtal om finansiering och medfinansiering av utbyggnad av tunnelbanan samt ökad bostadsbebyggelse i Stockholms län enligt 2013 års Stockholmsförhandling och styrelsen för uppföljning m.m. av ramavtal 6 – Storstad Stockholm om finansiering och medfinansiering avseende ökad tillgänglighet i storstäderna samt ökat bostadsbyggande enligt Sverigeförhandlingen att som förhandlingsperson omförhandla de avtal som 2013 års Stockholmsförhandling förhandlade fram och den del av det avtal som Sverigeförhandlingen förhandlade fram som innefattar investeringar i Stockholms län (Avtalen).

Förhandlingspersonen ska genomföra förhandlingar med Region Stockholm och berörda kommuner med målsättningen att kunna ingå överenskommelser om en hantering av kostnaderna, inklusive villkor för hur ytterligare eventuella kostnadsfördyringar ska hanteras.

Förhandlingspersonen ska, tillsammans med övriga parter och med utgångspunkt i syftena med Stockholms- och Sverigeförhandlingen, befintliga avtal samt uppdaterade kostnadsberäkningar från Region Stockholm, analysera hur beräknade kostnader utöver beslutad budget ska omhändertas. Det handlar om dels kostnadsminskningar avseende överenskomna investeringar inom ramen för överenskommelsernas sammantagna beslutade budget dels diskussioner om det kommunala finansieringsåtagandet, dels att ompröva planerad funktionalitet. Regeringen utgår från att Region Stockholm, till-sammans med berörda kommuner, ser över vilka kostnadsreducerande åtgärder som kan vidtas i de investeringar man ansvarar för samt diskuterar detta med övriga parter.

Förhandlingspersonen ska verka för att begränsa statens kostnadsökningar och bör i hanteringen av dessa pröva följande.

* Kostnadsminskningar avseende investeringar inom ramen för överenskommelsernas sammantagna beslutade budget.
* Omprövning av funktioner eller objekt inom ramen för Avtalen.
* Tillkommande finansiering från Region Stockholm och berörda kommuner.

Förhandlingen ska även innefatta finansiering av Östlig förbindelse i Stockholm. Målsättningen är att en avsiktsförklaring tecknas mellan staten, regionen och berörda kommuner, som klargör förutsättningarna för genom-förande och finansiering av objektet. Förhandlingspersonen ska inom sitt arbete inhämta uppgifter om kostnader, effekter och planeringsstatus från Trafikverket.

Överenskommelser ska ingås med förbehåll för regeringens och i förekommande fall riksdagens godkännande.

Förhandlingspersonen ska genomföra sitt arbete i nära dialog med Regeringskansliet och Trafikverket.

Förhandlingspersonen ska senast den 30 juni 2025 redovisa uppdraget till Regeringskansliet.
