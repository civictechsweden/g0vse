# Uppdrag till Livsmedelsverket att genomföra åtgärder under perioden 2025–2030 inom ramen för Livsmedelsstrategin 2.0 och om ändring av uppdraget om att öka likvärdigheten i livsmedelskontrollen i hela landet

Regeringen ger Livsmedelsverket i uppdrag att genomföra nedan angivna åtgärder. Livsmedelsstrategin 2.0 är vägledande för åtgärderna för att livsmedelsstrategins riksdagsbundna mål ska förverkligas (prop. 2016/17:104, bet. 2016/17: MJU23, rskr. 2016/17:338).

De åtgärder som Livsmedelsverket ska genomföra inom ramen för uppdraget syftar till att bidra till regeringens målsättning om att stärka lönsamhet och konkurrenskraft i livsmedelskedjan genom att ge företagen goda förutsättningar att öka livsmedelsproduktionen på ett hållbart sätt som motsvarar konsumenternas efterfrågan.
Inom ramen för uppdraget ska följande åtgärder genomföras under perioden 2025–2030:

## Öka likvärdigheten i livsmedelskontrollen i hela landet

Med ändring av regeringsuppdraget till Livsmedelsverket att öka likvärdigheten i livsmedelskontrollen i hela landet (N2020/03067 m.fl.) ska myndigheten under 2025 vidta åtgärder för att öka likvärdigheten i livsmedelskontrollen i hela landet.

## Minskat matsvinn

Livsmedelsverket ska under perioden 2026–2030, i dialog med Statens jordbruksverk och Naturvårdsverket, fortsätta att arbeta för att minska livsmedelsförluster och matsvinn i hela livsmedelskedjan med fokus på förebyggande och effektiva åtgärder. Arbetet ska utgå från handlingsplanen för minskat matsvinn ”Fler gör mer – handlingsplan för minskat matsvinn 2030”.

## Insatser mot livsmedelsfusk

Livsmedelsverket ska under perioden 2026–2030 förstärka och vidareutveckla de pågående insatserna för att motverka livsmedelsfusk, bl.a. i syfte att öka konsumenternas förtroende för redligheten i livsmedelsproduktionen.

## Effektivisera arbetet med exportgodkännande för svenska livsmedel och jordbruksvaror

Livsmedelsverket ska under perioden 2026–2030 fortsätta att effektivisera arbetet med exportgodkännande för svenska livsmedel och jordbruksvaror i syfte att underlätta för ökad export. Detta i enlighet med vad som anges i åtgärd 5 Utveckla arbetet med exportgodkännanden för svenska livsmedel och jordbruksvaror i uppdraget till Livsmedelsverket att genomföra åtgärder under 2020–2025 inom ramen för livsmedelsstrategin (N2019/03245).

## Utveckling av offentliga måltider

Livsmedelsverket ska under perioden 2026–2030 verka för en fortsatt utveckling av offentliga måltider. Arbetet ska syfta till att främja hållbar och hälsosam livsmedelskonsumtion inom offentlig sektor. Livsmedelsverket ska vidare underlätta möjligheterna för samarbete mellan relevanta myndigheter och lokala livsmedelsproducenter avseende offentliga måltider samt sprida goda exempel från pågående och tidigare projekt.

## Subventioner för trikin-och cesiumanalyser

Enligt förordningen (2021:576) om ersättning för vissa kostnader för analys av vildsvinskött ska Livsmedelsverket betala ut ersättning för trikin-och cesiumanalyser.

Livsmedelsverket ska senast den 28 februari 2031 lämna en slutredovisning av uppdraget samt en ekonomisk redovisning per åtgärd till Regeringskansliet (Landsbygds-och infrastrukturdepartementet) och Tillväxtverket.
