# Uppdrag till Försäkringskassan att säkerställa genomförande av socialfondsprojekt som identifieras inom ramen för samordningsförbundens beredningsstruktur

Regeringen uppdrar åt Försäkringskassan att ta fram rutiner och arbetssätt så att samverkande parter inom samordningsförbundens beredningsstruktur ska kunna identifiera behov av projekt inom det nationella programmet för Europeiska socialfonden+ 2021–2027.

Inom beredningsstrukturen ska parterna även komma överens om vilka parter som ska medfinansiera socialfondsprojektet och vem av parterna som ska vara projektanordnare.

Försäkringskassan ska:

* utveckla rutiner för att vara projektanordnare för socialfondsprojekt där behov av projekt har identifierats inom samordningsförbundens beredningsstruktur. Detta då ingen annan av parterna beslutar vara projektanordnare och under förutsättning att samtliga parter medfinansierar projektet. Rutiner och arbetssätt ska tillämpas omgående och gälla under innevarande programperiod för Europeiska socialfonden+ vars verksamhet beräknas avslutas 2029,
* samverka med Arbetsförmedlingen, Socialstyrelsen och Sveriges Kommuner och Regioner. Samverkan sker genom Nationella rådet för finansiell samordning,
* senast den 13 maj 2025 redovisa uppdraget till Regeringskansliet.
