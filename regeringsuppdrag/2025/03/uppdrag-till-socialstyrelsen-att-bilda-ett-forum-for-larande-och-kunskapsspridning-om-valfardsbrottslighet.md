# Uppdrag till Socialstyrelsen att bilda ett forum för lärande och kunskapsspridning om välfärdsbrottslighet

Regeringen uppdrar åt Socialstyrelsen att utveckla och hålla samman ett nationellt forum för lärande och kunskapsspridning om välfärdsbrottslighet inom bland annat hälso- och sjukvård, tandvård samt socialtjänstverksamhet.

Genom forumet ska kommuner och regioner få bättre förutsättningar att förebygga, förhindra och upptäcka välfärdsbrottslighet. Forumet ska utveckla kunskapsutbytet mellan berörda myndigheter och kommunal sektor. Detta för att stärka det gemensamma arbetet och aktörernas samverkan.

Socialstyrelsen ska bland annat:

* hålla samman forumet och bjuda in myndigheter och aktörer som Socialstyrelsen bedömer vara lämpliga,
* anordna kunskapshöjande aktiviteter för att öka kunskapen om välfärdsbrottslighet inom hälso- och sjukvården, tandvården samt socialtjänstverksamhet och verksamhet enligt lagstiftningen om stöd och service till vissa funktionshindrade,
* främja kunskapsdelning kring välfärdsbrottslighet mellan myndigheter, regioner och kommuner samt andra centrala aktörer,
* identifiera och informera regeringen om eventuella behov av statliga åtgärder för att motverka välfärdsbrottslighet,
* utifrån behov, kartlägga riskområden för att få en bättre förståelse för behovet av kunskap kring att förebygga, förhindra och upptäcka välfärdsbrottslighet,
* samtala med myndigheter som berörs av arbetet mot välfärdsbrottslighet och andra berörda aktörer,
* senast den 30 november 2025 delredovisa och senast den 28 februari 2027 slutredovisa uppdraget till Regeringskansliet.
* löpande informera Regeringskansliet om hur arbetet med uppdraget fortskrider.
