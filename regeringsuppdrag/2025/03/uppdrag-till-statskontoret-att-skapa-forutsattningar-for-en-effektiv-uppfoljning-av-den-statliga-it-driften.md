# Uppdrag till Statskontoret att skapa förutsättningar för en effektiv uppföljning av den statliga it-driften

Regeringen ger Statskontoret i uppdrag att ta fram indikatorer för uppföljning av arbetet med det samordnade statliga tjänsteutbudet för it-drift.

I uppdraget ingår att

* ta fram ett nolläge för mätning av arbetet,
* föreslå indikatorer på aktörs- och samhällsnivå för säkerhet, effektivitet och kvalitet, och
* i övrigt föreslå de indikatorer som bedöms relevanta för en effektiv uppföljning.

Statskontoret ska även kartlägga organiseringen av it-driftslösningarna inom staten som helhet. Myndigheten ska i denna del lämna förslag på vilken myndighet som är lämplig att följa upp en sådan kartläggning.

Statskontoret ska när uppdraget utförs inhämta synpunkter från Försäkringskassan, Skatteverket, Trafikverket, Myndigheten för digital förvaltning, Myndigheten för samhällsskydd och beredskap, Ekonomistyrningsverket, Säkerhetspolisen, Försvarsmakten och Försvarets radioanstalt och övriga aktörer som myndigheten bedömer är relevanta.

Statskontoret ska senast den 30 november 2025 lämna en skriftlig redovisning av uppdraget till Regeringskansliet (Finansdepartementet).

För uppdraget får Statskontoret under 2025 använda högst 1 000 000 kronor som ska redovisas mot det inom utgiftsområde 22 Kommunikationer för budgetåret 2025 uppförda anslaget 2:4 Informationsteknik och telekommunikation, anslagsposten 4 Informationsteknik – del till Kammarkollegiets disposition. Medlen betalas ut engångsvis efter rekvisition till Kammarkollegiet senast den 1 december 2025.

Medel som inte har använts för avsett ändamål ska återbetalas senast den 31 december 2025 till Kammarkollegiet. Vid samma tidpunkt ska en ekonomisk redovisning av använda medel lämnas till Kammarkollegiet.

Redovisning, rekvisition och återbetalning ska hänvisa till diarienumret för detta beslut.
