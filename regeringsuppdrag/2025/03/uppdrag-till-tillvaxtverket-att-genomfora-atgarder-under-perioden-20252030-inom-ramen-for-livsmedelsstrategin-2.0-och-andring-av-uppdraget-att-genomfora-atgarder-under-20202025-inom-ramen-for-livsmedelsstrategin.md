# Uppdrag till Tillväxtverket att genomföra åtgärder under perioden 2025–2030 inom ramen för Livsmedelsstrategin 2.0 och ändring av uppdraget att genomföra åtgärder under 2020–2025 inom ramen för livsmedelsstrategin

Regeringen ger Tillväxtverket i uppdrag att genomföra nedan angivna åtgärder. Livsmedelsstrategin 2.0 är vägledande för åtgärderna för att livsmedelsstrategins riksdagsbundna mål ska förverkligas (prop. 2016/17:104, bet. 2016/17: MJU23, rskr. 2016/17:338).

De åtgärder som Tillväxtverket ska genomföra inom ramen för uppdraget syftar till att bidra till regeringens målsättning om att stärka lönsamhet och konkurrenskraft i livsmedelskedjan genom att ge företagen goda förutsättningar att öka livsmedelsproduktionen på ett hållbart sätt som motsvarar konsumenternas efterfrågan.

Inom ramen för uppdraget ska följande åtgärder genomföras under perioden 2025–2030.

### Ny åtgärd

1. Regionala initiativ inom ramen för Livsmedelsstrategin 2.0

   Tillväxtverket ska under 2025 utifrån samordningen av de regionala livsmedelsstrategierna utlysa medel till länsstyrelser samt till regioner och Gotlands kommun (nedan regioner) för att ge dem, om de så efterfrågar, möjlighet att utveckla sina regionala livsmedelsstrategier utifrån Livsmedelsstrategin 2.0.

   Tillväxtverket ska under perioden 2026–2030 utlysa medel för regionala tematiska kraftsamlingar utifrån de tre fokusområdena i Livsmedelsstrategin 2.0 ökad robusthet i livsmedelskedjan, exportfrämjande samt svensk kvalitet och gastronomi. Tillväxtverket ska identifiera tematiska områden i dialog med regioner och länsstyrelser. Genom att ett mindre antal regioner och länsstyrelser går före med ett sådant arbete, skapas möjligheter för att sprida kunskap och erfarenheter vidare till andra.

   För åtgärden får Tillväxtverket under 2025 använda högst 21 miljoner kronor. Medlen ska utlysas av Tillväxtverket men får även användas för Tillväxtverkets administrationskostnader för åtgärden.

### Ändring av pågående åtgärder

Regeringen ändrar uppdragen till Tillväxtverket att genomföra åtgärder under 2020–2025 inom ramen för livsmedelsstrategin (N2019/03240) samt uppdraget att bidra till att förenkla och effektivisera för verksamhetsutövare inom livsmedelskedjan att anmäla eller ansöka om tillstånd för miljöfarlig verksamhet (N2021/00171) enligt följande.

1. Samordning av den nationella och de regionala livsmedelsstrategierna

   Tillväxtverket ska under åren 2025–2030, med Livsmedelsstrategin 2.0 som vägledning, verka för att livsmedelsstrategins mål uppnås genom att främja samverkan mellan aktörer i livsmedelskedjan. Samverkan ska främjas mellan aktörer i så väl näringslivet som med statliga myndigheter, regioner och länsstyrelser. Tillväxtverket ska verka för ett samordnat agerande med former för strukturell samverkan för att uppnå målen i livsmedelsstrategin. Tillväxtverket ska i arbetet tillvarata synergier, erfarenheter, kontaktnät samt pågående dialoger och initiativ som finns inom ramen för livsmedelsstrategin.

   Tillväxtverket ska främja samverkan med och mellan Sveriges Kommuner och Regioner, regioner, företag, relevanta branschorganisationer, frivilligorganisationer, universitet och högskolor, Sweden Food Arena samt statliga myndigheter och forskningsfinansiärer.

   För åtgärden får Tillväxtverket under 2025 använda högst 9 miljoner kronor.
2. Analyser av den samlade regelgivningen för den samlade livsmedelkedjan

   Uppdragstiden ligger fast. Uppdraget ska alltså slutredovisas senast den 28 februari 2026.

   För åtgärden får Tillväxtverket under 2025 använda högst 2 miljoner kronor.
3. Förmedla bidrag till Sweden Food Arena

   Tillväxtverket ska årligen under perioden 2025–2030 lämna stöd till Sweden Food Arena. Stöd får lämnas i enlighet med förordningen (2018:1500) om stöd för åtgärder inom ramen för livsmedelsstrategin.

   För åtgärden får Tillväxtverket under 2025 använda högst 3 miljoner kronor.
4. Förenkling genom utveckling av verksamt.se

   Tillväxtverket ska under perioden 2025–2030 verka för förenkling med fokus på hela livsmedelskedjan genom utveckling av verksamt.se, inklusive samverkansprojektet Serverat, i linje med den så kallade värdemodellen. Det vill säga ett gemensamt system för enkla digitala myndighetskontakter som har föreslagits av Tillväxtverket, Bolagsverket och Skatteverket.

   Tillväxtverket ska verka för att realisera värdemodellen för några centrala grenar inom livsmedelskedjan.

   Vid genomförandet av åtgärden ska Tillväxtverket inhämta de kunskaper som finns hos Myndigheten för digital förvaltning, för att ta tillvara den kompetens som finns hos den myndigheten. Inom ramen för uppdraget ska Tillväxtverket beakta arbetet med Ena – Sveriges digitala infrastruktur och Europaparlamentets och rådets förordning (EU) 2018/1724 av den 2 oktober 2018 om inrättande av en gemensam digital ingång för tillhandahållande av information, förfaranden samt hjälp-och problemlösningstjänster och om ändring av förordning (EU) nr 1024/2012. Kunskap och synpunkter ska även inhämtas från andra berörda myndigheter, till exempel Statens jordbruksverk och Livsmedelsverket, som behöver bidra med bl.a. juridisk kompetens och kompetens rörande strategisk verksamhetsutveckling.

   För åtgärden får Tillväxtverket under 2025 använda högst 16 miljoner kronor.

   Medel för arbetet får även användas av Tillväxtverket för att medfinansiera andra myndigheters medverkan i arbetet med åtgärden, t.ex. Bolagsverket, för att säkerställa att avsedd nytta kan levereras.
5. Analys av kompetensförsörjningsbehov och genomförandet av åtgärder

   Uppdragstiden ligger fast. Uppdraget ska alltså slutredovisas senast den 28 februari 2026.

   För åtgärden får Tillväxtverket under 2025 använda högst 4 miljoner kronor.
6. Bidra till att förenkla och effektivisera för verksamhetsutövare inom livsmedelskedjan att anmäla eller ansöka om tillstånd för miljöfarlig verksamhet

   Tillväxtverket ska under perioden 2025–2030 bidra till att processer för att anmäla eller ansöka om tillstånd för miljöfarlig verksamhet förenklas. Syftet är att förenkla för företag och andra verksamhetsutövare inom livsmedelskedjan att anmäla eller ansöka om tillstånd för miljöfarlig verksamhet enligt miljöbalken, och på det sättet ge förutsättningar för en effektiv och snabb ärendehandläggning. Vid genomförande av åtgärden ska Tillväxtverket inhämta kunskap och synpunkter från Statens jordbruksverk, Naturvårdsverket och länsstyrelserna.

   För åtgärden får Tillväxtverket under 2025 använda högst 5 miljoner kronor.

   Medlen får även användas av Tillväxtverket för att medfinansiera andra myndigheters medverkan i arbetet med åtgärden.

## Redovisning av uppdraget

För de åtgärder där inte annat framgår ska Tillväxtverket årligen, senast den 28 februari, lämna en delredovisning av uppdragets genomförande och en ekonomisk redovisning per åtgärd till Regeringskansliet.

En slutredovisning av uppdraget och en ekonomisk redovisning per åtgärd ska lämnas till Regeringskansliet senast den 28 februari 2031.
