# Uppdrag till Socialstyrelsen att stödja och följa upp försöksverksamhet med oberoende barnombud

För att barn som befinner sig i utsatta situationer och som saknar stöd från vårdnadshavare eller andra vuxna ska kunna få sin röst hörd i kontakter med myndigheter, satsar regeringen på försöksverksamhet med oberoende barnombud.

Utredningen om barns möjligheter att utkräva sina rättigheter har föreslagit att staten ska bidra till att det etableras försöksverksamhet med oberoende barnombud i civilsamhällesorganisationer (SOU 2023:40). Regeringen anser, i likhet med utredningen, att det finns behov av en fristående aktör som ger stöd till barn med omfattande behov av stöd och hjälp och som saknar tillräckligt stöd från sina vårdnadshavare eller andra vuxna. Regeringen genomför därför en satsning på försöksverksamhet med oberoende barnombud.

Ett oberoende barnombud kan ge stöd utan att samtidigt vara en representant för en myndighet med befogenheter att fatta beslut om barnet, till exempel socialtjänsten. Det oberoende barnombudet kan även stärka barnets röst och delaktighet. Exempelvis kan ett oberoende barnombud ge barnet information om de regler som gäller, om hur ett ärende handläggs, men också konkretisera för barnet vilka rättigheter han eller hon har i olika situationer och hur rättigheterna kan utkrävas i kontakt med olika myndigheter och domstolar.
