# Uppdrag till Sveriges lantbruksuniversitet att genomföra åtgärder under perioden 2025-2030 inom ramen för Livsmedelsstrategin 2.0

Regeringen ger Sveriges lantbruksuniversitet (SLU) i uppdrag att genomföra nedan angivna åtgärder. Livsmedelsstrategin 2.0 är vägledande för åtgärderna för att livsmedelsstrategins riksdagsbundna mål ska förverkligas (prop. 2016/17:104, bet. 2016/17: MJU23, rskr. 2016/17:338).

De åtgärder som SLU ska genomföra inom ramen för uppdraget syftar till att bidra till regeringens målsättning om att stärka lönsamhet och konkurrenskraft i livsmedelskedjan genom att ge företagen goda förutsättningar att öka livsmedelsproduktionen på ett hållbart sätt som motsvarar konsumenternas efterfrågan.

Inom ramen för uppdraget ska följande åtgärder genomföras under perioden 2025-2030.

1. Effektivare kompetensutveckling

   SLU ska under 2025 analysera möjliga utvecklingsvägar för den kompetensutveckling som sker inom ramen för Sveriges strategiska plan för den gemensamma jordbrukspolitiken 2023-2027 (den strategiska planen). Syftet är dels att öka effektiviteten och attraktiviteten i kompetensutvecklingsinsatser, dels att insatserna i högre grad ska bidra till livsmedelsstrategins målsättningar om en hållbar och ökad jordbruksproduktion. Analysen ska innehålla en särskild fördjupning för ämnesområden där ekonomiska motiv för att efterfråga kompetensutveckling eller delta i samarbetsprojekt är mindre, men där det finns ett samhällsekonomiskt värde i fördjupad kunskap eller ändrade beteenden. Även om stöd till kompetensutveckling och samarbete är i fokus ska synergier med andra åtgärder inom den strategiska planen beaktas, särskilt åtgärden för stöd till innovation.

   Analysen ska utgå från jordbruksföretagens, rådgivningsföretagens samt andra viktiga aktörers utgångspunkter och drivkrafter för att utveckla, inhämta och tillgodogöra sig ny kunskap. För rådgivningsföretagen ska även drivkrafter för att delta i insatser riktade mot jordbruksföretagen på uppdrag av staten beaktas. En internationell utblick och studie av framgångsfaktorer för effektiv kompetensutveckling för att stärka jordbruksföretagens kunskap i andra länder ska ingå som underlag för analysen.

   För åtgärden får SLU under 2025 använda högst 1,5 miljoner kronor.
2. Särskild satsning rörande växtförädling av växtproteingrödor inom SLU Grogrund

   SLU ska under 2026-2030 genomföra en särskild satsning på växtförädling och sortprovning av grödor för en ökad produktion av växtproteiner inom kompetenscentrum för växtförädling, SLU Grogrund. SLU Grogrund har som syfte att i enlighet med livsmedelsstrategin säkra tillgången till växtsorter anpassade för svenska odlingsförhållanden, vilket är av stor vikt för en stärkt konkurrenskraft i jordbruket i ett förändrat klimat.
3. Avelsarbete på regnbåge

   SLU ska under perioden 2026-2030 fortsätta att vidareutveckla avelsarbetet på regnbåge för att förbättra den odlade fiskens egenskaper i enlighet med vad som anges i regeringens beslut den 23 mars 2017 med uppdrag till SLU att genomföra åtgärder inom ramen för livsmedelsstrategin (N2017/02366).

## Redovisning av uppdraget

SLU ska senast den 28 februari 2026 lämna en slutredovisning av åtgärd 1, Effektivare kompetensutveckling, till Regeringskansliet och Tillväxtverket (samordnande myndighet).

SLU ska från och med 2027 årligen, senast den 28 februari, lämna en delredovisning och en ekonomisk redovisning av åtgärd 2, Särskild satsning rörande växtförädling av växtproteingrödor inom SLU Grogrund och av åtgärd 3, Avelsarbete på regnbåge, till Regeringskansliet och Tillväxtverket (samordnande myndighet).

SLU ska senast den 28 februari 2031 lämna en slutredovisning och en ekonomisk redovisning per åtgärd av hela uppdraget till Regeringskansliet och Tillväxtverket (samordnande myndighet).
