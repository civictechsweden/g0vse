# Uppdrag till Livsmedelsverket att utvärdera nuvarande system för subventioner av kostnader för analyser av vildsvinskött samt lämna förslag på eventuella ytterligare åtgärder som kan öka avsättningen av vildsvinskött

Regeringen ger Livsmedelsverket i uppdrag att utvärdera nuvarande system för subventioner av kostnader för analyser av trikiner och cesium-137 i vildsvinskött, inklusive kretsen av ersättningsmottagare. Livsmedelsverket ska även analysera behovet av och lämna förslag på eventuella ytterligare åtgärder som kan öka avsättningen av vildsvinskött.

Livsmedelsverket ska belysa erfarenheter och lärdomar från nuvarande system för subventioner enligt förordningen (2021:576) om ersättning för vissa kostnader för analys av vildsvinskött. Myndigheten ska även redogöra för administrativa utmaningar som tillämpningen av förordningen ger, som exempelvis behov av sekretess. De förslag som Livsmedelverket lämnar ska vara analyserade utifrån ett statsstödsrättsligt perspektiv samt innehålla en uppskattning av kostnaderna för ett genomförande av förslagen. Om Livsmedelsverket bedömer att vissa uppgifter relaterat till hanteringen av subventionerna bör omfattas av sekretess ska myndigheten lämna förslag på hur sådana bestämmelser kan utformas. Myndigheten ska även analysera och redovisa eventuella andra konsekvenser som förslagen medför.

Livsmedelsverket ska vidare analysera och lämna förslag på andra eventuella åtgärder för att öka avsättningen av vildsvinskött. Detta skulle till exempel kunna innefatta regellättnader i vidareförsäljning till restauranger samt regler kring vilka produkter som kan säljas vidare till konsument.

Livsmedelsverket ska när uppdraget utförs inhämta synpunkter från berörda myndigheter samt andra relevanta aktörer, bransch-och intresseorganisationer.

Livsmedelsverket ska senast den 1 oktober 2025 lämna en delredovisning av uppdraget till Regeringskansliet (Landsbygds-och infrastrukturdepartementet) om hur arbetet med uppdraget fortskrider och särskilt gällande utvärderingen av det nuvarande systemet.

Livsmedelsverket ska senast den 1 december 2025 lämna en slutredovisning av uppdraget till Regeringskansliet (Landsbygds-och infrastrukturdepartementet).
