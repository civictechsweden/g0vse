# Uppdrag till Myndigheten för yrkeshögskolan att genomföra en förstudie om ett gemensamt system för ansökan och ett nytt studiedokumentationssystem

Regeringen ger Myndigheten för yrkeshögskolan (MYH) i uppdrag att genomföra en förstudie om dels ett gemensamt system för ansökningar om att få gå en yrkeshögskoleutbildning och antagning av studerande till en sådan utbildning, dels ett nytt studiedokumentationssystem för yrkeshögskolan. I uppdraget ingår att föreslå hur systemen ska utformas.

I uppdraget ingår också att undersöka om antagningssystemet för högskolan (NyA) även kan användas som ett gemensamt system för ansökan till yrkeshögskolan, utan påtagliga negativa konsekvenser för de universitet och högskolor som använder NyA. I denna del ska MYH inhämta information och synpunkter från Universitets- och högskolerådet.

MYH ska inhämta information och synpunkter från andra berörda myndigheter och relevanta aktörer, t.ex. i fråga om högskolans studiedokumentationssystem Ladok som används av flertalet universitet och högskolor och som administreras av Ladokkonsortiet. Vidare ska MYH även beakta andra myndigheters och organisationers behov av att inhämta information från studiedokumentationssystemet.

MYH ska ha en nära dialog med utbildningsanordnare för att säkerställa kvalitet och användarnytta för dessa. Myndigheten ska även inhämta synpunkter från Myndigheten för digital förvaltning, dels i dess roll som ansvarig för den förvaltningsgemensamma digitala infrastrukturen, genomförandet av den reviderade eIDAS-förordningen och utveckling av en digital identitetsplånbok, dels i dess roll som nationell samordnare för det tekniska systemet avseende bevisutbyte för EU:s gemensamma digitala ingång, SDG.

MYH ska löpande informera Regeringskansliet (Utbildningsdepartementet) om hur arbetet med uppdraget fortskrider.

Myndigheten ska senast den 15 september 2025 till Regeringskansliet (Utbildningsdepartementet) lämna en delredovisning av uppdraget som ska innehålla en analys och en preliminär bedömning av om NyA kan användas som gemensamt system för ansökan till yrkeshögskolan på ett kostnadseffektivt sätt och om NyA kan möta yrkeshögskolans behov. MYH ska även redovisa om ett användande av NyA skulle innebära begränsningar för yrkeshögskolans del och om det skulle få konsekvenser för antagningen till högskolan.

Myndigheten ska senast den 15 december 2025 lämna en slutredovisning av uppdraget till Regeringskansliet (Utbildningsdepartementet).
