# Uppdrag till Statskontoret att följa upp och analysera effekterna av reformen om skyddat boende

Regeringen uppdrar åt Statskontoret att följa upp och analysera effekterna av lagändringar som trädde i kraft den 1 april 2024 och som ska stärka rättigheterna för barn och vuxna i skyddat boende.

Statskontoret ska bland annat:

* följa upp

– hur det nya regelverket tillämpas,
– hur det påverkar våldsutsattas benägenhet att söka skyddat boende,
– hur insatser för våldsutsatta barn respektive vuxna inom vård och omsorg, skola och rättsväsende fungerar samt kompetensutvecklingen på området i berörda yrkesgrupper,

* analysera varför antalet barn i skyddat boende fluktuerar,
* följa upp kvalitetsutvecklingen i skyddade boenden bland annat med avseende på tillgänglighet för våldsutsatta med särskilda behov till följd av funktionsnedsättningar,
* följa upp regelverkets effekter för idéburna aktörer som bedriver skyddat boende, och
* föreslå hur regeringen kan utveckla den strategiska styrningen i det fortsatta arbetet med reformen av skyddat boende samt på lämpliga åtgärder för att säkerställa att syftet med reformen uppnås,
* hämta in erfarenheter från Socialstyrelsen, Linköpings universitet, Jämställdhetsmyndigheten, länsstyrelserna, Inspektionen för vård och omsorg, Domstolsverket, Upphandlingsmyndigheten, Myndigheten för delaktighet och Myndigheten för vård- och omsorgsanalys,
* hämta in erfarenheter och synpunkter från civilsamhällesorganisationer, Sveriges Kommuner och Regioner, enskilda kommuner och regioner samt andra relevanta aktörer,
* ta särskild hänsyn till hur reformen har påverkat dem som behöver skydd på grund av våld i nära relationer eller hedersrelaterat våld och förtryck samt genomgående beakta konsekvenserna ur ett barnrätts- och jämställdhetsperspektiv,
* i den mån det är lämpligt och möjligt ta hänsyn till hur reformen har påverkat tillgången till skyddat boende för personer som bor i områden där utanförskapet är stort eller för personer som av andra skäl kan antas vara särskilt utsatta,
* senast den 29 maj 2026 delredovisa uppdraget och senast den 10 december 2027 slutredovisa uppdraget till Regeringskansliet.
