# Uppdrag till Transportstyrelsen och Trafikanalys att göra en översyn av åtgärder som har vidtagits enligt artikel 10.7 i förordning (EG) nr 1072/2009

Regeringen ger Transportstyrelsen och Trafikanalys i uppdrag att följa upp vilken effekt bestämmelsen i 3 f § förordningen (1998:786) om internationella vägtransporter inom Europeiska ekonomiska samarbetsområdet (EES) har haft i enlighet med följande.

Transportstyrelsen och Trafikanalys ska beskriva och analysera hur de begränsningar som infördes i bestämmelsen i februari 2022 har påverkat godstransportmarknaden i Sverige, transportföretags konkurrenssituation och kontrollmyndigheternas möjlighet att kontrollera regelefterlevnaden.

Transportstyrelsen har det huvudsakliga ansvaret för uppdraget, inklusive slutredovisningen, och ska vid behov föreslå författningsändringar. Eventuella författningsförslag ska åtföljas av en konsekvensanalys i enlighet med förordningen (2024:183) om konsekvensutredningar. Trafikanalys uppgift är att bistå Transportstyrelsen med relevant statistikunderlag och i övrigt hjälpa till med utvärderingen av de införda begränsningarna.

Vid genomförandet av uppdraget ska Transportstyrelsen och Trafikanalys inhämta synpunkter från Polismyndigheten och Tullverket. Arbetsmarknadens parter och berörda branschorganisationer ska också involveras i arbetet.

Uppdraget ska slutredovisas senast den 31 oktober 2026 till Regeringskansliet (Landsbygds- och infrastrukturdepartementet).
