# Uppdrag till Statens energimyndighet att analysera och föreslå hur stöd för att främja sjöfartens och luftfartens omställning till fossilfrihet kan utformas

Regeringen ger Statens energimyndighet (Energimyndigheten) i uppdrag att analysera behovet av stöd för att främja sjöfartens och luftfartens omställning till fossilfrihet och föreslå hur sådana stöd kan utformas, i syfte att på ett effektivt sätt påskynda omställningen av transportsektorn från fossila bränslen.

I uppdraget ingår att

* analysera behovet av stöd för att främja sjöfartens och luftfartens
  omställning till fossilfrihet,
* föreslå utformning av stöd för att främja sjöfartens användning
  av fossilfria energibärare, inklusive konvertering av fartyg till
  alternativa drivlinor,
* analysera förutsättningar för och föreslå utformning av stöd för
  en marknadsintroduktion av flyg som helt eller delvis drivs med
  el,

och lämna nödvändiga författningsförslag.

Uppdraget ska slutredovisas till Regeringskansliet (Klimat- och näringslivsdepartementet) senast den 1 februari 2026.
