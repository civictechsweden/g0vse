# Uppdrag till Socialstyrelsen att genomföra de förberedande åtgärder som behövs för att kunna använda civilplikt inom hälso- och sjukvården samt att bedöma behovet av och förutsättningarna för civilplikt inom tandvården

Regeringen uppdrar åt Socialstyrelsen att analysera och bedöma vilka åtgärder som är nödvändiga för att ett system med civilplikt ska kunna införas inom hälso- och sjukvården. Myndigheten ska även utreda och bedöma behovet av och förutsättningarna för civilplikt inom tandvården.

Socialstyrelsen ska bland annat

* identifiera vilka specifika kompetenser, färdigheter och befogenheter som är kritiska vid höjd beredskap samt ta fram förslag på prioriteringsordning bland dessa,
* analysera och föreslå befattningar inom hälso- och sjukvården som är lämpliga för civilplikt samt specificera vilka krav som totalförsvarspliktiga ska uppfylla för att kunna krigsplaceras med civilplikt i en särskild befattning,
* analysera hur stort personalbehovet är inom respektive befattning,
* analysera och ge förslag på vilken eller vilka aktörer som bör ha bemanningsansvaret för respektive befattning,
* analysera om inskrivning för civilplikt bör göras efter mönstring eller annan utredning än mönstring eller både och,
* analysera hur totalförsvarspliktiga med relevant kompetens ska kunna identifieras och kontaktas för utredning,
* analysera behovet av grund- och repetitionsutbildningar för olika befattningar samt vem som bör ansvara för utbildningarna,
* beräkna kostnaderna för de åtgärder som krävs för att införa och förvalta ett system med civilplikt. Kostnadsberäkningarna ska vara skalbara med utgångspunkt i olika ambitionsnivåer och antalet civilpliktiga,
* redovisa en tidsplan för åtgärder som krävs för att totalförsvarspliktiga ska kunna krigsplaceras med civilplikt inom hälso- och sjukvården efter annan utredning.
* redovisa en tidsplan för åtgärder som krävs för att totalförsvarspliktiga ska kunna krigsplaceras med civilplikt inom hälso- och sjukvården efter mönstring,
* analysera behovet av och föreslå eventuella författningsändringar för att kunna införa ett system med civilplikt inom hälso- och sjukvården,
* redovisa andra eventuella åtgärder som bedöms nödvändiga för att genom civilplikt kunna tillgodose det ökade behovet av personal inom hälso- och sjukvården vid höjd beredskap.
* analysera och bedöma behovet av och förutsättningarna för civilplikt inom tandvården för att behoven av personalförstärkning vid höjd beredskap ska kunna tillgodoses på bästa sätt,
* samtala med regionerna och med Sveriges Kommuner och Regioner,
* hämta in synpunkter och erfarenheter från Totalförsvarets plikt- och prövningsverk, Myndigheten för samhällsskydd och beredskap, Försvarsmakten, berörda professionsorganisationer och andra relevanta aktörer.
* ta hänsyn till Försvarsmaktens behov av hälso- och sjukvårdspersonal samt aktuella utredningar, uppdrag och förslag från regeringen på området som har relevans för uppdraget,
* senast den 17 juni 2025 delredovisa och den 28 november 2025 slutredovisa uppdraget till Regeringskansliet.
