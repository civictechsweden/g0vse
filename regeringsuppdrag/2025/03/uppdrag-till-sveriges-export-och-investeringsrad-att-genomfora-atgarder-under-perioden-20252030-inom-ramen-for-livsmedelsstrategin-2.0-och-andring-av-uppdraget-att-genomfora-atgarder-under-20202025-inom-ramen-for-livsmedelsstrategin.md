# Uppdrag till Sveriges export-och investeringsråd att genomföra åtgärder under perioden 2025–2030 inom ramen för Livsmedelsstrategin 2.0 och ändring av uppdraget att genomföra åtgärder under 2020–2025 inom ramen för livsmedelsstrategin

Regeringen ger Sveriges export-och investeringsråd (Business Sweden) i uppdrag att genomföra nedan angivna åtgärder. Livsmedelsstrategin 2.0 är vägledande för åtgärderna för att livsmedelsstrategins riksdagsbundna mål ska förverkligas (prop. 2016/17:104, bet. 2016/17: MJU23, rskr. 2016/17:338).

De åtgärder som Business Sweden ska genomföra inom ramen för uppdraget syftar till att bidra till regeringens målsättning om att stärka lönsamhet och konkurrenskraft i livsmedelskedjan genom att ge företagen goda förutsättningar att öka livsmedelsproduktionen på ett hållbart sätt som motsvarar konsumenternas efterfrågan.
Inom ramen för uppdraget ska följande åtgärder genomföras under perioden 2025–2030:

## Food Export Center

Business Sweden ska inrätta funktionen Food Export Center. Funktionen ska driva frågor som bidrar till att öka svensk livsmedelsexport, både på kort och lång sikt. Food Export Center ska ansvara för samordning av genomförandet av livsmedelsexportsatsningar i Sverige samt identifiera och prioritera vilka livsmedelsexportfrämjande aktiviteter som bör genomföras på kort och lång sikt.

## Strategisk positionering

Business Sweden ska i samverkan med Visit Sweden och i dialog med Svenska Institutet ta fram ett program och en kommunikationsplattform, för att strategiskt positionera svensk livsmedelsproduktion och tydliggöra dess mervärden.

## Genomföra främjandeprogram för livsmedelsexport

Business Sweden ska genomföra ett främjandeprogram för livsmedelsexport som riktas till livsmedelsföretag. Insatserna inom programmet ska anpassas till vad företagen i branschen efterfrågar och utformas utifrån företagens behov samt i nära samverkan med företag, branschorganisationer, berörda myndigheter och andra relevanta aktörer.

Business Sweden ska senast den 28 februari 2031 lämna en slutredovisning av hela uppdraget till Regeringskansliet (Landsbygds-och infrastrukturdepartementet) och Tillväxtverket.
