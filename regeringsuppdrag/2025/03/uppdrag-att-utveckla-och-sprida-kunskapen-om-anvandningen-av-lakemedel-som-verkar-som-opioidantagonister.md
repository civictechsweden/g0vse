# Uppdrag att utveckla och sprida kunskapen om användningen av läkemedel som verkar som opioidantagonister

Regeringen ger Läkemedelsverket i uppdrag att utveckla och sprida kunskapen om användningen av läkemedel som verkar som opioidantagonister, såsom Naloxon. Fokus är på att främja en jämlik, säker och ändamålsenlig användning i syfte att motverka förhöjd dödlighet bland brukare av narkotika.

Varje år inträffar flera hundra läkemedels- och narkotikarelaterade dödsfall. Oavsiktliga överdoser är den vanligaste dödsorsaken och opioider är involverade i majoriteten av dödsfallen. Naloxon är ett effektivt läkemedel för att häva förgiftningar orsakade av opioider.

I Läkemedelsverkets uppdrag ingår att:

* utveckla kunskapen om användning av läkemedel som verkar som opioidantagonister inbegripet behandling, effekt och korrekt dosering för att undvika förhöjd dödlighet bland brukare
* sprida kunskapen till berörda aktörer på ett lättillgängligt och målgruppsanpassat sätt.
