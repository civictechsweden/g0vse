# Uppdrag till Socialstyrelsen att stödja tillämpningen av reformen om skyddat boende

Regeringen uppdrar åt Socialstyrelsen att stödja tillämpningen av de lagändringar som trädde i kraft den 1 april 2024 och som ska stärka rättigheterna för barn och vuxna i skyddat boende.

Socialstyrelsen ska bland annat:

* ta fram och sprida kunskapsmaterial om det nya regelverket om skyddat boende samt om barns utsatthet för såväl direkt som indirekt våld,
* ta fram och sprida ett bedömningsstöd för placering av barn i skyddat boende,
* sammanställa könsuppdelad mängdstatistik över antalet vuxna som har tillbringat minst en natt i skyddat boende och inrätta denna statistikinhämtning i myndighetens ordinarie verksamhet. Av statistiken ska, om möjligt, framgå hur många insatser som beror på våldsutsatthet och hur många som har andra orsaker, exempelvis avhopp från kriminalitet,
* hämta in kunskap och erfarenheter från Statskontoret, länsstyrelserna, Linköpings universitet och Jämställdhetsmyndigheten,
* , i den del av uppdraget som avser statistiksammanställning, utföra uppdraget i samverkan med Inspektionen för vård och omsorg (IVO),
* hämta in kunskap och erfarenheter från andra berörda aktörer, som Sveriges Kommuner och Regioner samt relevanta civilsamhällesorganisationer,
* ta hänsyn till ett barnrättsligt- funktionshinders- och jämställdhetsperspektiv,
* senast den 18 maj 2026 delredovisa uppdraget som rör statistiksammanställning, senast den 15 oktober 2027 delredovisa uppdraget som rör kunskapsmaterial och bedömningsstöd och senast den 28 februari 2028 slutredovisa uppdraget till Regeringskansliet. Av slutredovisningen ska framgå vilken bedömning Socialstyrelsen gör avseende resultatet av uppdraget.
* redovisa en uppföljning av hur kunskapsmaterialet och bedömningsstödet används och sprids.
