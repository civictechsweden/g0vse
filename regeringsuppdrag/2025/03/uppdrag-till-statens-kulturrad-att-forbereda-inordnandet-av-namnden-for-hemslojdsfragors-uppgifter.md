# Uppdrag till Statens kulturråd att förbereda inordnandet av Nämnden för hemslöjdsfrågors uppgifter

Regeringen ger Statens kulturråd i uppdrag att förbereda inordnandet av Nämnden för hemslöjdsfrågors uppgifter i Statens kulturråd till den 1 januari 2026.

Utgångspunkten för genomförandet av uppdraget ska vara att myndigheternas befintliga uppgifter ska vara oförändrade och att uppgifterna ska utföras med bibehållen effektivitet och kvalitet.

Organisationsförändringen ska genomföras på ett kostnadseffektivt sätt.

Uppdraget ska hanteras inom befintliga ekonomiska ramar.

Statens kulturråd ska samråda med Nämnden för hemslöjdsfrågor vid uppdragets genomförande. Vid behov ska Statens kulturråd också samråda med Ekonomistyrningsverket och Riksarkivet.

Statens kulturråd ska vid genomförandet av uppdraget beakta 6 b § lagen (1982:80) om anställningsskydd. Samråd ska ske med Arbetsgivarverket i arbetsrättsliga frågor.

Statens kulturråd ska i samverkan med Nämnden för hemslöjdsfrågor senast den 10 april 2025 inkomma med kompletterande budgetunderlag som beaktar de uppgifter som ska överföras från Nämnden för hemslöjdsfrågor.

Statens kulturråd ska löpande informera Regeringskansliet (Kulturdepartementet) om hur arbetet med uppdraget fortskrider.

Uppdraget ges med förbehåll för riksdagens godkännande i nödvändiga delar.
