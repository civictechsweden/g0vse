# Uppdrag att analysera åtgärder för ökad bredbandsutbyggnad

Regeringen ger Post\- och telestyrelsen (PTS) i uppdrag att analysera åtgärder som syftar till att effektivt öka utbyggnaden av infrastruktur för fast\- och mobil kommunikation som medger snabbt bredband och därmed i så hög utsträckning som möjligt täcker de så kallade vita fläckarna, dvs. områden samt hushåll och företag som ännu saknar tillgång till snabbt bredband.


Inom ramen för uppdraget ska PTS göra följande.

* Identifiera andra länders åtgärder, främst inom Europeiska
unionen. Åtgärderna kan avse stöd, främjande eller
regleringsinsatser.
* Analysera de valda ländernas initiativ bl.a. utifrån
kostnadseffektivitet, och om möjligt även effekten på
utbyggnaden och de vita fläckarna.
* Lämna förslag på åtgärder som skulle kunna vara relevanta att
genomföra i Sverige, där det förefaller lämpligt. Förslag kan
baseras på goda exempel från andra länder, men även utifrån PTS
erfarenheter av arbetet i Sverige. Förslag på åtgärder ska
kompletteras med konsekvensanalyser inklusive kostnadsuppskattningar och finansieringsförslag.

PTS ska senast den 22 december 2022 lämna en redovisning av uppdraget till Regeringskansliet (Infrastrukturdepartementet).
