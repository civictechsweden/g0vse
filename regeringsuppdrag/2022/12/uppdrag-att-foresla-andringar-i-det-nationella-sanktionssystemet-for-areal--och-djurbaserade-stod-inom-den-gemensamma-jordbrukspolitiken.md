# Uppdrag att föreslå ändringar i det nationella sanktionssystemet för areal- och djurbaserade stöd inom den gemensamma jordbrukspolitiken

Regeringen ger Statens jordbruksverk (Jordbruksverket) i uppdrag att föreslå ändringar i sanktionssystemet för areal- och djurbaserade stöd i den kommande nationella förordningen om EU:s gemensamma jordbrukspolitik i syfte att åstadkomma förbättringar så att systemet blir enklare, mer enhetligt och mindre betungande för stödmottagarna.

Jordbruksverket ska lämna nödvändiga författningsförslag med anledning av de föreslagna justeringarna.

Förslagen ska tas fram med beaktande av artikel 59 i Europaparlamentets och rådets förordning (EU) 2021/2116 av den 2 december 2021 om finansiering, förvaltning och övervakning av den gemensamma jordbrukspolitiken och om upphävande av förordning (EU) nr 1306/2013 (nedan förordning (EU) 2021/2116), om att sanktionerna ska vara effektiva, proportionerliga och avskräckande.
