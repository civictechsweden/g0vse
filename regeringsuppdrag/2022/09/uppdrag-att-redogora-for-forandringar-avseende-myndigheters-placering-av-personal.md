# Uppdrag att redogöra för förändringar avseende myndigheters placering av personal

Regeringen uppdrar åt Arbetsgivarverket att, i fråga om myndigheter under regeringen med kontorslokaler i Stockholms län men säte i annat län, redogöra för förändringar avseende i vilka län myndigheternas personal har varit placerad under 2018–2022\.


Av redogörelsen ska det även framgå var myndigheternas ledningsfunktioner har varit placerade och huvudsakligen förlagt sitt arbete. I den mån de åtgärder som myndigheterna vidtagit i syfte att minska spridningen av sjukdomen covid\-19 har påverkat förändringarna ska det framgå av redogörelsen.

Statliga universitet och högskolor omfattas inte av uppdraget.

Arbetsgivarverket ska vid utförandet av uppdraget samverka med
Länsstyrelsen i Örebro län.

Uppdraget ska redovisas till Regeringskansliet (Finansdepartementet) senast den 31 maj 2023\.
