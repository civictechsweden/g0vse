# Uppdrag att redogöra för åtgärder för att minska störningar i järnvägssystemet

Regeringen ger Trafikverket i uppdrag att redogöra för de rutiner och metoder myndigheten tillämpar i sin samverkan med underhållsleverantörer för att hantera störningar i järnvägssystemet och säkerställa en snabb återgång till normal drift. I uppdraget ingår att redogöra för hur dessa rutiner och metoder kan utvecklas.


Trafikverket ska redogöra för hur befintliga rutiner och metoder ytterligare kan utvecklas för att minimera tiden för en återgång till normal drift efter en störning. Trafikverket ska vidare redogöra för vilka inställelsetider som har avtalats med leverantörer vid störningar i järnvägssystemet, en bedömning av hur de faktiska inställelsetiderna är och för om dessa tider bör kortas för att få en snabbare återgång till normal drift.

Trafikverket ska vidare redogöra för de ekonomiska konsekvenserna av beskrivna förändringar inklusive en bedömning av den samhällsekonomiska nyttan.

Trafikverket ska dessutom redogöra för hur lång tid det tar att införa eventuella förändringar av rutiner, metoder eller avtal i befintliga leverantörskontrakt samt redovisa en plan för genomförande av förändringar.

Trafikverket ska senast före utgången av december 2022 lämna en skriftlig redovisning av uppdraget till Regeringskansliet (Infrastrukturdepartement).
