# Uppdrag att kartlägga vattenförekomster

Regeringen ger Havs\-och vattenmyndigheten i uppdrag att kartlägga vattenförekomster utifrån ett sårbarhetsperspektiv. Uppdraget är ett led i att öka förutsättningarna för en robust dricksvattenproduktion och avloppshantering. Sveriges geologiska undersökning ska bistå Havs\-och vattenmyndigheten med nödvändigt stöd för att genomföra uppdraget.


Havs\-och vattenmyndigheten ska i genomförandet inhämta underlag och synpunkter från länsstyrelserna, Livsmedelsverket och Naturvårdsverket.

Havs\-och vattenmyndigheten ska kartlägga:

− vilka vattenförekomster som är recipienter för vatten från avloppsreningsverk,

− vilka vattenförekomster som har utsläpp från avloppsreningsverk i närheten av dricksvattenproducenters råvattenintag,

− vilka vattenförekomster som är recipienter för vatten från avloppsreningsverk och som bedöms vara extra känsliga för utsläpp av fosfor,

− vilka vattenförekomster som är recipienter för vatten från avloppsreningsverk som ligger inom ett särskilt skyddsvärt område.

Den ekologiska och kemiska statusen för berörda vattenförekomster ska redovisas.

Vid behov ska information inhämtas från andra myndigheter, relevanta aktörer, berörda branscher och näringslivsorganisationer.

Havs\-och vattenmyndigheten ska löpande informera Regeringskansliet
(Näringsdepartementet) hur arbetet med uppdraget fortskrider.

Havs\-och vattenmyndigheten ska senast den 31 mars 2022 lämna en skriftlig redovisning av uppdraget till Regeringskansliet (Näringsdepartementet med kopia till Miljödepartementet).
