# Uppdrag att skänka överskott av skyddsutrustning

Regeringen ger Socialstyrelsen i uppdrag att under 2022 arbeta för att skänka överskott av skyddsutrustning till andra stater eller internationella organisationer, inom ramen för det som kan räknas som bistånd enligt OECD:s (Organisationen för ekonomiskt samarbete och utveckling) biståndskommitté DAC (Development Co\-operation Directorate).


Regeringen bedömer att möjligheten att sälja skyddsutrustningen är begränsad. För att undvika att användbar skyddsutrustning kasseras anser regeringen att det är bättre att i stället skänka denna till stater där behoven är större eller till internationella organisationer.

I planeringen och genomförandet av uppdraget ska Socialstyrelsen samarbeta med Myndigheten för samhällsskydd och beredskap (MSB) för stöd med den operativa insatshanteringen. Socialstyrelsen ska även samarbeta med Sida.

Socialstyrelsen ska lämna en slutredovisning av uppdraget till Socialdepartementet senast den 31 mars 2023\.
