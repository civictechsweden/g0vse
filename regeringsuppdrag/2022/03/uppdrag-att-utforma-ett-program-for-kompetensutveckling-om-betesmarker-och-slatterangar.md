# Uppdrag att utforma ett program för kompetensutveckling om betesmarker och slåtterängar

Regeringen ger Statens jordbruksverk (Jordbruksverket) i uppdrag att utforma och redovisa ett program för rådgivning och annan kompetensutveckling riktat till lantbrukare och andra markförvaltare som innehar eller brukar betesmarker och slåtterängar som fordrar särskilt anpassad skötsel för att natur- och kulturvärden ska bevaras och utvecklas.

Programmet ska innehålla en modell för hur rådgivning och annan kompetensutveckling bör designas för att säkerställa löpande och ändamålsenlig kunskapsuppbyggnad om skötsel av ängs- och betesmarker hos målgrupperna. Programmet ska övergripande beskriva innehållet samt innehålla en redogörelse för hur prioriteringar mellan olika målgrupper kan göras. Stödmottagare som har särskilda motiv för deltagande i programmet ska beaktas vid prioriteringarna, såsom helt nya stödmottagare med betesmark eller slåtterängar samt stödmottagare som upplever att kompetensutveckling av andra skäl kan göra stor skillnad i fråga om främjande av sådana natur- och kulturvärden som påverkas av brukandet.

Programmet ska vidare bygga på en analys av hur kunskap som  framtagits genom tidigare upprättade åtagandeplaner, andra inventeringar och planer samt iakttagelser från ajourhållning av blockdatabasen kan nyttjas som underlag vid rådgivningen där så är lämpligt.

Programmet kan bidra i arbetet med att sprida kunskap om hotade arter och naturvärden i skyddade områden, men inte ersätta sådana delar i bevarandearbetet som åvilar nationell myndighet.

Programmet ska dimensioneras efter den budget för biologisk mångfald som avsatts inom den strategiska planen för den gemensamma jordbrukspolitiken, med beaktande av andra behov av kompetensutveckling inom ämnesområdet. Uppföljningen av kompetensutvecklingen ska följa de krav som ställs på uppföljning av åtgärden kompetensutveckling inom den strategiska planen.

I uppdraget ingår även att analysera för-och nackdelar med att inkludera programmet i projektet Greppa Näringen. Analysen ska även innehålla vilka för-och nackdelar som upphandlad verksamhet jämfört med verksamhet i statlig regi kan innebära för kvaliteten på kompetensutvecklingen samt möjligheten att nå avsedda målgrupper. Detta ska ske på ett sätt som både fångar den enskildes önskan respektive behov av kompetensutveckling och följer prioriteringarna. Utgångspunkten är att den rådgivning som staten tillhandahåller bör vara att den är marknadskompletterande och kostnadseffektiv, tar hänsyn till regionala förutsättningar samt är frivillig. Programmet kan innehålla insatser som genomförs individuellt eller i grupp samt inkludera digitala metoder. Även fortbildning av rådgivare kan ingå i viss omfattning.

Jordbruksverket ska, när uppdraget utförs, hämta in synpunkter från företrädare för rådgivare, lantbrukare och markförvaltare samt från länsstyrelserna, Naturvårdsverket och Riksantikvarieämbetet.

Jordbruksverket ska senast den 12 augusti 2022 lämna en skriftlig redovisning av uppdraget till Regeringskansliet (Näringsdepartementet
