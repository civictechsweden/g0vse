# Uppdrag att betala ut ekonomiskt stöd för innovativa och hållbara samhällsbyggnadsprojekt i Norrbottens och Västerbottens län

Regeringen uppdrar åt Länsstyrelsen i Norrbottens län att fördela och betala ut ekonomiskt stöd för innovativa och hållbara samhällsbyggnadsprojekt i samband med företagsetableringar och företagsexpansioner samt stads- och ortsutvecklingsprocesser i Norrbottens och Västerbottens län.

Under 2022 ska Boden, Gällivare, Kiruna, Luleå och Skellefteå kommun erbjudas möjlighet att ta del av stödet. Länsstyrelsen ska i lika delar fördela stödet mellan de kommuner som inom den tid som Länsstyrelsen bestämmer har föreslagit projekt som är förenliga med stödets ändamål. Länsstyrelsen ska informera kommunerna om möjligheten att ta del av stödet och inom vilken tidpunkt som kommunerna måste ha kommit in med projektbeskrivningar.

Under 2022 får 13 miljoner kronor utbetalas. Medlen ska belasta anslaget 1:1 Bostadspolitisk utveckling, anslagsposten 6 Hållbara
samhällsbyggnadsprojekt, inom utgiftsområde 18 Samhällsplanering,
bostadsförsörjning och byggande samt konsumentpolitik för budgetåret
2022.

Länsstyrelsen ska senast den 31 mars 2023 lämna en skriftlig slutredovisning av uppdraget till Regeringskansliet (Finansdepartementet). I redovisningen ska ingå en redogörelse för användningen av stödet.
