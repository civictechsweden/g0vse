# Uppdrag till Arbetsförmedlingen att analysera och redovisa behov hos långtidsarbetslösa som står särskilt långt från arbetsmarknaden

Arbetsförmedlingen ska analysera vilka behov långtidsarbetslösa som står särskilt långt från arbetsmarknaden har och vid behov föreslå åtgärder för att öka övergången till arbete eller utbildning.

Arbetsförmedlingen ska särskilt analysera vilka stöd som bäst kan ges i samverkan med andra relevanta aktörer, såsom kommuner eller idéburna aktörer. Arbetsförmedlingen ska, så långt det är möjligt, utgå från evidensbaserade modeller och beprövad erfarenhet. I analysen ska ett jämställdhetsperspektiv beaktas. Arbetsförmedlingen ska också beakta den roll som etableringsjobb kan spela i bekämpandet av långtidsarbetslösheten. I genomförandet av uppdraget ska Arbetsförmedlingen även beakta uppdraget om att minska långtidsarbetslösheten (A2022/00330).

Uppdraget ska redovisas till Regeringskansliet (Arbetsmarknadsdepartementet) senast den 15 februari 2023.
