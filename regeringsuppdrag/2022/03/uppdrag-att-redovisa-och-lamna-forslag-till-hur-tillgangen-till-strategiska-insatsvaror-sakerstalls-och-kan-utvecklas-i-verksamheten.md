# Uppdrag att redovisa och lämna förslag till hur tillgången till strategiska insatsvaror säkerställs och kan utvecklas i verksamheten

Regeringen ger Trafikverket i uppdrag att lämna en redogörelse för vilka olika typer av materiel som bör definieras som strategiska insatsvaror och lämna förslag på hur tillgången till dessa varor ska säkerställas vid såväl normala omständigheter som vid fredstida kriser, höjd beredskap och då ytterst krig för att myndigheten ska kunna uppfylla sina åtaganden med att bygga, underhålla och driva statliga vägar och järnvägar.


Av redogörelsen ska det för respektive strategisk insatsvara beskrivas och motiveras om tillgången till berörd vara bör säkras genom avtal med externa parter eller om det ska ske i egen regi. Vidare ska en bedömning av kostnaderna göras för respektive förslag tillsammans med förslag till finansiering om verksamheten innebär en ökad utgift för staten.

I uppdraget ingår slutligen att lämna förslag till erforderliga författningsändringar alternativt förslag till utvidgade uppdrag för andra statliga aktörer.

Såväl samhällsekonomiska aspekter som aspekter rörande krisberedskap och totalförsvar liksom relevanta delar av säkerhetskyddslagstiftningen ska beaktas vid genomförandet av uppdraget.

Vid genomförandet av uppdraget ska Trafikverket föra en dialog med övriga transportmyndigheter, med Försvarsmakten och Myndigheten för samhällsskydd och beredskap samt med andra relevanta aktörer och pågående utredningar som exempelvis Utredningen om nationell samordning av försörjningsberedskapen (JU 2021:10\). Trafikverket ska dessutom vid genomförandet av uppdraget föra en löpande dialog med Regeringskansliet (Infrastrukturdepartementet).

I övrigt ska uppdraget redovisas till Regeringskansliet (Infrastrukturdepartementet) senast den 1 oktober 2022\.
