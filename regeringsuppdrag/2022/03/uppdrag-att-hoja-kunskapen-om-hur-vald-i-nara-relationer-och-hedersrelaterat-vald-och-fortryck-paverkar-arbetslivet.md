# Uppdrag att höja kunskapen om hur våld i nära relationer och hedersrelaterat våld och förtryck påverkar arbetslivet

Regeringen uppdrar åt Jämställdhetsmyndigheten att genomföra informationsinsatser i syfte att höja kunskapen om vilka konsekvenser våld i nära relationer och hedersrelaterat våld och förtryck kan få i arbetslivet samt redogöra för vilka regelverk som aktualiseras. Jämställdhetsmyndigheten ska samla och sprida kunskap i form av ett praktiskt inriktat metodstöd till arbetsgivare.

Jämställdhetsmyndigheten ska föra dialog med Arbetsmiljöverket (AV),
länsstyrelserna, Myndigheten för arbetsmiljökunskap, Socialstyrelsen och Uppsala universitet (Nationellt centrum för kvinnofrid) om att ta fram och sprida information och metodstöd. Jämställdhetsmyndigheten ska i uppdragets genomförande även inhämta kunskap från och föra dialog med arbetsmarknadens parter. Jämställdhetsmyndigheten ska tillvarata lärdomar från det pågående myndighetsgemensamma uppdraget om ökad upptäckt av våld m.m. (A2019/01517).

Jämställdhetsmyndigheteten ska även inhämta erfarenheter från Diskrimineringsombudsmannens (DO) uppdrag om informationsinsatser för att höja kunskapen om aktiva åtgärder och kränkande särbehandling, däribland arbetet mot sexuella trakasserier
(A2019/01324), liksom uppdraget till DO och AV att utveckla en digital
plattform (Ku2018/00556/DISK).

Jämställdhetsmyndigheten får 2022 disponera högst 1 000 000 kronor för uppdragets genomförande, finansierat med medel från anslaget 3:1 Särskilda jämställdhetsåtgärder inom utgiftsområde 13 Jämställdhet och nyanlända invandrares etablering, anslagspost 2 Särskilda jämställdhetsåtgärder – del till Jämställdhetsmyndigheten. Regeringen beräknar 1 000 000 kronor för uppdragets genomförande även 2023.

Uppdraget ska redovisas senast 29 februari 2024 till Regeringskansliet (Arbetsmarknadsdepartementet).
