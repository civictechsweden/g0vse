# Uppdrag om ett nationellt professionsprogram

Regeringen ger Statens skolverk uppdrag enligt nedan.

Skolverket ska med utgångspunkt i vad som föreslås i departementspromemorian Professionsprogram för rektorer, lärare och förskollärare (U2021/03373)

* ta fram innehåll i en nationell struktur för kompetensutveckling för
  rektorers, lärares och förskollärares professionella utveckling (se avsnitt 6.2 och 6.3 i promemorian),
* ta fram en struktur för ett samarbete mellan myndigheten och universitet och högskolor samt yrkeshögskolan som syftar till att utveckla insatser inom den nationella strukturen för kompetensutveckling (se avsnitt 6.5 i promemorian), och
* föreslå ett system för registrering av genomförd kompetensutveckling inom den nationella strukturen för kompetensutveckling inom givna ekonomiska ramar och beskriva konsekvenserna av ett sådant system (se avsnitt 6.5 i promemorian).

Statens skolverk ska redovisa uppdraget till Utbildningsdepartementet senast den 1 oktober 2023.
