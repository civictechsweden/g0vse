# Uppdrag att ta fram diskussionsunderlag om EU:s urbana agenda

Regeringen uppdrar till Forskningsrådet för miljö, areella näringar och samhällsbyggande (Formas) att ta fram underlag om EU:s urbana agenda inför medlemsstaternas diskussioner om agendan under det svenska ordförandeskapet 2023.

Vid framtagandet av underlaget ska Formas:

* undersöka behovet av revidering av de teman som ingår i den urbana agendan mot bakgrund av städernas och samhällenas nuvarande och framtida utmaningar samt, vid behov, lämna förslag till hur dessa bör revideras,
* undersöka hur genomförandet av den urbana agendan går och, vid behov, lämna förslag till hur denna kan förbättras,
* undersöka och lämna förslag till hur spridningen av information om den urbana agendan till relevanta aktörer kan förbättras och
* med utgångspunkt i de ovan angivna övervägandena, lämna förslag till hur slutsatserna kan diskuteras mellan medlemsstaterna.

Vid genomförandet av uppdraget ska Formas inhämta synpunkter från ett urval av EU:s medlemsstater, Eurocities, Europeiska kommissionen, Boverket, Energimyndigheten, Vinnova, övriga myndigheter i Rådet för hållbara städer samt andra berörda statliga myndigheter i Sverige, ett urval av kommuner och regioner, samt andra aktörer och organisationer som berörs av den urbana agendan från såväl Sverige som från andra medlemsstater. Formas ska även beakta relevanta policydokument och mål, såsom New Leipzig Charter, EU:s gröna giv, Ett nytt europeiskt Bauhaus, EU:s 2 (4) territoriella agenda, mål 11 i Agenda 2030 och New Urban Agenda samt Assessment Study of the Urban Agenda for the European Union.

För uppdraget får Formas under 2022 använda 1 000 000 kronor som ska redovisas mot det under utgiftsområde 18 Samhällsplanering, bostadsförsörjning och byggande samt konsumentpolitik för budgetåret 2022 uppförda anslaget Bostadspolitisk utveckling, anslagsposten 1 Bostadspol. utv. - del till KamK. Medlen betalas ut engångsvis efter rekvisition till Kammarkollegiet senast den 1 oktober 2022. Medel som inte har använts för avsett ändamål ska återbetalas senast den 1 mars 2023 till Kammarkollegiet. Vid samma tidpunkt ska en ekonomisk redovisning av använda medel lämnas till Kammarkollegiet. Redovisning, rekvisition och återbetalning ska ske med hänvisning till detta beslut.

Formas ska senast den 1 februari genom en rapport delredovisa uppdraget till Regeringskansliet (Finansdepartementet). Uppdraget ska slutredovisas i en rapport senast den 30 maj 2023 till Regeringskansliet. Rapporterna ska ges in både i en svensk och engelsk version. Formas ska löpande informera Regeringskansliet (Finansdepartementet) om arbetet under uppdragets gång.

Formas ska därutöver stödja Regeringskansliet (Finansdepartementet) vid möten under det svenska ordförandeskapet 2023 som är kopplade till den urbana agendan.
