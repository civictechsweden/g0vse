# Uppdrag att initiera en ny insamlingsmetod för undersökningen av barns levnadsförhållanden

Regeringen ger Statistiska centralbyrån (SCB) i uppdrag att implementera en ny insamlingsmetod för undersökningen av barns levnadsförhållanden (Barn-ULF), som är en källa för att följa levnadsförhållanden för barn 12–18 år. I undersökningen ställs frågor kring bland annat barns fysiska och psykiska hälsa, ekonomi, boende, sociala relationer och fritidsaktiviteter.

Under de senaste åren har svarsbortfallet i Barn-ULF ökat och år 2018 skattades svarsandelen till endast 28 procent. Detta har urholkat resultatens tillförlitlighet. Under 2021 gav regeringen SCB i uppdrag att utveckla datainsamlingen för undersökningen av Barn-ULF (S2021/04974). SCB genomförde en pilot-undersökning vars resultat redovisades våren 2022. Pilotundersökningen visade att en alternativ insamlingsmetod både ökade kvaliteten och möjligheten att beskriva och jämföra barns levnadsförhållanden, utan att kostnaderna efter implementeringen ökar. SCB får därför i uppdrag att påbörja förberedelserna inför insamlingen med den nya metoden under 2022. SCB ska senast den 31 mars 2024 lämna en redovisning av uppdraget till Socialdepartementet.
