# Uppdrag om informationsinsatser om elevers skydd mot diskriminering respektive kränkande behandling

Regeringen ger Diskrimineringsombudsmannen i uppdrag att genomföra särskilda informationsinsatser och ta fram ett lättillgängligt informationsmaterial till stöd för elever och vårdnadshavare.

Syftet med uppdraget är att samlat tillhandahålla och sprida information om barns och elevers skydd mot diskriminering enligt diskrimineringslagen (2008:567) och kränkande behandling enligt skollagen (2010:800). Informationsmaterialet ska särskilt belysa vart barn, elever, vårdnadshavare eller den eller de vuxna som tar ett föräldraansvar för eleven kan vända sig om ett barn eller en elev utsatts för diskriminering eller kränkande behandling.

Diskrimineringsombudsmannen ska i uppdragets genomförande samverka med Barn- och elevombudet vid Statens skolinspektion. Myndigheten ska i uppdraget ha dialog med Barnombudsmannen, Myndigheten för delaktighet och elevorganisationer.

Diskrimineringsombudsmannen ska lämna en slutrapport av uppdraget senast den 1 november 2023 till Regeringskansliet (Arbetsmarknadsdepartementet) med kopia till Barn- och elevombudet vid Statens skolinspektion.
