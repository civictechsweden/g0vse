# Uppdrag till Statens skolverk angående nationella råd för yrkesprogrammen

Regeringen uppdrar åt Statens skolverk att, i avvaktan på riksdagens beslut om utbudet av nationella yrkesprogram, inleda arbetet med att inrätta nationella råd, för de yrkesprogram som regeringen föreslagit i propositionen Högre krav och kvalitet i den nya gymnasieskolan (prop. 2008/09:199\). Efter riksdagens beslut om det nationella programutbudet ska de nationella råden för yrkesprogrammen utgöra permanenta forum för dialog mellan Skolverket och avnämarna kring yrkesutbildningens kvalitet, innehåll och utformning. Rådens arbete ska syfta till att göra utbildningssystemet mer flexibelt och lyhört för avnämarnas behov och initiativ från skolans huvudmän för att förbättra överensstämmelsen mellan yrkesutbildningens innehåll och efterfrågan på arbetsmarknaden. En viktig målsättning är att minska den starka könsuppdelningen som karaktäriserar dagens gymnasieskola.

Skolverket ska göra en första återrapportering av arbetet i de nationella råden för yrkesprogrammen senast den 4 oktober 2010\. Av återrapporteringen ska framgå

* på vilket sätt råden arbetat för att öka arbetsmarknadsrelevansen i yrkesutbildningen,
* hur arbetet i övrigt har bedrivits samt hur råden bemannats.

Därefter ska Skolverket årligen återrapportera resultatet av arbetet i de nationella programråden för yrkesutbildning.
