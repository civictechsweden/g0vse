# Uppdrag till Vetenskapsrådet att redovisa underlag för indikatorn vetenskaplig produktion och citering m.m.

Regeringsuppdrag

Regeringen uppdrar åt Vetenskapsrådet att ta fram nödvändiga underlag för beräkning av indikatorn vetenskaplig produktion och citering samt föreslå metoder för hur de två delarna kan sammanvägas. Underlaget ska användas för tilldelning av resurser för budgetåret 2010 avseende forskning och utbildning på forskarnivå till statliga universitet och högskolor, förutom de konstnärliga högskolorna och Försvarshögskolan. Chalmers tekniska högskola AB och Stiftelsen högskolan i Jönköping ska också ingå i underlaget.

Därutöver ska Vetenskapsrådet samla in det statistiska material som möjliggör framtida beräkningar av resurser samt utveckla modellen för beräkning av indikatorn vetenskaplig produktion och citering. Häri ingår att redovisa hur modellen har utarbetats och hur data har kvalitetssäkrats.

Vetenskapsrådet ska löpande informera Regeringskansliet (Utbildningsdepartementet) om detta arbete.
