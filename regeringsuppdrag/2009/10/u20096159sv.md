# Uppdrag att förbereda insatser med anledning av en planerad utökning av platser inom yrkesinriktad gymnasial vuxenutbildning

Statens skolverk får i uppdrag att, i avvaktan på riksdagens beslut om budgetpropositionen för 2010 som ska möjliggöra en utökad satsning på yrkesvux inklusive teoretiska kurser, förbereda följande.

Informationsinsatser till skolhuvudmän och andra intressenter om den föreslagna satsningen. Planeringsförutsättningarna är att minst 6 500 platser av de aviserade 10 000 nya platserna ska bestå av yrkesinriktade kurser.

Handläggning av ansökningar från enskilda kommuner eller kommuner i samverkan om deltagande i satsningen.

Handläggning av ansökningar med anledning av en särskild reglering inom yrkesvux avseende förarutbildningar. Planeringsförutsättningarna är att antalet utbildningsplatser ska motsvara antalet utbildningsplatser då utbildningarna bedrivits som påbyggnadsutbildningar.

Fastställande av nationella kursplaner för förarutbildningarna i samverkan med Transportstyrelsen.

Uppföljnings\- och utvärderingsinsatser som syftar till att Skolverket ska kunna redovisa kommenterad statistik för yrkesvux inklusive teoretiska kurser. En sådan redovisning ska omfatta deltagarnas bakgrund, sysselsättning före och efter deltagande i utbildningen samt hur deltagarna finansierar sina studier. Redovisningen ska också innehålla en analys av kommunernas insatser och verksamhet och en bedömning av den fortsatta utvecklingen. Avsikten är att redovisning ska lämnas halvårsvis till Regeringskansliet (Utbildningsdepartementet). För verksamhet avseende andra kalenderhalvåret är avsikten att redovisningen ska lämnas senast den 1 april påföljande år. För verksamhet avseende första kalenderhalvåret är avsikten att redovisningen ska lämnas senast den 1 oktober samma år.
