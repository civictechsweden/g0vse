# Uppdrag om uppdragsutbildning för vissa uppsagda personer inom fordonsindustrin

Skolverket ska uppdra åt kommuner inom Göteborgsregionens kommunalförbund, som erbjuder sig, att enligt lagen om uppdragsutbildning i vissa fall och förordningen om uppdragsutbildning inom det offentliga skolväsendet under 2009 och 2010 anordna utbildning som till sitt innehåll motsvarar yrkesvux. Utbildningen ska anordnas för personer som har blivit uppsagda från Volvo Cars AB och dess underleverantörer och som omfattas av Sveriges ansökan om medel från EGF. Skolverket ska vid genomförandet av uppdraget beakta att uppdragsutbildningen ska utformas så att de som deltar i utbildningen ska få ges betyg enligt bestämmelserna för komvux.

Uppdraget ska genomföras efter samråd med Arbetsförmedlingen och Rådet för Europeiska socialfonden i Sverige (Svenska ESF-rådet). Skolverket ska lämna dessa myndigheter den information som behövs för uppföljning och kontroll av projektet.

För uppdraget disponerar Skolverket 90 miljoner kronor under 2009 av det under utgiftsområde 14 för budgetåret 2009 uppförda anslaget 1:3 Kostnader för arbetsmarknadspolitiska program och insatser. Verket får disponera högst 500 000 kronor av medlen för förvaltningskostnader som uppstår i samband med uppdraget. Skolverket ska återkräva ersättning för uppdragsutbildning som inte kommer till stånd.

Skolverket ska redovisa hur uppdraget genomförs till Regeringskansliet (Utbildningsdepartementet och Arbetsmarknadsdepartementet) senast den 31 maj 2010.
