# Uppdrag att genomföra en kunskaps- och informationssatsning för att främja jämställdhet och motverka hot och våld i arbetslivet

Regeringen uppdrar åt Arbetsmiljöverket att genomföra en kunskaps- och informationssatsning för att främja jämställdhet och motverka hot och våld i arbetslivet.

Satsningen ska ge ökad kunskap om de miljöer och situationer där risker för hot och våld kan uppstå. De branscher och yrkesgrupper där risker för hot och våld är störst ska ges särskild uppmärksamhet. På så vis kan det skapas bättre förutsättningar för ett förebyggande arbete och riskerna för att utsättas för hot och våld på arbetsplatsen motverkas.

Arbetsmiljöverkets arbete ska inriktas både mot kunskapsuppbyggnad och ökad tillgänglighet av information och råd inom området.

Uppdraget ska genomföras under 2009 och 2010.
