# Uppdrag att utveckla en nationell referensram för kvalifikationer

Regeringen uppdrar åt Myndigheten för yrkeshögskolan att

* med utgångspunkt i Europaparlamentets och rådets rekommendation om den europeiska referensramen för kvalifikationer inom det livslånga lärandet (EQF), ta fram förslag till deskriptorer för en nationell referensram för kvalifikationer
* utforma deskriptorerna så att de täcker och kan tillämpas inom alla delar av det offentliga utbildningssystemet och medger möjlighet för aktörer utanför det offentliga utbildningssystemet att koppla sina kvalifikationer till referensramen,
* skapa en rådgivande arbetsgrupp i vilken Svenskt näringsliv, Företagarna, TCO, LO, SACO, Sveriges Kommuner och Landsting, Skolverket, Högskoleverket och Arbetsförmedlingen är representerade,
* samverka med Högskoleverket i frågor som rör den övergripande gemensamma referensramen för examina inom högre utbildning (European Qualification Framework EHEA) enligt Bolognaprocessen,
* säkerställa att förslagen är förankrade i olika avnämargrupper t.ex. branschråd och yrkesråd,
* ansvara för att fortlöpande rapportera om sitt arbete till och samverka med en av Utbildningsdepartementet utsedd referensgrupp,
* inhämta kunskap om hur motsvarande arbete utförts och vilka lösningar som valts i jämförbara länder som t.ex. Finland, Danmark, Belgien m.fl. samt ta till vara erfarenheter från olika europeiska samverkansprojekt inom området,
* delta i det nordiska samverkansprojektet som stöds av Nordiska ministerrådets (NMR) och Rådgivningsgruppen för det nordiska samarbetet om vuxnas lärandes (SVL), som avser insatser avseende fortsatt nordisk samverkan om implementering av EQF under 2010,
* verka för att resultatet av arbetet kan ligga till grund för ett beslut av regeringen om det nationella ramverket och dess kopplingar till EQF:s olika nivåer,
* lämna förslag på hur bedömningen av nivån på kvalifikationer utanför det offentliga utbildningssystemet ska göras i samband med att sådana kvalifikationer ska kopplas till den nationella referensramen, samt
* se till att begrepp, förkortningar och akronymer som kommer att användas i den nationella referensramen uppfyller språklagens (2009:600) krav.

Uppdraget ska löpande rapporteras till Utbildningsdepartementet och slutredovisas till regeringen (Utbildningsdepartementet) senast den 1 september 2010.
