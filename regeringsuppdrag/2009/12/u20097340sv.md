# Uppdrag till Folkbildningsrådet att genomföra förstärkta folkbildningsinsatser genom folkhögskolor och studieförbund om EU

Folkbildningsrådet får ta i anspråk medel för att genomföra förstärkta folkbildningsinsatser om EU. Insatserna ska genomföras genom folkhögskolor och studieförbund. Insatserna bör koncentreras till ett fåtal tydligt avgränsade projekt som bedöms ha särskilt goda förutsättningar att öka allmänhetens kunskap om EU och om de särskilda teman som anges nedan.
Insatserna ska omfatta perioden 2009\-2011\. För varje år ska ett eller flera teman vara vägledande för arbetets inriktning. Följande teman ska vara vägledande under 2010\.

* Varje svenskt val är också ett EU\-val. Det som händer i EU är av avgörande betydelse för Sverige. Över hälften av de beslut som fattas i landets kommuner och var femte svensk lag som stiftas av riksdagen har direkt koppling till EU. Hur påverkar besluten i EU dig som medborgare? Kopplingen EU \- Sveriges riksdag och regering \- kommunen. Hur synliggörs EU\-politiken i den svenska valrörelsen?
* Jobb och tillväxt \- EU:s kommande strategi för tillväxt och sysselsättning. Hur kan man på lokal och regional nivå i Sverige nå upp till målen i strategin? Hur påverkar EU:s insatser arbetet i Sverige med att stävja arbetslöshet och främja tillväxt och ekonomisk återhämtning? Hur kan vi bättre utnyttja rättigheterna på EU:s inre marknad att studera, leva och handla över gränserna?
* Efter FN:s klimatmöte i Köpenhamn: Hur kan det europeiska samarbetet bidra till att lösa klimatfrågan?

Folkbildningsrådet får rekvirera högst 5 000 000 kronor från Svenska institutet för europapolitiska studier för uppdragets genomförande under 2010\.
Folkbildningsrådet får använda högst tre procent av rekvirerade medel för att administrera satsningen.

Uppdraget ska redovisas till Regeringskansliet (Utbildningsdepartementet) i form av en rapport senast den 1 april 2012\. Av redovisningen ska framgå hur medlen använts.
