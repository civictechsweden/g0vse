# Uppdrag avseende gymnasieskolans teknikprogram

Regeringen uppdrar åt Statens skolverk att i sitt arbete med att förbereda de förändringar av gymnasieskolan som är beslutade av riksdagen i enlighet med förslagen i propositionen Högre krav och kvalitet i den nya gymnasieskolan (prop. 2008/09:199, bet. 2009/10:UbU3, rskr. 2009/10:8), utforma sina förslag avseende det nationella teknikprogrammet så att programmet kan utgöra en god grund för såväl fortsatta tekniska högskolestudier som för ett frivilligt fjärde tekniskt år i gymnasieskolan. Utbildningen ska efter ett fjärde år ge en tydlig yrkesinriktning, syfta till etablering på arbetsmarknaden och leda till en gymnasieingenjörsexamen. Skolverkets förslag till bl.a. examensmål, inriktningar och programfördjupning för teknikprogrammet ska utformas så att programmet i kombination med ett fjärde år leder till en efterfrågad kompetens inom olika sektorer av arbetsmarknaden.

Skolverket ska vidare utreda och lämna förslag till det huvudsakliga innehållet och utformningen av ett sådant fjärde år. Av utredningen ska framgå om det fjärde året bör erbjudas i form av ett antal olika profiler för att svara mot olika branschers behov samt de kostnader som kan förväntas för utbildningen. Skolverket ska även lämna förslag till utformningen av och kraven för gymnasieingenjörsexamen.

Uppdraget kompletterar det uppdrag (U2009/5688/G) som regeringen tidigare givit till Skolverket.
