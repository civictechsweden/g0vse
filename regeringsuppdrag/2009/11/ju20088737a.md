# Uppdrag till Ekobrottsmyndigheten att i samverkan med Åklagarmyndigheten, Rikspolisstyrelsen, Tullverket, Skatteverket och Kronofogdemyndigheten bilda en myndighetsgemensam nationell ...

Regeringen uppdrar åt Ekobrottsmyndigheten att i samverkan med Åklagarmyndigheten, Rikspolisstyrelsen, Tullverket, Skatteverket och Kronofogdemyndigheten bilda en myndighetsgemensam nationell specialistfunktion för brottsutbytesfrågor bestående av experter från de berörda myndigheterna.

Den nationella funktionen ska vara placerad vid Ekobrottsmyndigheten men kommer inte organisatoriskt att vara en del av någon myndighet.

Den nationella funktionen ska utgöra ett sådant stöd för den operativa verksamheten vid respektive myndighet att brottsutbytesfrågor kan handläggas effektivt utifrån en myndighetsgemensam strategi. Den nationella funktionen ska inte ha någon självständig operativ behörighet i enskilda ärenden. Detta innebär att det är av stor vikt att varje berörd myndighet även i fortsättningen säkerställer såväl egna utvecklingsinsatser som en god egen operativ förmåga på det aktuella området. Ekobrottsmyndighetens representant i funktionen ska ansvara för samordning av arbetet och för gemensam rapportering till respektive berörd myndighet.

I uppdraget ingår att analysera och beskriva vilken roll och vilka uppgifter respektive myndighet bör ha i det gemensamma arbetet med att spåra, säkra, återföra och förverka vinster av brott.

Bildandet av den nationella funktionen och genomförandet av uppdraget i övrigt ska ske inom befintliga ekonomiska ramar och med beaktande av kostnadseffektiva lösningar.

Uppdraget ska vara slutfört och redovisas av Ekobrottsmyndigheten till Regeringskansliet (Justitiedepartementet) senast den 31 maj 2010.

Ekobrottsmyndigheten ska i samverkan med övriga myndigheter som omfattas av detta uppdrag utvärdera verksamheten i den myndighetsgemensamma funktionen. Ekobrottsmyndigheten ska ge in utvärderingen till Regeringskansliet (Justitiedepartementet) senast den 31 maj 2012.
