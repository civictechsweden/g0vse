# Inrättande av en övervakningskommitté för programmet för lokalt ledd utveckling med stöd från social- och regionalfonden för programperioden 2014–2020

Regeringen beslutar att inrätta en övervakningskommitté för programmet för lokalt ledd utveckling med stöd från social\- och regionalfonden för programperioden 2014–2020\.


De organisationer som anges i bilagan erbjuds att ingå i kommittén.

Ansvarig statssekreterare ska vara ordförande i övervakningskommittén med ansvarig huvudman som ersättare.

Den förvaltande myndigheten, Statens jordbruksverk, ska bistå övervak­nings­kommittén med ett sekretariat. Sekretariatet ansvarar för organi­sationen av övervakningskommitténs sammanträden. I den rollen ingår att säkerställa en jämn könsfördelning bland kommitténs ledamöter.

## Bakgrund

Enligt Europaparlamentets och rådets förordning (EU) nr 1303/2013 av den 17 december 2013 om fastställande av gemensamma bestämmelser för Europeiska regionala utvecklingsfonden, Europeiska socialfonden, Sammanhållningsfonden, Europeiska jordbruksfonden för landsbygdsut­veckling och Europeiska havs\- och fiskerifonden, om fastställande av allmänna bestämmelser för Europeiska regionala utvecklingsfonden, Europeiska socialfonden, Sammanhållningsfonden och Europeiska havs\- och fiskerifonden samt om upphävande av rådets förordning (EG) nr 1083/2006, ska medlemsstaten inom tre månader från den dagen Euro­peiska kommissionen meddelar sitt beslut om att anta ett program, in­rätta en kommitté för att övervaka genomförandet av detta program.

Medlemsstaten ska besluta om vilka berörda myndigheter och andra parter som ska vara företrädda i en övervakningskommitté. Parterna ska i sin tur utse sina företrädare i övervakningskommittén enligt öppna förfa­randen.

Av förordningen framgår även att en övervakningskommitté, utöver representant för medlemstaten, ska vara sammansatt av följande parter:

* behöriga lokala och andra myndigheter,
* näringslivets och arbetsmarknadens organisationer, samt
* relevanta företrädare för civilsamhället.

Av förordningen framgår dessutom övervakningskommitténs uppgifter.

I huvudsak är det övervakningskommitténs uppgift att följa programgenomförandet och förvissa sig om att genomförandet är effektivt och av tillfredsställande kvalitet, samt att regelbundet se över hur långt pro­grammet kommit i att uppnå de specifika målen. I övervaknings­kom­mitténs uppgifter ingår även att godkänna den metod och de kriterier som används för att välja ut insatser samt eventuella förslag på ändringar till programmet. Kommittén ska även granska och godkänna de årliga genomförande­rapporterna samt programmets utvärderingsplan och kommunikations­strategi.

I övervakningskommitténs arbete ingår också att särskilt granska frågor som påverkar programmets resultat, framstegen när det gäller genomfö­randet av t.ex. utvärderingsplanen och uppföljningen av resultaten från utvärderingarna, genomförandet av kommunikationsstrategin, av större projekt och av gemensamma handlingsplaner. I arbetet ingår även att granska åtgärder för att främja jämställdhet, lika möjligheter och icke\-diskriminering, inklusive tillgänglighet för personer med funktionsned­sättningar samt åtgärder för att främja hållbar tillväxt.
