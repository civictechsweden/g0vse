# Uppdrag att ingå överenskommelse med Världshälsoorganisationen

Regeringen beslutar att ge Folkhälsomyndigheten i uppdrag att ingå en överenskommelse med Världshälsoorganisationen (WHO) om en sekundering av en expert till organisationen inom området antibiotikaresistens.

Överenskommelsen avser 2016 och ska vara ettårig med möjlighet till förlängning.

Folkhälsomyndigheten fick i regleringsbrevet för 2015 i uppdrag att ge stöd till Världshälsoorganisationen (WHO) i arbetet med att utveckla och genomföra den globala handlingsplanen (GAP) vad gäller utvecklingen av ett globalt resistensövervakningssystem.

Sverige har sedan 2012 sekunderat en expert till WHO för att stötta dem i arbetet med global resistensövervakning. Uppdraget har legat på Socialstyrelsen. I samband med att Folkhälsomyndigheten den 1 juli 2015 övertog vissa uppgifter från Socialstyrelsen är det Folkhälsomyndigheten som bör ansvara för att upprätta ett nytt kontrakt med WHO för att ersätta nuvarande expert.
