# Uppdrag att främja anställning av nyanlända i de gröna näringarna

Regeringen uppdrar åt Skogsstyrelsen att, i samverkan med Arbetsförmedlingen och Sveriges lantbruksuniversitet, genomföra ett pilotprojekt för att främja anställningar för nyanlända, med eller utan arbetsmarknadspolitiska stöd, i de gröna näringarna och naturvården.

Med utgångspunkt i sin unika kompetens ska myndigheterna sammanställa goda erfarenheter och identifiera hur olika myndigheter kan arbeta innovativt för att bidra till att nyanlända kommer i arbete.

Skogsstyrelsen får för pilotprojektet använda högst 6 000 000 kronor under 2016, med förbehåll för att riksdagen beviljar medel för ändamålet 2016. Kostnaderna ska belasta det under utgiftsområde 14 Arbetsmarknad och arbetsliv för 2016 uppförda anslaget 1:3 Kostnader för arbetsmarknadspolitiska program och insatser, anslagspost 4 Försöksverksamhet med sysselsättningsskapande åtgärder. Medlen utbetalas engångsvis efter rekvisition ställd till Kammarkollegiet. Rekvisition ska ske senast den 15 november 2016. Medel som inte utnyttjats ska återbetalas till Kammarkollegiet senast den 31 januari 2017. Vid samma tidpunkt ska Skogsstyrelsen lämna en ekonomisk redovisning över använda medel till Regeringskansliet (Näringsdepartementet). Rekvisition, eventuell återbetalning och redovisning ska hänvisa till det diarienummer som detta beslut har.

En delredovisning av uppdraget ska ske senast den 15 mars 2016. Slutredovisning ska göras senast den 31 januari 2017 till Regerings-kansliet (Näringsdepartementet).

## Ärendet

Det finns potential för ett stort antal nya jobb inom skogsbruket, jordbruket och trädgårdsnäringen. Det finns indikationer på kompetensförsörjningsproblem som oroar företrädare för såväl skogsbruket som jordbruket och trädgårdsbranschen. Det behövs därför nya vägar för att fylla den efterfrågan på arbetskraft som finns.

Nyanländas kompetens är en resurs, som kan tas till vara för det behov som finns i de gröna näringarna och naturvården. Inom ramen för arbetsmarknadspolitiken finns en rad verktyg som kan nyttjas för att underlätta vägen till arbete inom bl.a. de gröna näringarna. Det finns även ett etablerat, välfungerande samarbete mellan Arbetsförmedlingen och Skogsstyrelsen som kan ligga till grund för ett utvecklat, innovativt arbetssätt, i enlighet med målet för förvaltningspolitiken.

## Skälen för regeringens beslut

Myndigheter i Sverige har en unik kompetens, var och en inom sitt verksamhetsfält. I målet för förvaltningspolitiken noteras målet om en innovativ och samverkande statsförvaltning (prop. 2009/10:175). Genom ett sådant innovativt tänkande bör myndigheterna uppmärksamma sådana arbetsuppgifter, inom respektive verksamhetsområde, som kan ge lämpliga praktikplatser och jobb och därmed nya vägar för nyanlända att finna arbete i Sverige.

De människor som söker skydd i vårt land ska ges en god möjlighet att starta sitt nya liv och vara med och bidra till samhället. Arbete är den främsta nyckeln till etablering och integration i Sverige. Arbete ger möjligheter att utveckla språket, få kunskap om det svenska samhället och få ett utökat nätverk. Alla sektorer behöver bidra. I de gröna näringarna och naturvården finns potential att skapa vägar in på arbetsmarknaden, t.ex. genom praktik, och samtidigt möta de behov av utbildning och arbetskraft som finns.
