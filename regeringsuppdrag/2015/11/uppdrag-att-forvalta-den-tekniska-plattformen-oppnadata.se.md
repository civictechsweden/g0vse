# Uppdrag att förvalta den tekniska plattformen öppnadata.se

Regeringen uppdrar åt Verket för innovationssystem (Vinnova) att för­valta den plattform för förmedling av data som tillgängliggjorts för vidareutnyttjande, öppnadata.se.


I uppdraget ingår att ansvara för driften av plattformen. Vinnova ska också dokumentera vilka utvecklingsbehov som finns för att följa rele­vanta internationella standarder eller i övrigt tillgodose användarnas krav.

Vinnova ska dessutom lämna förslag på hur regeringen bäst kan främja näringslivsutveckling baserad på offentlig information, i synnerhet öppna data. I uppdraget ingår vidare att utreda om öppnadata.se kan samordnas med den Nationella tjänste\- och informations­utbyteskata­logen. ([http://tjanster.interoperabilitet.se](http://tjanster.interoperabilitet.se "http://tjanster.interoperabilitet.se"))

Uppdraget ska genomföras efter samråd med Riksarkivet, Statens jordsbruksverk, Stockholms universitets eGovlab, Sveriges Kommuner och Landsting (SKL) samt de nationella samverkansarenor som etable­rats för öppna data.

Uppdraget gäller till och med den 30 juni 2016\. En redovisning av upp­draget samt en redovisning av utgifter för genomförandet ska lämnas till Regeringskansliet (Näringsdepartementet) senast den 30 juni 2016\.

## Bakgrund

Regeringen uppdrog den 26 juli 2012 åt Vinnova att under perioden 2012–2014 utveckla en teknisk plattform för förmedling av data som till­gängliggjorts för vidareutnyttjande, samt att vidareutveckla plattformen under 2013 och 2014 (dnr N2012/03599/ITP). Uppdraget slutredovisa­des den 1 juli 2015\. Regeringen beslutade i december 2012 om strategin Med medborgaren i centrum som bl.a. satte upp målet om en öppnare förvaltning som stöttar innovation och delaktighet. Ett delmål var att det ska bli lättare att hitta och använda öppna data.

Myndigheter är sedan den 1 juli 2015 skyldiga att publicera förteckningar över vilka typer av handlingar som vanligen kan tillhandahållas elektro­niskt. Skyldigheten infördes genom en ändring i lagen (2010:566\) om vidareutnyttjande av handlingar från den offentliga förvaltningen. För­teckningarna i fråga ska göras tillgängliga elektroniskt och utan avgift. Riksarkivet har i arkivförordningen (1991:446\) bemyndigats att meddela närmare föreskrifter om innehållet i och utformningen av förteckning­arna.

## Skälen för regeringens beslut

Regeringen har i budgetpropositionen för 2016 uttalat att det är ange­läget att myndigheternas förteckningar över information som vanligen kan tillhandahållas elektroniskt kan nås via en samlad ingång, och att regeringen ska se över hur en sådan förvaltningsgemensam plattform
kan utformas (prop. 2015/16:1 utg.omr. 2\). Regeringen bedömer att den plattform som Vinnova utvecklat är väl anpassad för detta ändamål. Det är viktigt att driften av plattformen säkerställs på både kort och lång sikt.

Förutsättningarna för ett långsiktigt förvaltningsansvar för den färdig­utvecklade portalen har utretts av Riksarkivet, som en del av ett rege­ringsuppdrag den 9 april 2015 om att utreda vissa frågor med anknytning till regeringens mål om en öppnare förvaltning som stödjer innovation och delaktighet (dnr Fi2015/02025/SFÖ). Riksarkivets uppdrag redo­visades till Regeringskansliet (Finansdepartementet) den 25 juni 2015\. Riksarkivet föreslår att ansvaret för plattformen på sikt, liksom vissa andra frågor kopplade till vidareutnyttjande av information från den offentliga förvaltningen, ska ligga på Riksarkivet. Vinnova har i slutredo­visningen av sitt utvecklings­uppdrag anslutit sig till Riksarkivets förslag. Riksarkivet har dock bedömt att myndigheten inte kan ha en ändamåls­enlig organisation på plats förrän den 1 juli 2016\. Riksarkivet framhåller också att det för anslutande frågor, såsom exempelvis direkta åtgärder för att främja näringslivsutveckling baserad på öppna data, sannolikt finns bättre lämpade myndigheter än Riksarkivet.

Vinnova har t.o.m. juni 2015 utvecklat och ansvarat för plattformen. Myndigheten är därför bäst lämpad att fortsätta ansvara för plattformens förvaltning på kort sikt. Vinnova bör därför få i uppdrag att t.o.m. den 30 juni 2016 ansvara för den fortsatta förvaltningen av plattformen öppnadata.se, samt utreda vissa frågor.
