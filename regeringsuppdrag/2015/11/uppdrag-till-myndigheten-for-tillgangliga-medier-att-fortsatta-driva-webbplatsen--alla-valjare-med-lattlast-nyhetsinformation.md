# Uppdrag till Myndigheten för tillgängliga medier att fortsätta driva webbplatsen  ”Alla väljare” med lättläst nyhetsinformation

Regeringen uppdrar åt Myndigheten för tillgängliga medier (MTM) att under 2016 fortsätta driva webbplatsen ”Alla väljare” – www.allaväljare.se – med lättläst nyhetsinformation. Avsikten är att öka möjligheten för personer med lässvårigheter att tillgodogöra sig information och ta del av den politiska debatten under mellanvalsperioden.

En utgångspunkt för demokratipolitiken är att alla medborgare ges så likartade förutsättningar som möjligt att vara delaktiga i den demokratiska processen genom att följa politiska beslut och ta del av information om hur var och en kan vara med och påverka det politiska beslutfattandet. Ett av målen för regeringens funktionshinderspolitik är att samhället ska utformas så att människor med funktionsnedsättning blir fullt delaktiga i samhället.

Uppdraget ska redovisas till Regeringskansliet (Kulturdepartementet) senast den 4 november 2016.
