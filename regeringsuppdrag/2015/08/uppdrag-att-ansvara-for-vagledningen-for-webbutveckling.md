# Uppdrag att ansvara för vägledningen för webbutveckling

Regeringen uppdrar åt Post- och telestyrelsen (PTS) att ansvara för vägledningen för webbutveckling (f.d. 24-timmarsvägledningen).

Uppdraget ska finansieras med ett belopp om högst 4 500 000 kronor från det under utgiftsområde 22 Kommunikationer uppförda anslaget 2:2 Ersättning för särskilda tjänster till personer med funktionsnedsättning, anslagspost 1 Ersättning för särskilda tjänster för personer med funktionsnedsättning, vilket disponeras av PTS.

Uppdraget ska redovisas till Regeringskansliet (Näringsdepartemetet) senast den 31 december 2016.

## Skälen för regeringens beslut

Det it-politiska målet är att Sverige ska vara bäst i världen på att använda digitaliseringens möjligheter. Detta slogs fast den 29 september 2011 i strategin för it-politiken, It i människans tjänst – en digital agenda för Sverige (dnr N2011/342/ITP).

En strategisk utmaning för regeringen är att få offentliga e-tjänster och webbplatser mera tillgängliga och användbara. Det är av stor vikt att information på myndigheternas webbplatser och de digitala interaktionsmöjligheter som myndigheterna erbjuder är tillgängliga för alla, inklusive personer med funktionsnedsättning. Tillgängligheten blir allt viktigare då myndigheter kommunicerar digitalt med invånare och företag i allt högre utsträckning.

Riktlinjerna för arbetet med webbplatser inom offentlig sektor i Sverige har visat sig vara ett bra stöd i myndigheternas arbete med att tillgängliggöra webbplatser och e-tjänster. Det bedöms vara av vikt att riktlinjerna finns kvar även i framtiden, inte minst med anledning av förslaget till EU-direktiv om webbtillgänglighet som bl.a. även kommer att omfatta kommuner och landsting som kommer att ha ett stödbehov. Eftersom E-delegationen upphörde vid halvårsskiftet behöver något annat organ ta över ansvaret för vägledningen för officiella svenska webbriktlinjer. Det är lämpligt att PTS tar över detta ansvar.

## Bakgrund

E-delegationen (N Fi 2009:01), vars mandat löpte ut den 30 juni 2015, har bland annat haft i uppdrag att ansvara för vägledningen för riktlinjerna för webbutveckling. Vägledningen utgör riktlinjer för hur tillgängliga och användbara webbplatser skapas inom offentlig sektor. Det är av vikt att riktlinjerna anpassas till de digitala kanaler som myndigheterna använder för att kommunicera med invånare och företag.

Många myndigheter och offentliga aktörer använder riktlinjerna när de tillgängliggör sina verksamheter digitalt. Målet är att webben ska vara enkel att använda för alla. Vägledningen och riktlinjerna finns på webbplatsen  [www.webbriktlinjer.se](http://webbriktlinjer.se/ "webbriktlinjer.se").
