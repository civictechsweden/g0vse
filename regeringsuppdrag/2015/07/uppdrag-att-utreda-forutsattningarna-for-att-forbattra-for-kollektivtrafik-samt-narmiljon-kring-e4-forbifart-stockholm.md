# Uppdrag att utreda förutsättningarna för att förbättra för kollektivtrafik samt närmiljön kring E4 Förbifart Stockholm

## Kollektivtrafik

Regeringen uppdrar åt Trafikverket att utreda förutsättningarna för att förbättra för kollektivtrafik på E4 Förbifart Stockholm samt utveckla bytesmöjligheterna till angränsande kollektivtrafik längs E4 Förbifart Stockholms sträckning för att bidra till att knyta ihop södra och norra delarna av länet. Trafikverket ska inom ramen för uppdraget identifiera, analysera och utvärdera alternativa åtgärder för kollektivtrafiken som är möjliga att genomföra och som inte bedöms medföra negativ påverkan på framdriften av projekt E4 Förbifart Stockholm. Egna körfält för kollektivtrafiken i tunnelsystemet, anpassningar i ytvägnätet, signalstyrning samt snabbusslinjer är exempel på åtgärder som kan vara intressanta att utvärdera.

De alternativa åtgärderna ska särskilt analyseras med hänsyn till kostnader, utsläppseffekter, påverkan på övriga trafikflöden samt vilken effekt förslagen beräknas ha på det regionala målet om fördubblad andel kollektivtrafik av persontransporterna i Stockholmsregionen.

Därutöver ska Trafikverket i dialog med övriga berörda myndigheter och organisationer analysera i vilken mån genomförande av de olika åtgärderna faller under statligt, regionalt respektive kommunalt ansvar.

Uppdraget ska redovisas till Regeringskansliet (Näringsdepartementet) senast den 30 april 2016.

## Närmiljöproblem

Regeringen uppdrar åt Trafikverket att utreda förutsättningarna för att ytterligare reducera de närmiljöproblem i form av exempelvis buller och lokala luftföroreningar som förväntas bli följden vid anslutningspunkterna till E4 Förbifart Stockholm. En utgångspunkt för uppdraget är att framdriften av Förbifart Stockholm inte ska påverkas negativt. Alla eventuella åtgärder ska effekt- och kostnadsbedömas.

Uppdraget ska redovisas till Regeringskansliet (Näringsdepartementet) senast den 30 april 2016.
