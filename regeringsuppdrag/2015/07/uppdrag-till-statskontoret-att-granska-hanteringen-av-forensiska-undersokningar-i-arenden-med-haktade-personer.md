# Uppdrag till Statskontoret att granska hanteringen av forensiska undersökningar i ärenden med häktade personer

Regeringen ger Statskontoret i uppdrag att utreda om och i så fall hur hanteringen av forensiska undersökningar kan förändras i syfte att bidra till kortare häktningstider. I uppdraget ingår att granska beställningarna av forensiska undersökningar och att kartlägga handläggningstiderna för undersökningarna i förundersökningar där den misstänkte är häktad samt att analysera vilka faktorer som påverkar handläggningstiderna.

Vidare ska Statskontoret vid behov lämna förslag på åtgärder som kan bidra till kortare handläggningstider för forensiska undersökningar i ärenden med häktade personer. Statskontoret ska redogöra för konsekvenserna av de förslag som lämnas, inklusive konsekvenser för handläggningstiderna i andra ärenden och finansiella konsekvenser.

I arbetet ska Statskontoret föra dialog med Domstolsverket, Åklagarmyndigheten, Polismyndigheten inklusive Nationellt forensiskt centrum, Rättsmedicinalverket, Tullverket och Sveriges Advokatsamfund. Myndigheterna ska bistå med de underlag som krävs för att Statskontoret ska kunna utföra uppdraget. Statskontoret ska hålla Regeringskansliet (Justitiedepartementet) informerat under uppdragets genomförande. Uppdraget ska redovisas till Regeringskansliet (Justitiedepartementet) senast den 1 februari 2016\.

[Pressmeddelande: Regeringen lämnar tre uppdrag som syftar till att minska användningen av häktning och bryta isoleringen av häktade](/pressmeddelanden/2015/07/regeringen-lamnar-tre-uppdrag-som-syftar-till-att-minska-anvandningen-av-haktning-och-bryta-isoleringen-av-haktade/)
