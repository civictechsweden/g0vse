# Uppdrag till Socialstyrelsen att utarbeta stöd för socialtjänsten i ärenden som rör våldsbejakande extremism

Regeringen uppdrar åt Socialstyrelsen att utarbeta ett stöd för socialtjänstens arbete med flickor och pojkar, unga kvinnor och unga män som riskerar att involveras i eller som redan är involverade i våldsbejakande extremism.


Inom ramen för uppdraget ska Socialstyrelsen genomföra en kartläggning av socialtjänstens erfarenheter av problemet, till exempel utifrån orosanmälningar samt av de metoder som används för att få kontakt med och ge stöd och hjälp åt barn och unga i riskzonen för inblandning i våldsbejakande extremism och till deras anhöriga. Eftersom flertalet som ingår i dessa verksamheter är unga ska uppdraget koncentreras till socialtjänstens arbete med dem under 18 år samt unga vuxna. De ungas och de anhörigas egna erfarenheter och behov av stöd ska vara en utgångspunkt då stödet utformas.

Uppdraget ska redovisas till Regeringskansliet (Kulturdepartementet med kopia till Socialdepartementet) senast den 31 maj 2016\.
