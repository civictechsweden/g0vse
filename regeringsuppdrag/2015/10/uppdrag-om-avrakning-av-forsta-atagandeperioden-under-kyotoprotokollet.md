# Uppdrag om avräkning av första åtagandeperioden under Kyotoprotokollet

Regeringen uppdrar åt Statens energimyndighet (Energimyndigheten) att genomföra avräkningen av Kyotoprotokollets första åtagandeperiod i enlighet med regeringens bedömning i propositionen Godkännanden av Kyotoprotokollets andra åtagandeperiod (prop. 2014/15:81\).


Uppdraget innebär att Energimyndigheten ska

\- återlösa den mängd tilldelade utsläppsenheter (AAU) som krävs för att uppfylla återstående del av Sveriges åtagande för den första åtagandeperioden under Kyotoprotokollet,

\- annullera det överskott av AAU från den första åtagandeperioden som finns kvar efter återlösen,

\- annullera Sveriges innehav av sänkkrediter (RMU) från den första åtagandeperioden, och

\- genomföra de överföringar avseende åtagandeperioden 2008–2012 som följer av EU\-lagstiftning.

De olika överföringar i Sveriges register för utsläppsrätter som behövs ska vara genomförda av Energimyndigheten senast den 18 november 2015\.

## Bakgrund

Under perioden 2008–2012 minskade Sverige utsläppen av växthusgaser mer än vad som krävdes enligt åtagandet under Kyotoprotokollet till FN:s ramkonvention om klimatförändringar. Till följd av detta har Sverige ett överskott av tilldelade utsläppsenheter (AAU) från den första åtagandeperioden. Riksdagen beslutade den 18 december 2014 (prop. 2014/15:1 Utgiftsområde 20, bet. 2014/15:MJU1, rskr. 2014/15:87\) att bemyndiga regeringen att annullera det överskott av tilldelat utsläppsutrymme som Sverige förfogar över och som inte behövs för att uppfylla Sveriges åtagande under Kyotoprotokollets första åtagandeperiod. Regeringen redovisade det tillgängliga utsläppsutrymmet för perioden, i form av AAU samt övriga typer av Kyotoenheter i propositionen Godkännanden av Kyotoprotokollets andra åtagandeperiod (prop. 2014/15:81\).

I propositionen gjorde regeringen även bedömningen att endast AAU ska användas för att uppfylla den del av Sveriges åtagande som inte redan har fullgjorts genom överlämnanden av verksamhetsutövare inom EU:s handelssystem för utsläppsrätter (EU ETS), samt att resterande AAU och alla RMU från den första åtagandeperioden ska annulleras frivilligt. Riksdagen har behandlat propositionen (bet. 2014/15:MJU13, rskr. 2014/15:202\). Regeringen ger nu Energimyndigheten i uppdrag att genomföra avräkningen i enlighet med regeringens förslag i propositionen och riksdagens beslut.

Enligt FN:s process för avräkning av den första åtagandeperioden under Kyotoprotokollet ska återlösen för åtaganden vara gjorda innan den 18 november 2015 och det är lämpligt att den frivilliga annulleringen görs samtidigt som återlösen.

Bestämmelser som rör avräkning och annullering av Kyotoenheter från den första åtagandeperioden under Kyotoprotokollet finns även i EU\-lagstiftningen. Energimyndighetens uppdrag genom detta beslut omfattar därför också att genomföra de överföringar som behövs enligt denna. Även dessa överföringar ska vara genomförda senast den 18 november 2015\.
