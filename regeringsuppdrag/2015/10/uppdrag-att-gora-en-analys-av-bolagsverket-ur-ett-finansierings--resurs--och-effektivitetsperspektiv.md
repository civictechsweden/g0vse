# Uppdrag att göra en analys av Bolagsverket ur ett finansierings-, resurs- och effektivitetsperspektiv

Regeringen uppdrar åt Statskontoret att utföra en myndighetsanalys av Bolagsverket i enlighet med den modell för myndighetsanalys som Statskontoret redovisade till regeringen i december 2008\.


Analysen ska ha ett finansierings\-, resurs\- och effektivitetsperspektiv (dnr Fi2007/8016\). Statskontoret ska också göra en bedömning av hållbarheten över tiden för den nuvarande modellen för finansiering av Bolagsverket.

Myndighetsanalysen ska särskilt innehålla en redovisning av:

* hur Bolagsverket arbetar med att förenkla för företagen,
* hur Bolagsverket arbetar med och planerar för att digitalt ska vara och kunna vara förstahandsvalet i företagens kontakter med verket,
* hur Bolagsverket fullgör sitt ansvar för verksamheten enligt myndighetsförordningen (2007:515\) genom bl.a. formella och informella kontakter gentemot regeringen,
* omfattningen av egeninitierad verksamhet samt resursförbruk­ningen för denna,
* hur Bolagsverket arbetar och planerar för nöjda kunder, och
* faktorer av särskild betydelse för rättssäkerhet i verksamheten till exempel hantering av personuppgifter.

Bolagsverket ska bistå Statskontoret med de uppgifter som behövs för uppdragets genomförande.

Statskontoret ska hålla Regeringskansliet (Näringsdepartementet) informerat om uppdragets genomförande. Uppdraget ska redovisas i en rapport till Regeringskansliet (Näringsdepartementet) senast den 4 april 2016\.

## Skälen för regeringens beslut

En viktig förutsättning för regeringens styrning av myndigheterna är bl.a. de årliga myndighetsdialogerna och de underlag som tas fram inför dessa. Regeringen bedömer dock att dialogerna samt centrala underlag som årsredovisning och budgetunderlag från Bolagsverket behöver kompletteras med en djupare analys av Bolagsverkets verksamhet för att bredda regeringens bedömningsunderlag i syfte att utveckla styrningen av verket.

Bolagsverket bildades den 1 juli 2004 och verksamheten var i huvudsak inriktad på registrering av företag. I myndighetens uppdrag ingår också att tillgängliggöra informationen i registren för enskilda och företag. Bolagsverket står inför stora förändringar avseende bl.a. utvecklingen av sitt it\-system, e\-tjänster och uppdraget att vara teknisk hemvist för funktionen Uppgiftslämnarservice. Det är angeläget att Bolagsverket har en väl fungerande organisation samt att verksamheten bedrivs effektivt och med hög kvalitet.

Verket är avgiftsfinansierat förutom ett årligt anslag om 24 miljoner kr som ska täcka ersättning för likvidatorer, vissa associationsrättsliga ärenden samt förvaltning och utveckling av en teknisk infrastruktur för företagens uppgiftslämnande. Nuvarande generaldirektörs förordnande löper ut i april 2017\.
