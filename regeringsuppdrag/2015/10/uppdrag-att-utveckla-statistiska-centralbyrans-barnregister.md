# Uppdrag att utveckla Statistiska centralbyråns barnregister

Regeringen ger Statistiska centralbyrån (SCB) i uppdrag att under 2015–2016 utveckla barnregistret genom att använda det nya lägenhetsregistret som underlag till barnregistrets variabler när det gäller folkbokföring och hushållstyper.

SCB har under en lång period tagit fram det barnregister som används för att ta fram Barn- och familjestatistiken, där barns levnadssituation beskrivs ur olika perspektiv. Bland annat används uppgifter från registret för MAX18 – det uppföljningssystem som Barnombudsmannen driver på uppdrag av regeringen. Mycket av den statistik som produceras av SCB vad gäller barn och familj kommer från barnregistret.

En känd brist i registret är att antalet barn med en ensamstående förälder överskattas, medan antalet barn med sammanboende föräldrar/barn i ombildade familjer underskattas. Detta beror på att sammanboende par som varken är gifta eller har gemensamma barn inte kunnat kopplas samman i statistiken. Det ger därmed felaktigt underlag för vissa barn och deras familjer när det gäller främst inkomst och hushållskonstellation. Det påverkar naturligtvis möjligheten att följa barnhushållen fördelningspolitiskt liksom den ekonomiska standarden för samma hushåll.

Uppdraget ska genomföras enligt SCB:s förstudie Utveckling av SCB:s barnregister och ska rapporteras till Regeringskansliet (Socialdepartementet) senast den 31 maj 2016.
