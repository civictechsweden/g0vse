# Uppdrag till Migrationsverket att uppföra och förvalta tillfälliga asylboenden

Regeringen uppdrar åt Migrationsverket att, med stöd av Myndigheten för samhällsskydd och beredskap (MSB), Fortifikationsverket och länsstyrelserna, uppföra och förvalta tillfälliga asylboenden i form av tält, utifrån den totala brist på boendeplatser och det behov av sådana som Migrationsverket bedömer finnas.


I uppdraget ingår att:

* samråda med MSB om omfattningen och karaktären av de tillfälliga asylboendena och andra frågor som rör uppförandet av boendena,
* utarbeta en plan för att överta ansvaret för förvaltningen av de tillfälliga asylboendena från MSB senast sex månader efter respektive driftstart,
* verkställa ett övertagande av förvaltningen inom den angivna tiden, och
* utarbeta en plan för avveckling av de tillfälliga asylboendena.

Migrationsverket kan, om verket bedömer det lämpligt, träffa avtal med någon annan myndighet om att den myndigheten ska förvalta de tillfälliga asylboendena för verkets räkning. Om en sådan lösning skulle förutsätta regeringsbeslut ska Migrationsverket skyndsamt anmäla behovet av detta till regeringen. Detsamma gäller om uppdraget i övrigt medför behov av ytterligare regeringsbeslut.

Vid utförandet av uppdraget ska i enlighet med 1 kap. 3 § budgetlagen (2011:203\) hög effektivitet eftersträvas och god hushållning iakttas.

Innan avtal om inköp av tält ingås ska Migrationsverket sammanställa en beräkning av kostnaderna för dessa och inhämta regeringens godkännande av denna. Innan avtal om nyttjande av viss mark ingås ska Migrationsverket upprätta en ekonomisk plan för det aktuella projektet och inhämta regeringens godkännande av denna.

[Pressmeddelande: Regeringen presenterar åtgärder för asylsökandes boende och skolgång](/pressmeddelanden/2015/10/regeringen-presenterar-atgarder-for-asylsokandes-boende-och-skolgang/)
