# Uppdrag om skyldighet att anmäla vissa växtskadegörare

Regeringen uppdrar åt Statens jordbruksverk (Jordbruksverket) att göra en konsekvensutredning avseende det nya regelverket om skyldighet att anmäla konstaterad eller misstänkt förekomst av vissa växtskadegörare.


Konsekvensutredningen ska genomföras i enlighet med förordningen (2007:1244\) om konsekvensutredning vid regelgivning. Utredningen ska ange vilka som omfattas av den nuvarande respektive den utvidgade anmälningsplikten. Den ska också ange i vilken utsträckning yrkesmässiga aktörer och privatpersoner kan förväntas få vetskap om eller kunna ha orsak att hysa misstanke om skadegörarare som utlöser anmälningsplikt. Eventuella konsekvenser för länsstyrelsen ska beskrivas.

Regeringen uppdrar också åt Jordbruksverket att lämna förslag till hur en ny bestämmelse om anmälningsskyldighet bör utformas i växtskydds­lagen (1972:318\) samt att se över och vid behov föreslå ändringar i den straffbestämmelse som är kopplad till anmälningsplikten. Författnings­förslag ska lämnas.

Översynen av straffbestämmelsen ska innehålla en analys av om det finns behov av att sanktionera underlåtelse att fullgöra anmälningsplikten, vilka alternativ som finns till straffsanktion, om straffsanktion bedöms vara lämplig, hur straffskalan bör vara utformad samt om det är lämpligt att differentiera eventuella sanktionsbestämmelser för olika kategorier av aktörer, till exempel genom att undanta privatpersoner från det straffrättsliga området. Analysen vad gäller straffbestämmelsen ska belysa eventuella konsekvenser för domstolar, åklagare, polis och andra berörda myndigheter.

Jordbruksverket ska beakta eventuella ändringar av anmälningsplikten i EU\-rättsakter som påverkar det regelverk som ska börja tillämpas den 1 januari 2017\.

Uppdraget ska redovisas till Regeringskansliet (Näringsdepartementet) senast den 15 januari 2016\.

## Skälen för regeringens beslut

I 4 § växtskyddslagen finns en skyldighet att genast anmäla vissa växtskadegörare för den som har anledning att anta att sådana växtskadegörare angripit växt eller växtodling på mark som han äger eller brukar eller växter eller växtprodukter i lager som han innehar för försäljning till andra än konsumenter. Av Jordbruksverkets föreskrifter framgår vilka växtskadegörare som är anmälningspliktiga. Enligt 10 § första stycket 1 växtskyddslagen kan den som uppsåtligen eller av oaktsamhet inte uppfyller anmälningsskyldigheten dömas till böter.

Genom Europaparlamentets och rådets förordning (EU) nr 652/2014 har det införts en ny bestämmelse (artikel 15a) om anmälningsplikt av växtskadegörare i rådets direktiv 2000/29/EG. Regeln ska tillämpas från och med den 1 januari 2017\. Syftet med det ändrade anmälningskravet är att förbättra möjligheten att upptäcka nya och allvarliga växtskadegörare i ett tidigt skede.

Enligt den nya bestämmelsen ska medlemsstaterna föreskriva att varje person som får vetskap om eller har orsak att misstänka förekomst av en av de skadegörare som förtecknas i bilaga I eller bilaga II till direktivet, eller en skadegörare som omfattas av en åtgärd som avses i artikel 16\.2 eller 16\.3 i direktivet, skriftligen ska underrätta den behöriga myndig­heten inom tio kalenderdagar och, om den behöriga myndigheten så kräver, lämna information som han eller hon förfogar över.

Mot bakgrund av det ändrade EU\-regelverket anser regeringen att det finns behov av att ändra växtskyddslagen och att det som grund för dessa ändringar bör göras en konsekvensutredning.

Sedan antagandet av Europaparlamentets och rådets förordning (EU) nr 652/2014 har diskussionen om krav på anmälningsplikt fortsatt inom ramen för förhandlingarna om kommissionens förslag till förordning om skyddsåtgärder mot växtskadegörare. Detta innebär att ytterligare ändringar i regelverket av betydelse för bestämmelser om anmälningsplikt i växtskyddslagen kan bli aktuella före den 1 januari 2017\.
