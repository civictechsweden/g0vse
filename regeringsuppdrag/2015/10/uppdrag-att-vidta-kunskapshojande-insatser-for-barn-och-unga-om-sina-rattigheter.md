# Uppdrag att vidta kunskapshöjande insatser för barn och unga om sina rättigheter

Regeringen ger Barnombudsmannen i uppdrag att under 2015–2018 vidta kunskapshöjande insatser för barn och unga om sina rättigheter enligt FN:s konvention om barnets rättigheter (barnkonventionen) och vad de innebär i praktiken både inom skolan och inom andra områden.

Enligt barnkonventionen har staterna en skyldighet att genom lämpliga och aktiva åtgärder göra konventionens bestämmelser och principer allmänt kända bland såväl vuxna som barn.

De kunskapshöjande insatserna ska omfatta förskolan, förskoleklassen, grundskolan och motsvarande skolformer, fritidshemmet, gymnasieskolan samt gymnasiesärskolan.

Alla barn ska i enlighet med artikel 2 i barnkonventionen, kunna ta del av sina rättigheter på jämlika villkor utan åtskillnad av något slag, oavsett till exempel kön, etnicitet, språk, religion, funktionsnedsättning eller bakgrund. Kunskapshöjande insatser kring barnets rättigheter ska därför genomföras utifrån ett tydligt mångfalds- och jämställdhetsperspektiv. I det ingår att utforma och genomföra insatser så att de blir tillgängliga för alla barn, inklusive barn med funktionsnedsättning och barn som ännu inte fullt ut har kunskap i det svenska språket.

Barnombudsmannen ska för detta ändamål skapa en portal med information, färdiga lektionsupplägg och lärarhandledning för att underlätta skolans undervisning om barnets rättigheter.

Uppdraget ska delredovisas till Regeringskansliet (Socialdepartementet) årligen senast den 1 mars och slutredovisas senast den 1 december 2018.
