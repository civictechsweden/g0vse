# Uppdrag avseende ledning, styrning och uppföljning inom Arbetsförmedlingen

Regeringen uppdrar åt Statskontoret att analysera och lämna förslag avseende utvecklingen av Arbetsförmedlingens interna ledning, styrning och uppföljning.

Statskontoret ska analysera:

* ändamålsenligheten i Arbetsförmedlingens interna ledning, styrning och uppföljning,
* vilka utvecklingsbehov som finns inom Arbetsförmedlingens interna ledning, styrning och uppföljning, samt
* möjligheter och risker i Arbetsförmedlingens pågående förändringsarbete i dessa frågor.

Statskontoret ska vid behov föreslå åtgärder som regeringen eller Arbetsförmedlingen bör vidta för att förbättra förutsättningarna för en väl fungerande intern ledning, styrning och uppföljning.

Statskontoret ska löpande hålla Regeringskansliet (Arbetsmarknadsdepartementet) informerat om hur arbetet fortskrider och uppdraget ska redovisas senast den 29 februari 2016.
