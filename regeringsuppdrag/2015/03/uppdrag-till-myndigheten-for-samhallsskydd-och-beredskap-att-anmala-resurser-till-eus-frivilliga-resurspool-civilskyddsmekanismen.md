# Uppdrag till Myndigheten för samhällsskydd och beredskap att anmäla resurser till EU:s frivilliga resurspool (civilskyddsmekanismen)

### Regeringens beslut

Myndigheten för samhällsskydd och beredskap (MSB) uppdras att för Sveriges räkning anmäla följande insatskapaciteter till den europeiska insatskapaciteten vid nödsituationer (EERC, frivilliga resurspoolen):

* Översvämningsbarriärer
* Högkapacitetspumpar
* Teknisk stödfunktion (Technical Assistance and Support Team)
* IT\-stöd (ICT Helpdesk)
* Medeltung urban sök och räddning (Medium Urban Search and Rescue)
* Tält
* Strandnära oljesanering

För de insatskapaciteter som anmäls in ska myndigheten vidta nödvändiga åtgärder för registrering i form av certifiering och anpassning med mera. En förutsättning för anmälan av svensk insatskapacitet i frivilliga resurspoolen är att eventuella utgifter som kan uppstå som ett led i registreringen samt för att hålla svensk insatskapacitet i beredskap finansieras inom myndighetens befintliga anslag.

Myndigheten för samhällsskydd och beredskap ska rapportera hur uppdraget genomförts till Regeringskansliet (Justitiedepartementet) senast den 15 november 2015\.
