# Uppdrag att analysera EU-förordningen om elektronisk identifiering och betrodda tjänster

E\-legitimationsnämnden och Post\- och telestyrelsen ska bistå Regeringskansliet (Näringsdepartementet) i framtagandet av svenska ståndpunkter och andra förhandlingsunderlag samt medverka i det arbete som bedrivs av EU\-kommissionen inom ramen för genomförandet av eIDAS\-förordningen. E\-legitimationsnämnden och Post\- och telestyrelsen ska analysera och redovisa konsekvenser i de fall de frivilliga genomförandeakter som tas upp i eIDAS\-förordningen inte tas fram inom ramen för det pågående arbetet i EU\-kommissionen.

Genomförandet av eIDAS\-förordningen består av akter för elektronisk identifiering och akter för betrodda tjänster. Inom uppdraget har E\-legitimationsnämnden huvudansvar för e\-legitimation och Post\- och telestyrelsen huvudansvar för betrodda tjänster.

E\-legitimationsnämnden ska också utreda och föreslå hur en lösning för gränsöverskridande elektronisk identifiering och underskrift kan utformas och erbjudas svenska intressenter i olika situationer, t.ex. privat, i tjänsten, för svenskar bosatta utomlands samt för företag, myndigheter och andra organisationer med gränsöverskridande verksamhet.

E\-legitimationsnämnden ska vidare analysera konsekvenser av de krav som ställs i eIDAS\-förordningen när det gäller personer som uppvisar en inom EU godkänd e\-legitimation vid användning av svenska offentliga myndigheters elektroniska tjänster som kräver elektronisk identifiering. Det ingår även att utreda och föreslå lösningar.

Uppdraget ska utföras i samråd med Försvarets materielverk, Försvarets radioanstalt, Försvarsmakten/MUST, Försäkringskassan, Myndigheten för samhällsskydd och beredskap, Polismyndigheten, Skatteverket, Styrelsen för ackreditering och teknisk kontroll Säkerhetspolisen, Tillväxtverket, och andra relevanta myndigheter samt med Sveriges Kommuner och Landsting. E\-legitimationsnämnden ska vid uppdragets genomförande även inhämta synpunkter från Bolagsverket.

E\-legitimationsnämnden och Post\- och telestyrelsen ska löpande avrapportera uppdraget till Regeringskansliet (Näringsdepartementet).

Uppdraget ska slutredovisas med en sammanfattning av genomförda aktiviteter till Regeringskansliet (Näringsdepartementet) senast den 31 december 2015\.
