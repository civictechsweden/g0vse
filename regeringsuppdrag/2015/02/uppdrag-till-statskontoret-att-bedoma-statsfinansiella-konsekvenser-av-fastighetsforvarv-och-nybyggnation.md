# Uppdrag till Statskontoret att bedöma statsfinansiella konsekvenser av fastighetsförvärv och nybyggnation

Syftet med uppdraget är bland annat att bedöma nya lösningar för att minska de stora kostnader som i dag är förknippade med tillfälligt anläggningsboende i samband med ett ökat antal asylsökande.

I uppdraget ingår:

* Att bedöma om det är långsiktigt kostnadseffektivt för staten genom statligt bolag eller myndighet att förvärva fastigheter och genom ny\- eller ombyggnad eller genom upphandling av flyttbara moduler skapa bostäder för asylsökande. Även juridiska och praktiska möjligheter ska bedömas. Kostnaderna ska bedömas mot Migrationsverkets kostnader för att över tid hyra tillfälliga boenden. Problem och risker som kan vara förknippade med ett eventuellt ökat långsiktigt statligt åtagande på fastighetsområdet, särskilt i det fall antalet asylsökande skulle minska kraftigt ska belysas och bedömas.
* I det fall analysen identifierar kostnadseffektiva alternativ ska Statskontoret beskriva hur staten på lämpligast sätt kan genomföra dessa, inklusive lämplig organisation.
* Att inventera befintligt statligt fastighetsbestånd som kan användas av Migrationsverket för asylboende.

Statskontoret ska hålla Regeringskansliet (Justitiedepartementet) informerat under uppdragets genomförande. Uppdraget ska redovisas i en promemoria till Regeringskansliet (Justitiedepartementet) senast den 31 maj 2015\.
