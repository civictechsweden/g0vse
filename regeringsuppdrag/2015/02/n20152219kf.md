# Uppdrag att sammanställa internationella erfarenheter av offentliga finansieringsinsatser för små och medelstora företag

Regeringen uppdrar åt Myndigheten för tillväxtpolitiska utvärderingar och analyser (Tillväxtanalys) att göra en sammanställning av insats, resultat och effekter av ett antal internationella exempel på offentliga finansieringsinsatser till små och medelstora företag. Sammanställningen ska omfatta satsningar riktade mot olika branscher och såväl nationella insatser som insatser riktade till vissa geografiska områden. Erfarenheterna och resultaten från de redovisade exemplen ska vara relevanta ur ett svenskt perspektiv.

De redovisade resultaten ska grundas på genomförda utvärderingar eller andra systematiska granskningar. Respektive redovisad insats ska i termer av volym sättas i relation till landets storlek, övriga offentliga insatser inom respektive land och andra aspekter som bedöms relevanta. Insatserna som redovisas ska inte enbart avgränsas till riskkapital utan ska även omfatta insatser som rör t.ex. lånefinansiering samt kreditgarantier. Man ska också visa om insatsen varit marknadskompletterande eller ej.

Uppdraget ska genomföras i dialog med Regeringskansliet (Näringsdepartementet). Resultatet av uppdraget ska redovisas till Regeringskansliet (Näringsdepartementet) senast den 1 juni 2015\.
