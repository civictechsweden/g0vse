# Uppdrag att fördjupa arbetet med jämförelser av it-kostnader och att kartlägga it-projekt med hög risk

Regeringen uppdrar åt Ekonomistyrningsverket (ESV) att i enlighet med vad som anges under rubriken Närmare om uppdraget fördjupa arbetet med jämförelser av de statliga myndigheternas it-kostnader, inhämta information om vilka strategiska it-projekt som bedrivs och som kan bedömas ha en högre risk, samt utarbeta förslag till hur mätning och rapportering av de statliga myndigheternas it-användning kan utvecklas och hur statsförvaltningens digitalisering kan följas upp.

Arbetet ska på sikt bidra till ett lärande för berörda myndigheter.

Uppdraget ska rapporteras till Regeringskansliet (Näringsdepartementet) senast den 31 maj, den 30 oktober och den 31 december 2015 i enlighet med vad som anges under rubriken Närmare om uppdraget.
