# Uppdrag att ta fram förslag till stärkt stöd för havsbaserad vindkraft

Regeringen uppdrar åt Statens energimyndighet att ta fram förslag på hur ett förstärkt stöd till havsbaserad vindkraft kan utformas.

I uppdraget ingår att analysera olika former av stöd såsom exempelvis upphandling (utlysning), investeringsstöd, marknadsintroduktions- och demonstrationsstöd, finansiering av elanslutningen m.m. I uppdraget ingår även att utreda om det är samhällsekonomiskt motiverat att differentiera stöd för att reducera marknadsmisslyckanden som inte påverkas av prissignaler. Stödet ska utformas så att det ligger utanför elcertifikatsystemet och är förenligt med EU:s statsstödsregler. De olika stödformernas för- och nackdelar ska analyseras, bl.a. utifrån samhällsekonomisk effektivitet, samt konsekvenserna av stödet för de som berörs. För det fallet att andra myndigheter berörs av förslagen ska Statens energimyndighet samråda med dessa myndigheter. Uppdraget ska redovisas till Regeringskansliet (Miljö- och energidepartementet) senast den 1 juni 2015.
