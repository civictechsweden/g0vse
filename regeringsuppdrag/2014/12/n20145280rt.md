# Inrättande av regional kontaktpunkt och en regional rådgivande grupp för EU:s territoriella samarbetsprogram Norra Periferin och Arktis 2014–2020

Regeringen beslutar att inrätta en regional kontaktpunkt och en regional rådgivande grupp i enlighet med samarbetsprogrammet för Norra Periferin och Arktis (NPA) 2014–2020. Regeringen erbjuder regionalt utvecklingsansvariga aktörer i berörda län att utse ledamöter i den regionala rådgivande gruppen och att utse en organisation att fungera som regional kontaktpunkt. Samverkansorganet i Västerbottens län erbjuds att ansvara för att samordna processen.

De regionalt tillväxtansvariga ska utse ledamöter i den regionala rådgivande gruppen, utse en regional kontaktpunkt och utarbeta former för arbetet under programperioden. Den rådgivande gruppens sammansättning och arbetsformer ska säkerställa programmets förankring i genomförandet av den regionala tillväxtpolitiken, att relevanta erfarenheter för bedömningar av internationella projekt finns och att synergier med andra EU-program tas tillvara. Samverkansorganet i Västerbottens län ska senast den 15 februari 2015 skriftligen informera Regeringskansliet (Näringsdepartementet) om utsedda ledamöter i den rådgivande gruppen, om vilken organisation som ska fungera som kontaktpunkt samt arbetsformer som sammantaget säkerställer ett genomförande enligt krav i uppdraget.
