# Inrättande av nationell kontaktpunkt och subkommitté för EU:s territoriella samarbetsprogram för Nordsjöregionen 2014–2020

Regeringen beslutar att inrätta en nationell kontaktpunkt och en sub\-kommitté i enlighet med samarbetsprogrammet för Nordsjöregionen för perioden 2014–2020\. Regeringen erbjuder regionalt utvecklingsansvariga aktörer i berörda län att utse ledamöter i subkommittén och att utse en organisation att fungera som regional kontaktpunkt. Västra Götalands läns landsting erbjuds att samordna processen.

De regionalt tillväxtansvariga ska utse ledamöter i subkommittén, ska utse en regional kontaktpunkt och ska utarbeta former för arbetet under programperioden. Subkommitténs sammansättning och arbetsformer ska säkerställa programmets förankring i genomförandet av den regionala tillväxtpolitiken, att relevanta erfarenheter för bedömningar av internationella projekt finns och att synergier med andra EU\-program tas tillvara. Västra Götalands läns landsting ska senast den 15 februari 2015 skriftligen informera Regeringskansliet (Näringsdepartementet) om utsedda ledamöter i subkommittén, om vilken organisation som ska fungera som kontaktpunkt samt arbetsformer som sammantaget säkerställer ett genomförande enligt krav i uppdraget.
