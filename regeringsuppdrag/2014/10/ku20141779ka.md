# Uppdrag till Riksarkivet att utreda förvaringen av överlämnade handlingar

Regeringen uppdrar åt Riksarkivet att utreda förvaringen av allmänna handlingar som har överlämnats till enskilda organ från statliga myndigheter enligt lagen (1994:1383\) om överlämnande av allmänna handlingar till andra organ än myndigheter för förvaring (överlämnandelagen).

Bakgrund
Överlämnandelagen trädde i kraft den 1 januari 1995\. Sedan dess har statliga myndigheter som har fått regeringens tillstånd att överlämna allmänna handlingar och de enskilda organ som förvarar handlingarna förtecknats i en bilaga till förordningen (1994:1495\) om överlämnande av allmänna handlingar till andra organ än myndigheter för förvaring (överlämnandeförordningen). I dag finns 41 statliga myndigheter och 111 enskilda organ upptagna i bilagan.
