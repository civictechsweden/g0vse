# Uppdrag till Konjunkturinstitutet avseende utvärdering av stöd för yrkesintroduktionsanställningar

Regeringen uppdrar åt Konjunkturinstitutet att utvärdera effekterna av stödet för yrkesintroduktionsanställningar.

Konjunkturinstitutet ska fokusera på att analysera effekterna på lönebildning och sysselsättning av stödet till yrkesintroduktionsanställningar ur ett aggregerat perspektiv. I bedömningen av effekter på sysselsättningen ska hänsyn tas till dödvikts- och undanträngningseffekter.

### Ärendet

Avgörande steg för nya och bredare vägar till jobb för unga har tagits inom ramen för trepartssamtalen mellan regeringen och arbetsmarknadens parter.

Parterna har inom ett antal avtalsområden tecknat s.k. yrkesintroduktionsavtal i syfte att underlätta ungas övergång från skola till arbetsliv och säkerställa arbetsgivarnas långsiktiga kompetensförsörjning.

Regeringen bedömer att yrkesintroduktionsanställningar har potential att väsentligt bidra till att underlätta arbetsmarknadsinträdet för unga och därigenom minska ungdomsarbetslösheten.

För att stimulera till anställning av unga på basis av yrkesintroduktionsavtal har ett ekonomiskt stöd till arbetsgivare införts fr.o.m. den 15 januari 2014. Stödet består av en lönesubvention och ett ekonomiskt handledarstöd.
