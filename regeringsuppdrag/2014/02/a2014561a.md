# Uppdrag till Institutet för arbetsmarknads- och utbildningspolitisk utvärdering avseende utvärdering av stöd för yrkesintroduktionsanställningar

Regeringen uppdrar åt Institutet för arbetsmarknads- och utbildningspolitisk utvärdering (IFAU) att utvärdera effekterna av stödet för yrkesintroduktionsanställningar.

IFAU ska fokusera på att, med utgångspunkt i individdata, analysera arbetsgivarnas rekryteringsbeteende och effekterna på lönestrukturerna inom de områden där yrkesintroduktionsavtal har slutits, i syfte att öka kunskapen om hur stödet för yrkesintroduktionsanställningar påverkar jobbchanserna för olika grupper inom de berörda avtalsområdena.

### Ärendet

Avgörande steg för nya och bredare vägar till jobb för unga har tagits inom ramen för trepartssamtalen mellan regeringen och arbetsmarknadens parter.

Parterna har inom ett antal avtalsområden tecknat s.k. yrkesintroduktionsavtal i syfte att underlätta ungas övergång från skola till arbetsliv och säkerställa arbetsgivarnas långsiktiga kompetensförsörjning.

Regeringen bedömer att yrkesintroduktionsanställningar har potential att väsentligt bidra till att underlätta arbetsmarknadsinträdet för unga och därigenom minska ungdomsarbetslösheten.

För att stimulera till anställning av unga på basis av yrkesintroduktionsavtal har ett ekonomiskt stöd till arbetsgivare införts fr.o.m. den 15 januari 2014. Stödet består av en lönesubvention och ett ekonomiskt handledarstöd.
