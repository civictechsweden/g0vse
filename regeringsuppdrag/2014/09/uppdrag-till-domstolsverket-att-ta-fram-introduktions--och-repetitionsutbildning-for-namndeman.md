# Uppdrag till Domstolsverket att ta fram introduktions- och repetitionsutbildning för nämndemän

Regeringen uppdrar åt Domstolsverket att ta fram en introduktionsutbildning och en repetitionsutbildning att användas vid obligatorisk utbildning av nämndemän. Utbildningarna ska syfta till att höja kompetensen hos nämndemän för uppdraget som lekmannadomare.

Det i dag befintliga utbildningsmaterialet för introduktionsutbildning är till sitt innehåll ägnat att ge nämndemännen en grundläggande utbildning för sitt uppdrag. Materialet ska vid behov uppdateras och kompletteras. Domstolsverket ska också ta fram utbildningsmaterial för en repetitionsutbildning. Denna utbildning ska rikta sig till omvalda nämndemän. Syftet med repetitionsutbildningen är att omvalda nämndemän ska upprätthålla en god kunskapsnivå vad gäller för tjänstgöringen centrala ämnesområden.

I utbildningsmaterialet ska särskilt uppmärksammas frågor om offentlighet och sekretess, jäv samt ett etiskt hållbart förhållningssätt inom ramen för uppdraget som nämndeman. Det ska också tydligt framgå att nämndemannauppdraget inte är ett politiskt uppdrag. För att introduktionsutbildning och repetitionsutbildning ska kunna ges på ett flexibelt sätt bör utbildningarna kompletteras med e\-utbildning samt annat digitalt material som bedöms lämpligt.

Regeringen har för avsikt att införa krav på obligatorisk utbildning för nämndemän som väljs under 2015 och som börjar tjänstgöra den 1 januari 2016\. Utbildningsmaterialet ska därför finnas tillgängligt för domstolarna så att utbildning kan anordnas i god tid före detta datum. Samtliga nämndemän som väljs under 2015, det vill säga även omvalda nämndemän, ska genomgå introduktionsutbildning innan tjänstgöringen påbörjas. Domstolsverket ska vid fullgörande av uppdraget samråda med domstolarna och Nämndemännens riksförbund.

Uppdraget ska genomföras inom befintliga anslagsramar och redovisas till regeringen (Justitiedepartementet) senast den 1 mars 2016\.
