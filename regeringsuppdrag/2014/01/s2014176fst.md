# Uppdrag angående kriterier avseende fordons egenskaper m.m. gällande bilstöd

Regeringen beslutar att ge Trafikverket och Transportstyrelsen i uppdrag att gemensamt ta fram kriterier för hur kostnadsförslag från utförare av fordonsanpassning som ges in i ett ärende om bilstöd ska vara utformade för att kunna ligga till grund för en bedömning av anpassningsbidragets storlek. Uppdraget ska även omfatta att ta fram en vägledning för hur kostnadsförslag ska bedömas var för sig respektive mot varandra. Vidare ingår i uppdraget att ta fram kriterier avseende fordons egenskaper, för att den försäkrade i ett bilstödsärende ska kunna ges tydliga råd när det gäller val av fordon. Kriterierna ska bland annat avse kostnadseffektivitet, trafiksäkerhet och driftsäkerhet. I uppdraget ingår även att se över och lämna förslag på hur bättre förutsättningar för konkurrens kan skapas i samband med att kostnadsförslag om fordonsanpassningar begärs in.

Trafikverket och Transportstyrelsen har delad redovisningsskyldighet. Uppdraget ska redovisas till Socialdepartementet i en rapport senast den 8 september 2014\. Den del av uppdraget som avser att utreda och lämna förslag på hur en flytt av Trafikverkets verksamhet avseende bilstödsfrågor till Transportstyrelsen kan genomföras ska redovisas till Socialdepartementet senast den 19 december 2014\. Uppdraget ska genomföras i samverkan med Försäkringskassan.
