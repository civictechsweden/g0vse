# Uppdrag att främja goda levnadsvillkor för unga kvinnor och unga män utifrån ett jämställdhetsperspektiv

Regeringen ger Myndigheten för ungdoms- och civilsamhällesfrågor i uppdrag att genomföra en jämställdhetssatsning med fokus på att främja unga kvinnors och unga mäns psykiska hälsa, trygghet och välbefinnande under perioden 2014–2017. Syftet med uppdraget är att det ska främja ungdomars psykiska hälsa genom att bidra till ett aktivt och delaktigt jämställdhetsarbete bland ungdomar. En viktig utgångspunkt är att både unga kvinnor och unga män ska involveras i jämställdhetsarbetet. Myndigheten bör utveckla ny kunskap på området och sprida denna till aktörer som arbetar med att främja ungdomars psykiska hälsa. Insatser kan ske i form av kunskapsspridning, kompetensutveckling och implementering av metoder som myndigheten identifierar genom pågående och tidigare jämställdhetsuppdrag.

Myndigheten för ungdoms- och civilsamhällesfrågor ska den 13 mars varje år under perioden 2015–2017 inkomma med en ekonomisk redovisning samt en beskrivning av genomförda insatser och resultat under det föregående året till Regeringskansliet (Utbildningsdepartementet).
Myndigheten för ungdoms- och civilsamhällesfrågor ska vidare senast den 15 mars 2018 lämna en slutrapport till Regeringskansliet (Utbildningsdepartementet). Denna ska utöver en beskrivning av genomförda insatser och eventuella förslag till ytterligare åtgärder innehålla en ekonomisk redovisning.
