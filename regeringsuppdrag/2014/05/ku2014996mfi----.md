# Uppdrag till Myndigheten för tillgängliga medier att förbereda övertagandet av uppgifter från Stiftelsen för lättläst nyhetsinfo

Regeringen uppdrar åt Myndigheten för tillgängliga medier att förbereda inordnandet av statens insatser för lättläst nyhetsförmedling och litteratur i myndigheten den 1 januari 2015.

Uppdraget ges med förbehåll för riksdagens beslut i nödvändiga delar.

Bakgrund
Statens insatser för att stödja lättläst nyhetsförmedling och litteratur sker i dag genom avtal mellan staten och Stiftelsen för lättläst nyhetsinformation och litteratur, Centrum för lättläst och genom årliga bidrag till stiftelsen. Regeringen beslutade den 28 oktober 2012 att ge en särskild utredare i uppdrag att se över statens insatser för lättläst (dir. 2012:109). Syftet med översynen var att ge regeringen beslutsunderlag för eventuella reformer och prioriteringar på området. Utredningen presenterade sitt betänkande Lättläst (SOU 2013:58) den 29 augusti 2013. Betänkandet har remissbehandlats.

I propositionen Lättare att läsa (prop. 2013/14:134) lämnar regeringen förslag och bedömningar som utgår från betänkandet och remissynpunkterna. I propositionen föreslår regeringen att statens stöd till Centrum för lättläst avvecklas. Regeringen gör även bedömningen att Myndigheten för tillgängliga medier (MTM) bör ansvara för statens insatser för lättläst. MTM bedöms också bli ett nationellt kunskapscenter på området tillgängliga medier, däribland lättläst.
