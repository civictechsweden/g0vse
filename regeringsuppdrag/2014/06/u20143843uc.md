# Uppdrag om barnrätts- och ungdomsperspektiv

Regeringen ger Myndigheten för ungdoms- och civilsamhällesfrågor och Barnombudsmannen att under perioden 2014–2016 stärka och sprida kunskap bland beslutsfattare och yrkesverksamma på kommun- och landstingsnivå om vad ett barnrätts- och ungdomsperspektiv innebär i såväl teori som praktik och hur man på ett meningsfullt sätt kan föra dialog med flickor och pojkar, unga kvinnor och unga män. Uppdraget ska ske i dialog med Länsstyrelsen i Jönköpings län, Sveriges Kommuner och Landsting och andra relevanta aktörer, såsom bl.a. barn och unga själva.

Myndigheten för ungdoms- och civilsamhällesfrågor och Barnombuds-mannen ska den 28 februari 2015 och den 28 februari 2016 var för sig inkomma med ekonomiska redovisningar till Regeringskansliet (Utbildningsdepartementet). Myndigheterna ska vid samma tidpunkt lämna en gemensam beskrivning av genomförda insatser och resultat till Regeringskansliet (Utbildningsdepartementet).

Myndigheten för ungdoms- och civilsamhällesfrågor och Barnombudsmannen ska vidare senast den 15 mars 2017 lämna en gemensam slutrapport över uppdraget till Regeringskansliet (Utbildningsdepartementet). Denna ska innehålla en beskrivning av genomförda insatser och, i den mån det är möjligt, en bedömning av effekterna av insatserna samt eventuella förslag till ytterligare åtgärder. Vid samma tidpunkt ska myndigheterna var för sig inkomma med ekonomiska redovisningar till Regeringskansliet (Utbildningsdepartementet).
