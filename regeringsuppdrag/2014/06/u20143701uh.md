# Uppdrag att överta arbetsgivaransvaret för kvarvarande personal i Avvecklingsmyndigheten för utbildningsmyndigheter

Regeringen uppdrar åt den särskilde utredare som har i uppdrag att ansvara för avvecklingen av Statens folkhälsoinstitut och Smittskyddsinstitutet att överta arbetsgivaransvaret för kvarvarande personal i Avvecklingsmyndigheten för utbildningsmyndigheter (S2013:16).

Utredaren ska bl.a. fullgöra arbetsgivarens uppgifter enligt trygghetsavtalet och så långt som möjligt aktivt medverka till att övertalig personal kan få ett nytt arbete eller finna en annan acceptabel lösning i enskilda fall.

I uppdraget ingår att utnyttja tillgängliga stödresurser, framför allt Trygghetsstiftelsen och den offentliga arbetsförmedlingen, men också t.ex. företagshälsovården.

Uppdraget gäller fr.o.m. den 1 juni 2014 tills vidare, dock längst till dess att uppsägningstiden löpt ut för personalen. Uppdraget ska slutredovisas till Regeringskansliet (Utbildningsdepartementet) snarast därefter, dock senast den 1 juni 2015. Av slutredovisningen ska det framgå vilka kostnader som uppdraget har medfört och i vilken utsträckning den berörda personalen fått nytt arbete.
