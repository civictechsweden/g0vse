# Uppdrag till Statskontoret att utvärdera Kriminalvårdens stöd till ideella organisationer

Att minska återfallen i brott är en av de viktigaste utmaningarna för att skapa ett tryggare samhälle för alla. För att lyckas i arbetet krävs en väl fungerande samverkan mellan Kriminalvården och aktörer i det omgivande samhället. Inte minst ideella organisationer som arbetar återfallsförebyggande på individnivå har en viktig roll. Enligt regeringen finns det skäl att överväga en förstärkning av Kriminalvårdens möjligheter att ge statsbidrag till organisationer inom kriminalvårdens område.

Statskontoret bör därför få i uppdrag att utvärdera Kriminalvårdens bidragsgivning till organisationer som verkar på kriminalvårdens område.
