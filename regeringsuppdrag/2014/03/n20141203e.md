# Uppdrag angående förhandsreglering med intäktsram enligt naturgaslagen (2005:403)

Regeringen uppdrar åt Energimarknadsinspektionen att analysera hur villkor och avgifter för biogas, som ansluts till eller samdistribueras med naturgas i ett naturgasnät, utvecklas till följd av den nya tillsynsmodellen med intäktsramsreglering som införts på naturgasområdet.

I uppdraget ingår att redovisa utveckling och förändring av överföringsavgifter, anslutningsavgifter för biogasproducenter samt uttagspunkter ämnade för uttag av biogas som t.ex. tankstationer för fordonsbränsle. I uppdraget ingår också att redovisa en analys av om de författningar som innehåller bestämmelser om intäktsramsreglering påverkar utvecklingen av nya anläggningar för biogas och, vid behov, redovisa förslag till författningsändringar.

Inom ramen för uppdraget ska Energimarknadsinspektionen inhämta synpunkter från berörda myndigheter och organisationer. Uppdragets genomförande ska fortlöpande stämmas av med Regeringskansliet (Näringsdepartementet).

De författningsförslag som redovisas ska vara kompletterade med en problemanalys och en fullständig konsekvensutredning som beskriver ekonomiska, statsfinansiella och miljömässiga konsekvenser av förslagen. Om förslag lämnas som har statsfinansiella konsekvenser ska de åtföljas av finansieringsförslag. Uppdraget ska redovisas till Regeringskansliet (Näringsdepartementet) senast den 31 december 2015\.

Uppdraget kan enligt särskild överenskommelse mellan företrädare för Regeringskansliet (Näringsdepartementet) och Energimarknadsinspektionen redovisas vid annan tidpunkt än vad som här angivits.
