# Uppdrag att intensifiera och utveckla arbetet med att stoppa illegala sprängningar

Regeringen ger de myndigheter som ingår i nationellt forum för sprängämnessäkerhet i uppdrag att intensifiera och utveckla arbetet med att förebygga och förhindra illegala sprängningar.


Myndigheterna ska

* Utifrån en gemensam lägesbild skyndsamt vidta åtgärder för att
stärka efterlevnaden av befintliga regelverk samt föreslå åtgärder på
kort och lång sikt, för att förebygga och förhindra illegal hantering av
sprängämnen. Föreslagna åtgärder ska följas av en
konsekvensbeskrivning.
* Identifiera sårbarheter som gör att sprängämnen riskerar att hamna i
kriminella kretsar och vidta skyndsamma åtgärder för att reducera
dessa sårbarheter och försvåra för aktörer som möjliggör illegala
sprängningar. I den mån ökat operativt samarbete krävs och är
möjligt för gemensamma lösningar ska sådant inledas.
* Bedöma möjliga metoder för märkning av sprängämnen samt
utvärdera förutsättningarna för och verka för att införa sådan
märkning.
* Stärka samarbetet med kommunerna för att förbättra
förutsättningarna för kommunernas arbete med tillståndshantering
och tillsyn, samt för att öka kunskapsspridning och erfarenhetsutbyte.
* Bedöma möjligheterna till förbättrad nationell samordning för att komma till rätta med brister i kommunernas tillsyn, samt lämna förslag till hur samordningen kan stärkas.
* Utveckla samarbetet med relevanta aktörer inom berörda branscher för kunskapsspridning och erfarenhetsutbyte, bland annat utifrån gemensam lägesbild.
* Stärka det internationella samarbetet på området.

Myndigheten för samhällsskydd och beredskap (MSB) ska samordna arbetet. MSB ska, i samarbete med övriga myndigheter, lämna en delredovisning av uppdraget till Regeringskansliet (Försvarsdepartementet) senast den 12 januari 2024\. En slutredovisning ska lämnas senast den 1 oktober 2024\.
