# Uppdrag om effektiviteten i Arbetsförmedlingens användning av förvaltningsmedel

Regeringen uppdrar åt Statskontoret att analysera och bedöma effektiviteten i Arbetsförmedlingens användning av förvaltningsmedlen. Analyser och bedömningar ska ta sin utgångspunkt i hur användningen av förvaltningsmedlen stödjer myndighetens uppgifter och uppdrag, med särskilt fokus på myndighetens arbete med arbetssökande och arbetsgivare.


I uppdraget ingår bl.a. att

* kartlägga hur Arbetsförmedlingen fördelar och prioriterar myndighetens förvaltnings­medel utifrån sitt uppdrag,
* analysera och bedöma ändamålsenligheten i hur Arbetsförmedlingen mäter hur personalen fördelar sin tid,
* analysera och bedöma hur Arbetsförmedlingen bedriver sitt förändrings\- och utvecklingsarbete, inklusive arbetet med it\-investeringar, bl.a. vad gäller hur myndig­heten prioriterar mellan olika utvecklingsarbeten, hur utvecklingsarbetet samordnas inom myndigheten och hur myndigheten följer upp nyttor och kostnader av sådant arbete, samt
* analysera och bedöma effektiviteten i myndighetens användning av förvaltningsmedlen samt bedöma potentialen för fortsatta effektiviseringar utifrån tilldelade medel.

Med effektivitet avses företrädesvis den inre effektiviteten i den verksamhet som avser arbete med arbetssökande och arbetsgivare. Uppdraget omfattar både kvantitativa och kvalitativa analyser. Statskontoret ska när det är relevant göra jämförelser med andra myndigheter. Analyserna kan vid behov avgränsas till områden som är av större betydelse för att Arbetsförmedlingen ska kunna nå en effektiv användning av förvaltningsmedlen utifrån myndighetens uppgifter och uppdrag.

I syfte att Arbets­förmedlingens användning av förvaltningsmedlen ska bli mer effektiv ska Statskontoret också vid behov lämna rekommendationer om

* hur Arbetsför­med­lingens arbete med intern styrning kan utvecklas, inklusive hur den kan få genomslag i hela verksamheten/myndigheten,
* hur verksamhetsutveckling och uppföljning av verksamheten kan utvecklas, samt
* hur regeringens styrning kan utvecklas.

Statskontoret ska lämna en muntlig lägesavstämning till Regeringskansliet (Arbetsmarknadsdepartementet) senast den 10 april 2024\. Statskontoret ska lämna en slutredovisning av uppdraget till Regerings­kansliet (Arbetsmarknadsdepartementet) senast den 31 januari 2025\.
