# Uppdrag till Polismyndigheten och Försvarsmakten om fördjupat samarbete

Polismyndigheten och Försvarsmakten ges i uppdrag att omgående fördjupa samarbetet inom områden där samarbete mellan myndigheterna kan bidra positivt till att bekämpa den systemhotande brottsligheten och där Försvarsmakten kan lämna stöd till polisen i enlighet med befintligt regelverk. I uppdraget ingår även att Polismyndigheten och Försvarsmakten ska analysera och redovisa eventuella hinder för ett effektivt och ändamålsenligt operativt samarbete inom arbetet med att bekämpa gängkriminalitet samt lämna förslag på hur dessa hinder kan undanröjas.

Polismyndigheten och Försvarsmakten ska delredovisa åtgärder och eventuella hinder i uppdraget till Regeringskansliet (Justitiedepartementet) senast den 2 april 2024 och slutredovisa uppdraget senast den 15 oktober 2024. Uppdraget ska genomföras inom ramen för befintligt regelverk och finansiella ramar. Eventuella förslag ska beakta vilka åtgärder myndigheterna kan genomföra inom befintliga ekonomiska ramar.
