# Uppdrag att utreda förutsättningarna för körprov i trafik vid bedömning av undantag från de medicinska kraven för den som har synfältsbortfall

Regeringen ger Transportstyrelsen i uppdrag att utreda förutsättningarna för att ett körprov i verklig trafik för behörighet B, genomfört av Trafikverket, ska kunna användas som en del av bedömningen av undantag från de medicinska kraven för den som har synfältsbortfall. Transportstyrelsen ska även utreda och föreslå en lämplig omfattning av en sådan verksamhet och hur ett sådant prov ska utformas.

Transportstyrelsen ska beakta erfarenheter från undantagshanteringen för synfältsbortfall i ett urval av andra europeiska länder. Vidare ska Transportstyrelsen inhämta synpunkter från berörda myndigheter och samarbeta med Trafikverket vad gäller utformning av prov och regler kring förarprövare.

Transportstyrelsen ska inom ramen för uppdraget utreda om det krävs författningsförändringar och lämna nödvändiga författningsförslag.

Konsekvenserna av eventuella författningsförslag ska beskrivas i enlighet med vad som anges i förordningen (2007:1244) om konsekvensutredning vid regelgivning, inklusive hur en sådan undantagshantering ska finansieras.

Uppdraget ska redovisas senast den 15 juni 2025 till Regeringskansliet (Landsbygds- och infrastrukturdepartementet).
