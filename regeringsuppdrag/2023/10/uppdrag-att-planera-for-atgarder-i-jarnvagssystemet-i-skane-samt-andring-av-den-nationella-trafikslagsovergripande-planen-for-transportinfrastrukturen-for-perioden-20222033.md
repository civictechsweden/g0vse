# Uppdrag att planera för åtgärder i järnvägssystemet i Skåne samt ändring av den nationella trafikslagsövergripande planen för transportinfrastrukturen för perioden 2022–2033

Regeringen ger Trafikverket i uppdrag att påbörja planläggningsarbetet för utbyggnad av två nya järnvägsspår mellan Hässleholm och Lund med inriktningen att järnvägen ska byggas ut i stråket Hässleholm–Lund för att på ett kostnadseffektivt sätt förbättra för arbetspendling och bidra till ökad kapacitet för godstransporter på järnväg.

Utgångspunkter för den fortsatta planeringen är att:

* påverkan på trafikstart ska vara så liten som möjligt i förhållande till tidigare planering på sträckan Hässleholm–Lund, när projektet var tänkt som en del av nya stambanor,
* åtgärden ska vara mer samhällsekonomiskt lönsam i förhållande till tidigare planering på sträckan Hässleholm–Lund, när projektet var tänkt som en del av nya stambanor, samt att
* störningarna för befintlig trafik under genomförandet minimeras.

Utgångspunkten för planeringen ska inte längre vara att järnvägen på sträckan ska utformas som en del i ett ihoplänkat system av nya stambanor för höghastighetståg.

Vidare ändrar regeringen den nationella trafikslagsövergripande planen för transportinfrastrukturen för perioden 2022–2033 som fastställdes av regeringen den 7 juni 2022 (I2022/01294 m.fl.) på följande sätt:

* Det namngivna objektet Hässleholm–Lund, del av nya stambanor, vilket har avslutats i och med tidigare regeringsbeslut (I2022/02419), utgår ur den nationella planen. Regeringen har tidigare fastställt en rätt till ersättning för länsstyrelsens arbete med objektet enligt förordningen (2022:41) om ersättning till en länsstyrelse för arbete med ett omfattande infrastrukturobjekt. Regeringen fastställer nu att ersättning kan utgå för arbete som lagts ner fram till dess att objektet avslutades.
* Det genom regeringens beslut den 22 december 2022 (I2022/02419) avslutade objektet Nya stambanor, utredning för kvarstående etapper, utgår ur den nationella planen.
* Ett nytt objekt Hässleholm–Lund, två nya spår, tas in i den nationella planen med syfte och inriktning enligt ovan. Regeringen fastställer en rätt till ersättning för länsstyrelsens arbete med objektet Hässleholm– Lund, två nya spår enligt förordningen (2022:41) om ersättning till en länsstyrelse för arbete med ett omfattande infrastrukturobjekt i kraft och till angivet maxbelopp 22 miljoner kronor (prisår 2021).
* Följande nya åtgärder som Trafikverket har beskrivit i rapporten Kapacitetshöjande åtgärder i järnvägssystemet i Skåne (LI2023/02808) tas in i den nationella planen:
  + Ny planskild spårkorsning på Malmö bangård
  + Anläggande av fler plattformsspår i banhallen på Malmö C
  + Utbyggnad till dubbelspår mellan Östervärns station och Malmö C
  + Förbigångsspår Slätthult (Södra stambanan)
  + Mötesspår på godsstråket genom Skåne
  + Förbigångsspår Rättelöv och spår 21 i Hässleholm (Södra stambanan)

Åtgärdskostnaden för staten för objekten ovan som i och med detta beslut tas in i den nationella planen får inte överskrida de ekonomiska ramar, både vad gäller innevarande planperiod (15 900 miljoner kronor i 2021 års prisnivå) och för objektet som helhet (28 070 miljoner kronor i 2021 års prisnivå), för det tidigare objektet Hässleholm–Lund, del av nya stambanor.
