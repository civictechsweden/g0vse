# Framställning om bidrag för att främja, samordna och stötta införandet av infrastrukturen för säker digital kommunikation i kommuner och regioner

Regeringen beviljar Sveriges Kommuner och Regioner (SKR) 5 000 000 kronor för att främja, samordna och stötta införandet i kommuner och regioner av infrastrukturen för säker digital kommunikation på det sätt som anges i överenskommelsen i december 2021 mellan staten och Sveriges Kommuner och Regioner om etablering och införande av infrastruktur för säker digital kommunikation i offentlig sektor (I2021/03353).

Bidraget avser verksamhet fr.o.m. den 1 januari 2023 t.o.m. den 31 december 2023. Bidraget betalas efter rekvisition av hela beloppet som lämnas senast den 1 december 2023 till Myndigheten för digital förvaltning (Digg). Rätten till bidrag förfaller om rekvisition inte inkommit inom denna tid.

Utgifterna för bidraget ska redovisas mot det inom utgiftsområde 22 Kommunikationer för budgetåret 2023 uppförda anslaget 2:7 Digital förvaltning, anslagsposten 3 Välfärdens digitala infrastruktur.

SKR ska till Digg senast den 31 mars 2024 lämna in redovisning av verksamheten, en ekonomisk redovisning och en slutrapport.

Medel som SKR inte har utnyttjat ska återbetalas senast den 31 mars 2024 till Digg.

För bidraget gäller i övrigt att Regeringskansliet (Finansdepartementet) eller Digg har rätt att begära in kopior av uppgifter i form av ekonomisk redovisning och övrigt underlag som rör bidragets användning.

Rekvisition, redovisning, slutrapport och återbetalning ska hänvisa till det diarienummer som detta beslut har samt ska vara undertecknat i original av behörig företrädare för SKR.
