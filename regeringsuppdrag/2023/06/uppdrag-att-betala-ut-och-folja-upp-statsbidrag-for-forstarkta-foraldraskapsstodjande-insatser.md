# Uppdrag att betala ut och följa upp statsbidrag för förstärkta föräldraskapsstödjande insatser

Regeringen uppdrar åt Myndigheten för familjerätt och föräldraskapsstöd (MFoF) att betala ut och följa upp en satsning på statsbidrag till kommuner och regioner för förstärkta föräldraskapsstödjande insatser 2023.

Medlen ska bidra till ökad och jämlik tillgång till föräldraskapsstöd i hela landet och bidra till att förebygga kriminalitet för barn och unga. MFoF ska informera kommunerna och regionerna om möjligheten att rekvirera medel för de insatser som statsbidraget avser.

MFoF ska:

* utforma krav på återrapportering och redovisning som möjliggör uppföljning, men utan att oproportionerligt öka kommuners och regioners administrativa börda
* stödja föräldraskapsstödsaktörer genom att exempelvis samla och sprida kunskap och exempel på arbetssätt och metoder
* följa upp satsningen på en övergripande nivå för 2023 och redogöra för hur medlen har använts
* löpande informera Regeringskansliet om hur arbetet med uppdraget fortskrider
* senast den 31 mars 2024 redovisa uppdraget till Regeringskansliet.
