# Uppdrag att ta fram en fördjupad konsekvensanalys

Regeringen ger Socialstyrelsen i uppdrag att göra en fördjupad konsekvensanalys som underlag för en eventuell ändring av förordningen (2006:94) om register hos Socialstyrelsen över insatser inom den kommunala hälso- och sjukvården enligt myndighetens tidigare förslag. Socialstyrelsen ska senast den 29 december 2023 lämna en redovisning av uppdraget till Regeringskansliet.

Socialstyrelsen gjorde 2021 en framställning till regeringen om ändring av förordningen om register hos Socialstyrelsen över insatser inom den kommunala hälso- och sjukvården, till att omfatta även sådana vårdgivare som kommunerna har avtal med enligt 15 kap. 1 § hälso- och sjukvårdslagen (2017:30). Avsikten är att även privata vårdgivare ska ha en uppgiftsskyldighet.

Enligt 5 § förordningen om register hos Socialstyrelsen över insatser inom den kommunala hälso- och sjukvården ska kommunerna lämna in uppgifter till Registret över insatser inom den kommunala hälso- och sjukvården. Det finns inte någon reglerad uppgiftsskyldighet för andra vårdgivare än kommunerna.
