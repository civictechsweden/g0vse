# Uppdrag om kodning av blod, vävnader och celler

Regeringen ger Socialstyrelsen i uppdrag att analysera behovet av en svensk översättning av det internationella kodningssystemet ISBT 128 och under vilka förutsättningar en sådan översättning skulle kunna tillhandahållas av Socialstyrelsen.

Myndigheten ska särskilt överväga möjligheterna att ta över ansvaret för förvaltningen av den svenska översättning av det system som för närvarande tillhandahålls av Svenska Blodalliansen. I uppdraget ingår även att redogöra för konsekvenserna, såväl organisatoriska som ekonomiska, av ett statligt åtagande att tillhandahålla en svensk översättning av ISBT 128.

Socialstyrelsen ska när uppdraget utförs inhämta synpunkter från E-hälsomyndigheten, Nationella rådet för organ, vävnader, celler och blod (Vävnadsrådet) vid Sveriges Kommuner och Regioner samt Svenska Blodalliansen. Socialstyrelsen ska även under arbetet beakta den pågående beredningen av Europeiska kommissionens förslag till en förordning om kvalitets- och säkerhetsstandarder för ämnen av mänskligt ursprung avsedda för användning på människor och om upphävande av direktiven 2002/98/EG och 2004/23/EG.

Socialstyrelsen ska senast den 15 februari 2024 lämna en redovisning av uppdraget till Regeringskansliet (Socialdepartementet).
