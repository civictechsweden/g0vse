# Uppdrag att ta fram en nationell katalog över vårdgivare och utförare av socialtjänst

Regeringen ger E\-hälsomyndigheten i uppdrag att ta fram och tillhandahålla en digital tjänst i form av en nationell katalog över vårdgivare och utförare av socialtjänst. I uppdraget ingår bl.a. att vidareutveckla och förvalta katalog\-tjänsten.


Den nationella katalogen över vårdgivare och utförare av socialtjänst ska möjliggöra att information kan tillhandahållas om samtliga vårdgivare och utförare av hälso\- och sjukvård i Sverige.

Utgångspunkten är att katalogen också ska möjliggöra att information kan tillhandahållas om samtliga myndigheter som ansvarar för eller utför socialtjänst i Sverige samt andra juridiska personer eller enskilda näringsidkare som utför socialtjänst i landet. I denna del av uppdraget ingår det att analysera om vissa slags verksamheter inte bör ingå i katalogen, exempelvis skyddade boenden.

Informationen i katalogen ska kunna tillhandahållas till myndigheter, aktörer inom hälso\- och sjukvården och socialtjänsten samt andra berörda.
