# Ändring av uppdraget att se över regelverket för ändring av detaljplaner och olagliga planbestämmelser

Regeringen ändrar uppdraget till Boverket att se över regelverket för ändring av detaljplaner och olagliga planbestämmelser på så sätt att Boverket inom ramen för uppdraget ska lämna författningsförslag. Vidare förlänger regeringen tiden för uppdraget. Boverket ska i stället redovisa uppdraget senast den 30 september 2024 till Regeringskansliet (Landsbygds- och
infrastrukturdepartementet).

Regeringen gav genom beslut den 28 september 2023 Boverket i uppdrag att beskriva och utvärdera regelverket för ändring av detaljplaner samt göra en översyn av gällande rätt och rättstillämpning i fråga om olagliga planbestämmelser (LI2023/03247).

Enligt beslutet får Boverket, om myndigheten finner det nödvändigt, lämna författningsförslag. Uppdraget ska enligt beslutet redovisas till Regeringskansliet (Landsbygds- och infrastrukturdepartementet) senast den 1 april 2024.

Regeringen vill säkerställa att myndigheten inom ramarna för uppdraget lämnar de författningsförslag som bedöms nödvändiga för att uppnå syftet med uppdraget. Regeringen vill också säkerställa att myndigheten ges tillräckligt med tid för att se över möjligheterna att använda ändring av detaljplan för att utöka befintliga byggrätter.
