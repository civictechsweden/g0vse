# Uppdrag till Livsmedelsverket att uppdatera de svenska kostråden

Livsmedelsverket får i uppdrag att utifrån de nordiska näringsrekommendationerna 2023 analysera hur de miljömässiga hållbarhetsaspekterna kan påverka den svenska livsmedelsproduktionen samt uppdatera de svenska kostråden.

Regeringen ger Livsmedelsverket i uppdrag att

* genomföra en konsekvensanalys av hur de miljömässiga hållbarhetsaspekterna som har integrerats i de nordiska näringsrekommendationerna 2023 (NNR 2023) kan påverka den svenska livsmedelsproduktionen och beskriva komplexiteten med dessa avvägningar mellan hälsa och miljö
* analysera vilka effekter de miljömässiga hållbarhetsaspekterna som har integrerats i NNR 2023 skulle få om de direkt införlivas i de svenska kostråden då det gäller utsläppen av luftföroreningar och växthusgaser samt effekter för biologisk mångfald och djurvälfärd.

Vid genomförandet av uppdraget ska Livsmedelsverket inhämta synpunkter från Statens jordbruksverk i de delar där avvägningar ska göras för jordbrukets miljö-och klimatpåverkan samt för att beakta fördelarna med animalie-och mjölkproduktion. Livsmedelsverket ska även inhämta synpunkter från Kommerskollegium i den del som rör handelspolitiska konsekvenser.

Livsmedelsverket ska senast den 30 april 2024 lämna en redovisning av uppdraget i denna del till Regeringskansliet (Landsbygds-och infrastrukturdepartementet).
