# Uppdrag att genomföra insatser som stödjer och stärker patienters möjlighet att få vård hos andra vårdgivare med kortare väntetider

Regeringen uppdrar åt E\-hälsomyndigheten och Socialstyrelsen att stödja och stärka regionernas arbete med att göra det möjligt för patienter som väntar på exempelvis operation att få vård på annat håll i landet.


Socialstyrelsen ska samordna uppdraget. Fokus bör inledningsvis vara på de vanligaste cancerdiagnoserna. Andra diagnosgrupper kan också vara aktuella.

E\-hälsomyndigheten och Socialstyrelsen ska bland annat:

* analysera om det behövs tekniska lösningar för att underlätta insamling av uppgifter för en nationell lägesbild
* årligen följa upp och sammanställa patienter som får vård hos en annan vårdgivare
* analysera hur lärdomar och slutsatser kan tas omhand i det långsiktiga arbetet med ett nationellt vårdsöksystem
* samverka med Sveriges Kommuner och Regioner (SKR), regioner samt privata utförare
* samtala med berörda aktörer, kommuner och patient\- och professions\-organisationer
* löpande informera Regeringskansliet om hur arbetet fortskrider
* senast den 31 januari 2024 och den 31 mars 2025 delredovisa uppdraget till Regeringskansliet
* senast den 31 mars 2026 slutredovisa uppdraget till Regeringskansliet.
