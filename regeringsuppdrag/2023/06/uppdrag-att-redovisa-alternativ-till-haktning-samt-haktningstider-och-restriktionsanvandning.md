# Uppdrag att redovisa alternativ till häktning samt häktningstider och restriktionsanvändning

Regeringen ger Åklagarmyndigheten, Ekobrottsmyndigheten och Kriminalvården i uppdrag att redovisa dels användningen av alternativ till häktning, dels hur häktningstiderna och restriktionsanvändningen har utvecklats sedan nya regler trädde i kraft den 1 juli 2021.

I uppdraget ingår att:

* Kartlägga i vilken omfattning beslut om alternativ till häktning i form av reseförbud och anmälningsskyldighet har meddelats av åklagare de senaste fem åren (2018–2022).
* Redogöra för i vilka situationer befintliga alternativ till häktning (reseförbud, anmälningsskyldighet och övervakning) används och vad som hindrar att alternativen används i större utsträckning än vad som sker i dag.
* Analysera om, och i förekommande fall i vilken mån, de ändrade reglerna om tidsgränser för häktning och beslut om restriktioner som trädde i kraft den 1 juli 2021 har påverkat häktningstiderna och restriktionsanvändningen.

En gemensam redovisning av uppdraget ska lämnas till Regeringskansliet (Justitiedepartementet) senast den 31 januari 2024. Åklagarmyndigheten ska leda och administrera uppdraget. Uppdraget ska genomföras i dialog med Domstolsverket och Polismyndigheten, som även ska ges möjlighet att lämna synpunkter.
