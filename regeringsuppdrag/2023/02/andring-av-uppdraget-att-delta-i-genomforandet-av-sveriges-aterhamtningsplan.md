# Ändring av uppdraget att delta i genomförandet av Sveriges återhämtningsplan

Regeringen ändrar uppdraget till Trafikverket att vidta nödvändiga åtgärder för att den del av Sveriges återhämtningsplan som avser järnvägssatsningar ska kunna genomföras (I2021/02532\) på följande sätt.


Trafikverket ska i enlighet med vad som anges under rubriken Närmare
beskrivning av uppdraget även säkerställa att processerna för användning av EU\-medel och tillhörande villkor motsvarar de krav som ställs i dels de genomförandebeslut som antagits av Europeiska unionens råd om Sveriges återhämtningsplan, dels det finansieringsavtal som regeringen den 3 november 2022 beslutat att ingå med Europeiska kommissionen (Fi2022/00774\) och eventuella ändringar i det avtalet. Trafikverket ska till Ekonomistyrningsverket (ESV) också redovisa information om eventuell finansiering från andra unionsprogram samt delta i informationsutbyte och samverkan när det gäller genomförandet av återhämtningsplanen.

Uppdragstiden förlängs. Trafikverket ska senast den 28 februari varje år t.o.m. 2026 lämna en förvaltningsförklaring och en sammanställning av alla relevanta revisioner samt senast den 28 februari och den 15 september varje år t.o.m. 2026 rapportera om uppfyllandet av mål och delmål av de aktiviteter som myndigheten är ansvarig för i återhämtningsplanen. Förvaltningsförklaringen, sammanställningen och rapporten ska lämnas till Regeringskansliet (Finansdepartementet) och ESV.
