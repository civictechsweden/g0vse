# Ändring av uppdraget att sammanställa och tillgängliggöra kunskap om olika tobaks- och nikotinprodukters skadeverkningar

Regeringen ändrar uppdraget till Folkhälsomyndigheten, Socialstyrelsen och Statens beredning för medicinsk och social utvärdering (SBU) att sammanställa och tillgängliggöra kunskap om olika tobaks\- och nikotinprodukters skadeverkningar.


I den gemensamma redovisning av uppdraget som myndigheterna ska lämna senast den 30 juni 2023 ska olika produkters skadeverkningar beskrivas i relation till varandra, utifrån myndigheternas sammanställning av tillgänglig kunskap som vilar på vetenskaplig grund.

I samband med riksdagsbehandlingen av regeringens skrivelse En samlad strategi för alkohol\-, narkotika\-, dopnings\- och tobakspolitiken samt spel om pengar 2022–2025 beslutade riksdagen att tillkännage för regeringen det som utskottet anför om att uppdraget inte svarar mot det som riksdagen tidigare tillkännagett för regeringen om att klargöra de gradskillnader av ANDT\-produkters skadeverkningar som är vetenskapligt påvisade och att regeringen därför skyndsamt bör komplettera sitt regeringsuppdrag till Folkhälso\-myndigheten, Socialstyrelsen och SBU i enlighet med riksdagens beslut (bet. 2021/22:SoU25 punkt 1, rskr. 2021/22:423\).
