# Uppdrag att kartlägga de konsekvenser för elsystemet som omprövning av vattenkraften kan medföra m.m. samt återkallelse av uppdrag att utreda vattenkraftens lokala och regionala nyttor för kraftsystemet

Regeringen ger Affärsverket svenska kraftnät (Svenska kraftnät) i uppdrag att tillsammans med Statens energimyndighet (Energimyndigheten) och Havs- och vattenmyndigheten (HaV) kartlägga vilka konsekvenser prövningen för moderna miljövillkor för vattenkraften kan få för elsystemet och för en trygg elförsörjning.

Utifrån denna kartläggning ska Svenska kraftnät bland annat identifiera och beskriva vilken negativ påverkan på vattenkraftens förmågor som är acceptabel ur ett elsystemperspektiv för att upprätthålla en trygg elförsörjning inom Sverige, se över det nationella riktvärdet på 1,5 terawattimmar och föreslå hur ett riktvärde eller kompletterande värden kan utgå från för elsystemet nödvändiga förmågor. Arbetet ska utföras i dialog med de länsstyrelser som utgör vattenmyndigheterna.

Svenska kraftnät ska redovisa uppdraget till Regeringskansliet (Klimat- och
näringslivsdepartementet) senast den 29 september 2023.
