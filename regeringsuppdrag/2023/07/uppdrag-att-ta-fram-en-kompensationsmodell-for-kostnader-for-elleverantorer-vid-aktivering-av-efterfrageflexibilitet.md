# Uppdrag att ta fram en kompensationsmodell för kostnader för elleverantörer vid aktivering av efterfrågeflexibilitet

Regeringen ger Affärsverket svenska kraftnät (Svenska kraftnät) i uppdrag ta fram en modell för att kompensera elleverantörer för sådana kostnader för att anskaffa el som en leverantör av aggregeringstjänster orsakar genom att tillhandahålla tjänster för efterfrågeflexibilitet i en uttagspunkt.


I uppdraget ingår att ta fram en modell för att administrera kompensationen, innefattande sådant som ett ansökningsförfarande för att få del av kompensationen.

Svenska kraftnät ska senast den 2 september 2024 lämna en redovisning av uppdraget till Regeringskansliet (Klimat\-och näringslivsdepartementet). Redovisningen ska omfatta den planerade modellen och när den kan börja tillämpas. I rapporten ska Svenska kraftnät även lämna författningsförslag, om verket bedömer att det krävs ny reglering i lag eller förordning för att modellen ska kunna tillämpas. Svenska kraftnät ska ta fram en konsekvensanalys för eventuella författningsförslag.
