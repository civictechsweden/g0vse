# Uppdrag att föreslå åtgärder för att säkerställa upprätthållandet av tågfärjeförbindelsen mellan Trelleborg och Tyskland samt analysera övriga långsiktiga redundansalternativ

Regeringen ger Trafikverket i uppdrag att föreslå åtgärder för att säkerställa upprätthållandet av tågfärjeförbindelsen mellan Trelleborg och Tyskland. Förslag till åtgärder ska avse färjeoperatören och hamnen i Trelleborg. Trafikverket ska även analysera vilka övriga långsiktiga redundansalternativ, med eller utan tågfärjor, som kan skapas för godstransporter på järnväg mellan Sverige och kontinenten.


Trafikverket ska analysera och redovisa behovet av och förutsättningarna för införandet av åtgärderna ur ett konkurrens\- och statsstödsperspektiv.

Trafikverket ska vid genomförandet av uppdraget inhämta synpunkter från relevanta aktörer och myndigheter.

Uppdraget ska redovisas senast den 23 februari 2024 till Regeringskansliet (Landsbygds\- och infrastrukturdepartementet).
