# Uppdrag till Migrationsverket om vidarebosättning för budgetåret 2024

Migrationsverket ska genom vidarebosättning i Sverige tillhandahålla en varaktig lösning för särskilt utsatta flyktingar och andra skyddsbehövande som inte har någon sådan möjlighet att tillgå där de befinner sig.


Personerna ska befinna sig i tredje land och utanför sitt hemland och får vidarebosättas efter förslag från FN:s flyktingkommissarie (UNHCR). I extraordinära fall får vidarebosättning av enskild person ske efter förslag från svensk utlandsmyndighet. Migrationsverket ska även vidarebosätta i Sverige de vittnen och deras nära anhöriga som i enlighet med 22 kap. utlänningslagen (2005:716\) har beviljats uppehållstillstånd i Sverige.

Migrationsverket ska föra en dialog med UNHCR rörande vilka grupper av
skyddsbehövande Sverige under året avser att ta emot för vidarebosättning.

Utgångspunkten för vidarebosättning i Sverige ska vara individuella
skyddsbehov. Möjligheterna för kommuner att ordna ett bra mottagande och skapa förutsättningar som ger en välgrundad prognos för god integration i det svenska samhället och i förhållande till svenska värderingar ska också beaktas.Kvinnor och flickor samt utsatta grupper som HBTQI\-personer ska prioriteras.

Vid uttagning för vidarebosättning ska en bedömning av säkerhetsaspekterna göras i varje enskilt fall.

Migrationsverket ska samråda med Justitiedepartementet om den årliga planeringen av vidarebosättningsinsatser inbegripet fördelningen av platser, medelsanvändning och övergripande ställningstaganden för genomförandet. Därutöver ska Migrationsverket informera Justitiedepartementet om fall som är av särskild betydelse. Migrationsverket erinras om sin underrättelseskyldighet enligt 10 kap. 13 § regeringsformen.
