# Uppdrag att kartlägga forskning om insatser, åtgärder och metoder för att förebygga brottslighet kopplad till kriminella nätverk

Regeringen ger Vetenskapsrådet i uppdrag att kartlägga nationell och internationell forskning om insatser, åtgärder och metoder för att förebygga brottslighet kopplad till kriminella nätverk, med fokus på praktiknära forskning. Uppdraget ges inom ramen för det nationella forskningsprogrammet om brottslighet.


I uppdraget ingår att identifiera kunskapsluckor samt eventuella behov av insatser för att långsiktigt stärka forskningsfältet i Sverige. Med utgångspunkt i kartläggningen ska myndigheten lämna rekommendationer på hur forskningskommunikation, tillgången till forskningsresultat samt samverkan mellan forskning och praktik kan främjas.

Vetenskapsrådet ska inhämta synpunkter från berörda myndigheter och organisationer och beakta pågående arbete hos dessa aktörer.

Vetenskapsrådet ska löpande informera Regeringskansliet (Utbildningsdepartementet) om hur arbetet med uppdraget fortskrider och  senast den 1 december 2024 lämna en slutredovisning av uppdraget.
