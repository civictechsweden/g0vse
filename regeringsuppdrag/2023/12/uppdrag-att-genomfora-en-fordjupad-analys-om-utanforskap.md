# Uppdrag att genomföra en fördjupad analys om utanförskap

Regeringen ger Statistiska centralbyrån (SCB) och Boverket i uppdrag att genomföra en fördjupad analys av olika områdens förutsättningar, behov och problem kopplat till utanförskap. Genom analysen ska myndigheterna identifiera geografiska områden där utanförskapet bedöms vara särskilt stort, och som har särskilda behov när det gäller insatser från det offentliga.

Analysen ska utgå från indelningen Regionala statistikområden (RegSO). Vid
genomförandet av uppdraget ska SCB och Boverket när det är relevant
inhämta synpunkter från andra myndigheter, t.ex. Polismyndigheten och
Brottsförebyggande rådet (Brå), samt vid behov enskilda kommuner.

Genom analysen ska områden med liknande förutsättningar, behov och
problem som kan kopplas till utanförskap grupperas på ett sätt som
underlättar för regeringen och andra aktörer vid planering, utformning och
genomförande av insatser med olika inriktning. Vid gruppering av områden
ska faktorer som till exempel kriminalitet, bidragsberoende, trångboddhet,
lågt demokratiskt deltagande, svaga skolresultat och svag
arbetsmarknadsetablering beaktas. Myndigheterna ska dels identifiera
områden där utanförskapet är särskilt stort genom att göra en sammanvägd
bedömning av olika områdens förutsättningar, behov och problem, dels
identifiera områden som har specifika behov utifrån enskilda faktorer.

Myndigheterna ska vidare lämna förslag på hur resultatet av den fördjupade
analysen, även efter uppdragets slutförande, kan hållas aktuell och integreras i nuvarande ordning för förvaltning och uppdatering av statistik, med beaktande av respektive myndighets uppdrag.

SCB och Boverket ska löpande informera Regeringskansliet (Arbetsmarknadsdepartementet) om hur arbetet med uppdraget fortskrider. Myndigheterna ska senast den 31 maj 2024 lämna en gemensam delredovisning av uppdraget till Regeringskansliet (Arbetsmarknadsdepartementet). Myndigheterna ska senast den 15 oktober 2024 lämna en gemensam skriftlig slutredovisning av uppdraget till Regeringskansliet (Arbetsmarknadsdepartementet).
