# Uppdrag till Kemikalieinspektionen att ta fram förslag till förbud mot bisfenol A i termopapper vid viss användning samt att kartlägga användningen av bisfenol A i leksaker och barnartiklar

Regeringen uppdrar åt Kemikalieinspektionen att ta fram ett förslag till förbud mot bisfenol A (BPA) i termopapper som används i kvitton, biljetter etc. i handeln och i vissa andra servicesektorer.

Regeringen uppdrar vidare åt Kemikalieinspektionen att efter samråd med Konsumentverket genomföra en kartläggning av i vilken utsträckning BPA förekommer i och kan avges från leksaker och barnartiklar. Vid behov ska Kemikalieinspektionen föreslå åtgärder för att minska exponeringen.

Förslag om regelverk ska ske i form av författningsförslag och åtföljas av dels en konsekvensutredning som ska utformas så långt som möjligt i enlighet med 6 och 7 §§ förordningen (2007:1244) om konsekvensutredning vid regelgivning, dels en riskbedömning. I konsekvensutredningen ska även ingå en analys av påverkan på handel med andra länder.

Kemikalieinspektionen ska redovisa den del av uppdraget som rör termopapper till Regeringskansliet (Miljödepartementet) senast den 29 juni 2012. Uppdraget ska slutredovisas till Regeringskansliet(Miljödepartementet) senast den 15 september 2012.
