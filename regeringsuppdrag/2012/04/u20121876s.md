# Uppdrag att genomföra en enkät riktad till vårdnadshavare till barn i åldrarna 1 till 12 år

Statens skolverk ska genomföra en enkät riktad till vårdnadshavare till barn i åldrarna 1 till 12 år. Enkäten ska omfatta ett urval av vårdnadshavare och behandla frågor om vilka verksamhetsformer som barn i olika befolkningsgrupper deltar i, det vill säga förskola, fritidshem eller annan pedagogisk verksamhet, och hur omsorgen är ordnad för de barn som inte deltar i något av ovanstående. Även vårdnadshavarnas inställning till den verksamhetsform som barnen deltar i och barnens närvarotider ska ingå i undersökningen. Vidare ska det belysas huruvida vårdnadshavarna upplever att erbjuden omsorg svarar mot de behov och önskemål som vårdnadshavarna har utifrån barnets perspektiv, familjesituationen i övrigt samt sina respektive arbetstider. Enkäten ska även behandla vårdnadshavarnas kunskap om förskolans läroplan samt motiven till val av förskola, pedagogisk omsorg respektive egen anordnad omsorg.
