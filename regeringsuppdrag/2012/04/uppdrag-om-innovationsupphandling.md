# Uppdrag om innovationsupphandling

Regeringen uppdrar åt Trafikverket att analysera hur och i vilka delar av Trafikverkets verksamhetsområden, som verket kan använda sig av innovationsupphandling för att driva på utvecklingen av effektivare processer och ny teknik. Innovationsupphandlingen ska bidra till såväl ökad effektivitet och nytta inom Trafikverkets verksamhetsområde som att öka dess bidrag till ett samhällsekonomiskt effektivt och långsiktigt hållbart transportsystem.

Trafikverket ska med denna utgångspunkt:

* redovisa resultat och erfarenheter av tidigare upphandlingar, som helt eller delvis kan betecknas som innovationsupphandlingar,
* formulera mål för samt utforma, genomföra och låta utvärdera en testverksamhet med innovationsupphandlingar,
* utforma ett förslag till plan för ökad användning av innovationsupphandlingar inom olika delar av sitt verksamhetsområde, bl.a. baserad på successiva testresultat.

Vid genomförandet av uppdraget ska Trafikverket samråda med
Luftfartsverket, Kammarkollegiet, Kommerskollegium,
Konkurrensverket, Miljöstyrningsrådet, Myndigheten för
tillväxtpolitiska utvärderingar och analyser, Trafikanalys,
Naturvårdsverket, Sjöfartsverket, Statens energimyndighet, Statens väg och transportforskningsinstitut, Statskontoret, Tillväxtverket, Transportstyrelsen samt Verket för innovationssystem.

Trafikverket bör även samråda med ett urval aktörer inom den akademiska världen, som har relevant kompetens om upphandling, samt med berörda branschorganisationer och ett urval företag som ofta deltar i Trafikverkets upphandlingar.

Trafikverket ska senast den 1 december 2012, i en delrapport till Regeringskansliet (Näringsdepartmentet) redovisa tidigare resultat och erfarenheter, förslag till testverksamhet samt preliminär plan för ökad användning av innovationsupphandling. Trafikverket ska slutredovisa uppdraget i en rapport till Regeringskansliet (Näringsdepartementet) senast den 1 juli 2014.
