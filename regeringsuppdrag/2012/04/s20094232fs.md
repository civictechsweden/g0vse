# Uppdrag att utveckla uppföljningen av hälso- och sjukvårdens tillgänglighet

Regeringen ger Socialstyrelsen i uppdrag att fortsätta arbetet med att utveckla den nationella uppföljningen av hälso- och sjukvårdens tillgänglighet. I uppdraget ingår bland annat att utveckla ett system för att kunna följa patientens väg genom vården (med fokus på cancerdiagnoser och vården av multisjuka äldre), analysera väntetider m.m. utifrån olika perspektiv till exempel kön, ålder och diagnos samt att följa tillgängligheten i både planerad och akut vård.

I uppdraget ingår även att följa hur landstingen arbetar för att uppnå målen i den nationella vårdgarantin samt att följa upp och analysera vilka åtgärder landstingen genomför med anledning av den årliga överenskommelsen om den så kallade kömiljardsatsningen. I detta ingår det dessutom att göra en analys av undanträningseffekter i vården.

Slutrapport för vårdgaranti och kömiljard 2009-2011 ska lämnas 23 maj 2012. Slutrapport för vårdgaranti och kömiljard 2012-2013 lämnas årligen 15 maj 2013 respektive 15 maj 2014. Patientens väg genom vården och akutsjukvård ska slutrapporteras 15 december 2013.
