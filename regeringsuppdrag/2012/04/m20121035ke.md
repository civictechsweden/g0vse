# Uppdrag att genomföra en kartläggning av avgivande av bisfenol A vid renovering av dricksvattenrör

Regeringen uppdrar åt Kemikalieinspektionen att gemensamt med Boverket och Livsmedelsverket genomföra en kartläggning av i vilken utsträckning bisfenol A kan avges vid renovering av dricksvattenrör samt, vid behov, föreslå åtgärder för att minska exponeringen.

Eventuella förslag om regelverk ska ske i form av författningsförslag och åtföljas av dels en konsekvensutredning som så långt möjligt ska utformas i enlighet med 6 och 7 §§ förordningen (2007:1244\) om konsekvensutredning vid regelgivning, dels en riskbedömning. I konsekvensutredningen ska även ingå en analys av påverkan på handel med andra länder.

Kemikalieinspektionen ska redovisa uppdraget till Regeringskansliet (Miljödepartementet) senast den 15 december 2013\. En delrapportering ska lämnas den 15 september 2012\. Delrapporten ska beskriva de framsteg som dittills gjorts i uppdraget samt hur arbetsplanen ser ut för uppdragets slutförande.
