# Uppdrag att genomföra regionala konferenser m.m. i syfte att sprida föräldrastödjande aktiviteter i enlighet med regeringens nationella strategi för ett utvecklat föräldrastöd

Regeringen ger Statens folkhälsoinstitut i uppdrag att genomföra regionala konferenser, där huvudsakliga målgrupper ska vara beslutsfattare, tjänstemän och praktiker i kommuner, landsting och ideella organisationer, i syfte att uppnå ytterligare spridning i landet av föräldrastödjande aktiviteter i enlighet med regeringens nationella strategi för ett utvecklat föräldrastöd(dnr S2009/554/FH).

Regeringen uppdrar också Statens folkhälsoinstitut att utarbeta en handbok för lokalt och regionalt föräldrastödsarbete, utreda myndighetens möjligheter att uppdra åt ett lärosäte att ta fram och erbjuda utbildningar i föräldrastödjande arbete, utarbeta en hälsoekonomisk analys för föräldrastöd samt utveckla arbetet med att följa genomförandet av strategin.

Uppdraget är ett led i arbetet med att nå det övergripande målet i strategin att alla föräldrar med barn under 18 år ska erbjudas föräldrastöd.

Redovisning av uppdraget i sin helhet, inklusive en ekonomisk redovisning som inkluderar samtliga administrativa kostnader, ska vara Socialdepartementet tillhanda senast den 28 februari 2014\.
