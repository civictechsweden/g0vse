# Uppdrag att redovisa en genomförandeplan

Regeringen uppdrar åt Statens institutionsstyrelse (SiS) och Specialpedagogiska myndigheten (SPSM) att redovisa en genomförandeplan inför ett uppdrag att utveckla och pröva en strukturerad modell för skolverksamheten inom SiS. Genomförandeplanen ska innehålla åtgärder, en tidsplan för uppdragets genomförande och uppskattade kostnader för föreslagna åtgärder.

Uppdraget ska redovisas till regeringen (Socialdepartementet) senast den 1 december 2012\. För uppdragets genomförande får SiS använda högst 500 000 kronor och SPSM högst 100 000 kronor under 2012\.

Svensk och internationell forskning visar på att bra skolresultat och bra utbildning är den starkast skyddande faktorn för utsatta barn och unga. Skolresultaten har stor betydelse för hur det går senare i livet.

Barn och unga som placerats inom ramen för samhällsvården är en utsatt grupp som behöver mycket stöd inom olika områden för att gynna en långsiktigt positiv utveckling. En särskilt utsatt grupp är institutionsplacerade barn och unga.

Under förutsättning att riksdagen beviljar medel har regeringen för avsikt att ge SiS och SPSM i uppdrag att tillsammans utveckla och pröva en strukturerad modell för skolverksamheten inom SiS. Detta ska ske under perioden 2013\-2015\. Syftet är att förbättra möjligheterna till god utbildning för de barn och unga som vårdas inom SiS.
