# Uppdrag att anordna ett seminarium om våld mot kvinnor och flickor med funktionsnedsättning

Regeringen beslutar att ge Socialstyrelsen i uppdrag att, efter samråd med Myndigheten för handikappolitisk samordning (Handisam) samt den svenska delegationen i New York, förbereda och genomföra ett seminarium i New York om våld mot kvinnor med funktionsnedsättning under tiden för statspartsmötet den 12–14 september 2012\.

I uppdraget ingår även att Socialstyrelsen bör överväga att bjuda in representanter från andra länder att medverka samt överväga medverkan från företrädare för det svenska eller internationella civilsamhället med kunskap om mänskliga rättigheter och funktionshinder. Utgångspunkten för uppdraget är att genomföra ett seminarium som belyser frågan om den särskilda utsattheten hos kvinnor och flickor med funktionsnedsättning, med fokus på våld mot kvinnor och flickor med funktionsnedsättning.

Socialstyrelsen får för uppdragets genomförande använda 150 000 kronor under 2012\. En redogörelse för den verksamhet som har bedrivits med tilldelade medel ska lämnas till Socialdepartementet senast den 1 november 2012\. Socialstyrelsen ska senast den 1 december 2012 lämna en slutrapport till Kammarkollegiet.
