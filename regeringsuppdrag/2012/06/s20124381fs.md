# Uppdrag att utveckla öppna jämförelser inom läkemedelsområdet samt utbetalning av medel

Socialstyrelsen får i uppdrag att i samverkan med Läkemedelsverket och Sveriges Kommuner och Landsting (SKL) utveckla öppna jämförelser inom läkemedelsområdet. I uppdraget ingår att först redovisa en gemensamt överenskommen projektplan, att ta fram och redovisa öppna jämförelser på området, samt att föreslå hur öppna jämförelser inom läkemedelsområdet ska utvecklas framgent. För ändamålet tilldelas Socialstyrelsen 1 000 000 kronor och regeringen beslutar att avsätta 1 000 000 kronor till SKL.

Redovisningen av den gemensamma projektplanen ska ha inkommit till Regeringskansliet (Socialdepartementet) senast den 1 oktober 2012. Rapporteringen av de öppna jämförelser inom läkemedelsområdet som parterna gemensamt ställer sig bakom ska ha inkommit senast den 15 juni 2013. De gemensamma förslagen på hur öppna jämförelser inom läkemedelsområdet ska utvecklas framgent ska ha inkommit senast den 1 september 2013.
