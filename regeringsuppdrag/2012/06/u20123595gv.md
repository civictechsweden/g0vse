# Uppdrag att göra en översyn av Skolväsendets överklagandenämnds organisation

Regeringen uppdrar åt Statskontoret att se över organisationen av Skolväsendets överklagandenämnd och lämna förslag till en ändamålsenlig organisation av nämnden i syfte att tillförsäkra en rättssäker och effektiv ärendehantering. Statskontoret ska även lämna de förslag till författningsändringar som kan vara nödvändiga för att genomföra en eventuell förändring av organisationen. De förslag som lämnas ska rymmas inom ramen för befintliga resurser.

Skolväsendets överklagandenämnd och Statens skolinspektion ska vara Statskontoret behjälpliga med att ta fram den information som krävs för fullgörandet av uppdraget.

Statskontoret ska löpande hålla Regeringskansliet (Utbildningsdepartementet) informerat om hur arbetet fortskrider.

Uppdraget ska redovisas senast den 15 november 2012.
