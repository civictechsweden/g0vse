# Uppdrag inom området psykisk ohälsa

Som ett led i regeringens satsning på insatser som syftar till att förebygga psykisk ohälsa och att förbättra vården och omsorgen för personer med psykisk ohälsa beslutar regeringen om följande uppdrag till Socialstyrelsen.

1\. Uppdrag att utveckla grunddata och indikatorer
Socialstyrelsen ska utveckla grunddata och indikatorer för att följa och belysa kvalitet och effektivitet i vård och omsorg för barn och unga med psykisk ohälsa samt grupper personer med omfattande psykiatrisk problematik. Uppdraget ska slutredovisas senast den 15 mars 2015 till Regeringskansliet (Socialdepartementet).

2\. Uppdrag att fortsätta arbetet med kunskapsutveckling och stöd till implementering
Socialstyrelsen ska fortsätta arbetet med kunskapsutveckling och stöd till implementering av arbetet med att identifiera, förebygga, ge tidigt stöd och behandla barn och unga som riskerar att utveckla svårare psykisk ohälsa. Uppdraget ska slutredovisas senast den 15 mars 2015 till Regeringskansliet (Socialdepartementet).

3\. Uppföljning av verksamheten med personligt ombud
Socialstyrelsen får uppdraget att göra en uppföljning av verksamheterna med personligt ombud. Resultatet av uppföljningen ska redovisas senast den 15 april 2014\.

4\. Uppdrag att utbetala bidrag till landstingen för en tillgänglighetssatsning för barn och unga med psykisk ohälsa samt uppföljning
Socialstyrelsen ska, efter rekvisition från landstingen, fördela 214 000 000 kronor för 2012 för att stödja huvudmännen i arbetet med att förbättra tillgängligheten till rätt insatser för barn och unga med psykisk ohälsa i enlighet med överenskommelsen mellan regeringen och Sveriges Kommuner och Landsting om fortsatta insatser för att förbättra patienters tillgänglighet till hälso\- och sjukvård. Uppföljningen samt slutrapportering ska redovisas till Regeringskansliet (Socialdepartementet) senast den 15 september 2013\.

5\. Uppdrag att göra en bedömning mot uppställda krav
Socialstyrelsen ska genomföra en bedömning av om kommuner och landsting uppnått uppställda grundläggande krav och resultat som regeringen beslutat lämna ersättning för enligt överenskommelsen mellan regeringen och Sveriges Kommuner och Landsting om stöd till riktade insatser inom området psykisk ohälsa 2012\. Socialstyrelsens bedömning och underlag för utbetalning av ersättning ska lämnas till Regeringskansliet (Socialdepartementet) senast den 1 december 2012\.
