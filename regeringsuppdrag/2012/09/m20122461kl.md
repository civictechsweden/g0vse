# Uppdrag att ta fram underlag gällande möjligheterna att minska utsläppen av sot från dieseldrivna arbetsmaskiner

Transportstyrelsen får i uppdrag att göra en kartläggning av de svenska utsläppen av sot från dieseldrivna mobila maskiner undantaget lokomotiv och fartyg samt att ta fram förslag till åtgärder för att minska dessa utsläpp.

Redovisningen av uppdraget ska innehålla:
- en uppskattning av aktuella utsläpp av sot från dieseldrivna arbetsmaskiner i Sverige samt potentialen för att minska dessa utsläpp,
- förslag till kostnadseffektiva åtgärder och styrmedel som bidrar till minskade utsläpp av sot, såväl sådana som kan vidtas på EU-nivå som nationellt genomförbara åtgärder och styrmedel som kan komplettera de krav som ställs inom EU,
- en redovisning av den beräknade miljöeffekten av förslagen, och
- en konsekvensutredning i enlighet med 6 och 7 §§ förordningen (2007:1244) om konsekvensutredning vid regelgivning samt en riskbedömning. Eventuell påverkan på handel med andra länder bör också belysas.

Trafikverket och Naturvårdsverket ska bistå Transportstyrelsen i genomförandet. Uppdraget ska redovisas till Miljödepartementet senast den 30 maj 2013.
