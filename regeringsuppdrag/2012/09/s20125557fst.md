# Uppdrag om utbildning i föräldrastödjande arbete

Regeringen ger Statens folkhälsoinstitut i uppdrag att utse en aktör som tar fram och erbjuder utbildning i föräldrastödjande arbete.

Utbildningen ska vara riktad till exempelvis tjänstemän, praktiker och beslutsfattare i kommuner och landsting samt personer i ideella organisationer som är i behov av fördjupad kunskap och konkreta verktyg för hur ett framgångsrikt föräldrastödsarbete på lokal och regional nivå kan bedrivas. Utbildningen är ett led i arbetet med att nå det övergripande målet i regeringens nationella strategi för ett utvecklat föräldrastöd att alla föräldrar med barn under 18 år ska erbjudas föräldrastöd.

I ett första steg ska Statens folkhälsoinstitut utse den lämpligaste av de aktörer som anmäler sitt intresse. I ett andra steg ska den utsedda aktören ta fram och erbjuda utbildning i föräldrastödjande arbete, vilket beräknas kunna ske under 2013 och 2014.

Uppdraget ska delredovisas till Socialdepartementet senast den 1 april 2013 och senast den 1 mars 2014. Redovisningen av uppdraget i sin helhet ska vara Socialdepartementet tillhanda senast den 31 oktober 2014.
