# Uppdrag avseende aktörer inom områdena dövblindhet respektive tolkservice

Regeringen uppdrar åt Socialstyrelsen att utse en aktör med uppgiften att ha nationellt ansvar för expertstöd, information med mera inom området dövblindhet. Socialstyrelsen får vidare i uppdrag att utse en aktör med nationellt ansvar att tillhandahålla tolkservice för förtroendevalda i vissa organisationer.

Ansvaret ska inte ligga på Socialstyrelsen eller på något annat sätt vara en del av myndighetens organisation. I uppdraget ingår att upphandla och sluta nödvändiga avtal med de aktörer som ska bedriva verksamheterna samt ansvara för att deras uppdrag fullföljs, liksom att årligen rapportera till Socialdepartementet om verksamheternas resultat.

Socialstyrelsen ska underrätta Socialdepartementet snarast efter det att avtal slutits om den nationella aktören inom området dövblindhet. Det avtal som Socialstyrelsen sluter ska träda i kraft senast åtta månader efter denna underrättelse.

Verksamheten med det nationella ansvaret för att tillhandahålla tolkservice för förtroendevalda i vissa organisationer, ska vara inrättad senast den 1 januari 2013\. Socialstyrelsen ska redovisa uppdraget till Socialdepartementet senast den 1 mars 2013\.
