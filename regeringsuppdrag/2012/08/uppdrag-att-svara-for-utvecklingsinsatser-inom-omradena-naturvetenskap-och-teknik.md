# Uppdrag att svara för utvecklingsinsatser inom områdena naturvetenskap och teknik

Regeringen uppdrar åt Statens skolverk att under åren 2012–2016 planera och genomföra systematiska utvecklingsinsatser inom ämnesområdena naturvetenskap och teknik (NT) i skolväsendet. Uppdraget ska genomföras med elevernas måluppfyllelse i fokus. Syftet är också att öka elevernas intresse för vidare studier inom dessa ämnesområden.

En delredovisning av uppdraget ska lämnas till Regeringskansliet (Utbildningsdepartementet) senast den 1 augusti 2013. Skolverket ska därutöver redovisa i årsredovisningen för 2012, 2013, 2014 och 2015 hur genomförandet av uppdraget fortlöper. Skolverket ska vidare anlita en eller flera externa aktörer för att följa upp och utvärdera satsningen med särskilt fokus på elevernas måluppfyllelse inom NT-området. En slutredovisning inklusive en utvärdering av satsningen för åren 2012–2016 ska lämnas senast den 15 december 2016 till Regeringskansliet (Utbildningsdepartementet).
