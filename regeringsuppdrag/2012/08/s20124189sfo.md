# Uppdrag att vidta avhjälpandeåtgärder på Kebnekaise

Regeringen beslutade torsdagen den 23 augusti 2012 ge Statens fastighetsverk i uppdrag att avhjälpa de föroreningar som uppstod när ett norskt Herculesplan i våras havererade vid Kebnekaise.

I mars månad störtade ett norskt Herculesplan vid Sveriges högsta fjäll, Kebnekaise. Haveriet orsakade miljöskador och föroreningar när vrakrester och miljöfarligt avfall spreds på olycksplatsen i ett område som bedöms ha mycket höga naturvärden.

Området där planet havererade är svårtillgängligt. Tiden för arbetet är också begränsad innan fjälltrakternas väder försvårar städningen. Det är därför angeläget att Statens fastighetsverk omedelbart påbörjar nödvändiga åtgärder. Uppdraget ska därför utföras skyndsamt. Försvarsmakten och Länsstyrelsen i Norrbotten ska vid behov hjälpa Statens fastighetsverk med uppstädningsarbetet.

Statens fastighetsverk ska rapportera när uppdraget är slutfört. En delrapport ska lämnas den 5 oktober 2012\.
