# Uppdrag att utvärdera Regelrådets verksamhet m.m.

Regeringen uppdrar åt Statskontoret att, enligt vad som närmare anges under uppdragsbeskrivningen nedan, utvärdera Regelrådets arbetsprocesser samt Regelrådets, Tillväxtverkets och Ekonomistyrningsverkets rollfördelning i arbetet avseende konsekvensutredningar och i att lämna information och råd som främjar en kostnadsmedveten och effektiv regelgivning. I uppdraget ingår även att utreda olika alternativ till framtida organisationsform för Regelrådet.

Regelrådet, Tillväxtverket och Ekonomistyrningsverket ska bistå Statskontoret i arbetet med uppdraget. Vid genomförandet av uppdraget ska Statskontoret samråda med Arbetsmiljöverket, Finansinspektionen, Statens jordbruksverk, Statens skolverk och Transportstyrelsen. Statskontoret ska hålla en löpande dialog med Regeringskansliet (Näringsdepartementet) under uppdragets genomförande. Uppdraget ska slutredovisas i en skriftlig rapport till Regeringskansliet (Näringsdepartementet) senast den 15 oktober 2012.
