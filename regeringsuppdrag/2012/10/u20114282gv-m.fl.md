# Uppdrag att genomföra Tekniksprånget

Regeringen uppdrar åt Statens skolverk att ingå ett avtal med Kungl. Ingenjörsvetenskapsakademien (IVA) med innebörden att IVA ska administrera och genomföra en satsning på praktikplatser inom tekniksektorn för ungdomar (det s.k. Tekniksprånget) under 2012\-2015\. Under förutsättning att riksdagen godkänner regeringens förslag angående Tekniksprånget i budgetpropositionen för 2013 (prop. 2012/13:1 utg.omr. 16 avsnitt 4\.4\.4\) ska avtalet förlängas till att gälla även 2016\. Satsningen ska syfta till att stimulera unga kvinnor och unga män som har avslutat naturvetenskapligt eller tekniskt program i gymnasieskolan att välja en högskoleutbildning och framtida karriär inom teknikområdet. Förmedlingen av praktikplatserna ska vara avgiftsfri för ungdomarna.

Skolverket ska senast den 1 mars och den 1 september varje år till Regeringskansliet (Utbildningsdepartementet) återrapportera utvecklingen av Tekniksprånget vad avser antalet avgångselever som sökt praktikplatserna, antalet elever som antagits, antalet praktikanter som fullföljt praktiken, hur många som gått vidare till en högskoleutbildning inom teknikområdet och hur de av Skolverket utbetalade medlen har använts av IVA. Vidare ska återrapporteringen innehålla en prognos för kostnaderna och för antalet praktikanter för den återstående tiden för satsningen.
