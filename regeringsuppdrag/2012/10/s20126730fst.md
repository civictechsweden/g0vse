# Uppdrag om vägledning och uppföljning av bestämmelsen om äldre människors rätt att bo tillsammans i ett särskilt boende

Regeringen uppdrar åt Socialstyrelsen att ta fram en vägledning för frågor som har anknytning till den av riksdagen beslutade bestämmelsen (prop. 2011/12:147, bet. 2011/12:SoU21, rskr. 2012/13:3) att det ska ingå i en skälig levnadsnivå att kunna sammanbo med make eller sambo i ett särskilt boende för äldre, samt att följa tillämpningen av bestämmelsen efter det att den trätt i kraft den 1 november 2012. Den del av vägledningen som avser hyreslagstiftningens bestämmelser ska utföras i samarbete med Boverket.

Vägledning med exempel på tillämpning ska offentliggöras senast den 19 september 2013 och då samtidigt redovisas till Regeringskansliet (Socialdepartementet). Uppföljningen ska genomföras under tre år och delredovisas senast den 1 november 2013 respektive 2014 samt slutredovisas senast den 15 december 2015.
