# Uppdrag om kommunernas resursfördelning till grundskolor

Statens skolverk ska genomföra en fördjupad studie av hur kommunerna fördelar sina resurser till kommunala och fristående grundskolor. Studien ska omfatta 50 kommuner med stor segregation avseende socioekonomiska olikheter och utgå från det urval som gjordes i rapporten Resursfördelning till grundskolan - rektorers perspektiv (Skolverket 2011).

Syftet med studien är att få en tydligare bild av hur skolhuvudmän och enskilda skolor anpassar resursfördelningen till elevernas olika behov för att alla elever ska ges förutsättningar att uppnå målen för utbildningen och utvecklas så långt som möjligt, oavsett kön eller bakgrund i övrigt.

Skolverket ska löpande informera Utbildningsdepartementet om uppdragets genomförande. Dessutom ska Skolverket löpande samråda med Statens skolinspektion. Skolverket ska även samråda med Sveriges Kommuner och Landsting. Uppdraget ska redovisas till Regeringskansliet (Utbildningsdepartementet) senast den 1 september 2013.
