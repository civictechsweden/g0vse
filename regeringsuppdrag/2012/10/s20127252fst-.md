# Uppdrag för att höja kompetensen hos ledare inom äldreomsorgen

Socialstyrelsen får i uppdrag att upphandla en ledarskapsutbildning i form av uppdragsutbildning för anställda enhetschefer och ledare med motsvarande ansvar inom kommunalt och enskilt bedriven äldreomsorg. Upphandlingen ska göras hos universitet och högskolor samt enskilda utbildningsanordnare med examenstillstånd enligt lagen (1993:792) om tillstånd att utfärda vissa examina. Uppdraget ska genomföras med utgångspunkt i Socialstyrelsens förslag på en ledarskapsutbildning (dnr S2010/3177/FST).

Socialstyrelsen ska även administrera, informera om och följa upp resultatet av regeringens satsning på en ledarskapsutbildning. Satsningen på ledarskapsutbildningen är tidsbegränsad och inleds under 2013 och avslutas senast vid årsskiftet 2015/2016.

Socialstyrelsen ska årligen lämna en lägesrapport till Regeringskansliet (Socialdepartementet) om hur regeringens satsning på en ledarskapsutbildning fortlöper. Socialstyrelsen ska lämna en lägesrapport senast den 15 december 2013, senast den 15 maj 2014 och senast den 15 maj 2015 och en slutrapport senast den 16 maj 2016. Rapporteringen ska bland annat innehålla en redovisning av hur förhållandet ser ut mellan deltagare från kommunal respektive enskilt driven verksamhet.
