# Uppdrag till Statens kulturråd att främja kultur för äldre inom sjukvård och omsorgsverksamhet

Regeringen uppdrar till Statens kulturråd att under 2012 fördela särskilda medel för att främja äldre människors delaktighet i kulturlivet genom såväl kulturupplevelser som eget skapande i gemenskap med andra.

Statens kulturråd ska i enlighet med regeringens beslut från den 6 oktober 2011 (Ku2011/1551/KV) göra en samlad översyn av det pågående arbetet med kultur för äldre inom sjukvård och omsorg. I bidragsbesluten, och utifrån översynen, ska Kulturrådet ange vilka urvalskriterierna varit. För att få till stånd försök med hög kvalitet bör antalet bidragsmottagare avgränsas. Breda samverkansformer där kulturinstitutioner, professionella kulturskapare och den civila sektorn ingår bör särskilt beaktas. I sitt urval av bidragsmottagare bör Statens kulturråd eftersträva en god geografisk spridning. Statens kulturråd ska uppdra åt en extern part att utvärdera gjorda insatser.

Senast den 22 februari 2013 ska Statens kulturråd i sin årsredovisning redovisa hur medlen har fördelats per bidragsmottagare. De medel som Statens kulturråd använder till översyn, utvärdering och rapport ska redovisas till Regeringskansliet senast den 31 december 2013\.
