# Uppdrag att följa upp organisatoriska konsekvenser av gymnasiereformen för kommunala huvudmän

Regeringen ger Statskontoret i uppdrag att följa upp organisatoriska konsekvenser för de kommunala huvudmännen av den reformerade gymnasieskolan som infördes hösten 2011\. I propositionen Högre krav och kvalitet i den nya gymnasieskolan (prop. 2008/09:199\) bedömde regeringen att gymnasiereformen skulle förbättra förutsättningarna när det gäller skolornas planering och schemaläggning och att gymnasieskolorna kommer att kunna fylla undervisningsgrupperna bättre. Studiens huvudfokus är att följa upp de organisatoriska konsekvenserna av reformen under läsåret 2011/12\. Studien ska även omfatta en bedömning av möjligheterna till en förbättrad planering och schemaläggning på längre sikt.

Statskontoret ska löpande hålla Regeringskansliet (Utbildningsdepartementet) informerat om arbetet.

Statskontoret ska redovisa uppdraget till Regeringskansliet (Utbildningsdepartementet) senast den 1 september 2012\.
