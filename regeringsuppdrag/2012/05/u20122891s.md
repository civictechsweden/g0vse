# Uppdrag att stödja barns flerspråkiga utveckling

Regeringen uppdrar åt Statens skolverk att öka förskolepersonalens kunskap om barns flerspråkiga utveckling genom att informera landets samtliga förskolor om arbetssätt och metoder som stödjer barn som har ett annat modersmål än svenska i deras förmåga att kommunicera såväl på svenska som på sitt modersmål. Skolverket ska också informera förskolorna om det existerande utbudet av lämpligt material för arbete med barns flerspråkiga utveckling i förskolan. Informationen ska även vara tillgänglig för annan personal som arbetar med barn i förskoleåldern.

Uppdraget ska redovisas till Regeringskansliet (Utbildningsdepartementet) senast den 15 februari 2013\.
