# Uppdrag att utvärdera reformer på skolområdet

Med utgångspunkt i Utbildningsutskottets betänkande och tillkännagivande (2010/11:UbU7) ger regeringen Institutet för arbetsmarknads- och utbildningspolitisk utvärdering (IFAU) i uppdrag att utvärdera de senaste årens stora skolreformer. IFAU ska sammanställa egeninitierade och andras, för detta uppdrag relevanta, utvärderingar och uppdrag. IFAU kan komplettera med nya studier för det fall det krävs för att kunna ge en samlad bild.

Uppdraget begränsas till att omfatta grund- och gymnasieskolan. IFAU ska i genomförandet av uppdraget, där det är möjligt, särskilt beakta aspekter som betygsresultat och fullföljandet av utbildning, liksom kön, utländsk bakgrund och tid i Sverige.

Uppdraget ska redovisas till Regeringskansliet (Utbildningsdepartementet) senast den 15 december 2014.
