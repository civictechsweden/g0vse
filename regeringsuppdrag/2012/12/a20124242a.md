# Uppdrag om krav på arbetssökande vid öppen arbetslöshet och deltagande i arbetsmarknadspolitiskt program

Regeringen uppdrar åt Arbetsförmedlingen att kartlägga hur uppföljningen av arbetssökandet hos dem som är inskrivna hos myndigheten sker vid såväl öppen arbetslöshet som deltagande i arbetsmarknadspolitiskt program och att föreslå hur dessa insatser kan effektiviseras.

Syftet med uppdraget är att få ett förbättrat underlag för Arbetsförmedlingens arbete med uppföljning och kontroll av inskrivnas arbetssökande samt hur individens arbetssökande, oavsett vilken ersättningsform den arbetssökande har, kan effektiviseras och intensifieras så att tiden i arbetslöshet därmed kan förkortas.

Den största delen av uppdraget ska redovisas till Regeringskansliet (Arbetsmarknadsdepartementet) senast den 15 mars 2013\. Övrig del av uppdraget ska redovisas till Regeringskansliet (Arbetsmarknadsdepartementet) senast den 15 april 2013\.
