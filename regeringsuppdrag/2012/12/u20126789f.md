# Uppdrag i fråga om en modell för kvalitetsutvärdering av klinisk forskning finansierad av vissa medel

Regeringen uppdrar åt Vetenskapsrådet att utveckla och föreslå en modell för kvalitetsutvärdering av klinisk forskning som finansieras helt eller delvis via de medel som betalas ut för landstingens medverkan i läkarutbildning och klinisk forskning. Detta uppdrag innebär en vidareutveckling av ett tidigare uppdrag till Vetenskapsrådet, som innebar att i samråd med Statens beredning för medicinsk utvärdering utveckla och föreslå en modell för uppföljning och utvärdering av klinisk forskning som helt eller delvis finansieras enligt ovanstående beskrivning(U2009/2644/F). Uppdraget ges med förbehåll för riksdagens ställningstagande med anledning av propositionen Forskning och innovation (prop. 2012/13:30\).

Vetenskapsrådet ska redovisa uppdraget till Regeringskansliet (Utbildningsdepartementet) senast den 15 juni 2013 och ska löpande informera Regeringskansliet (Utbildningsdepartementet) om arbetet med uppdraget.
