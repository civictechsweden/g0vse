# Uppdrag till Rikspolisstyrelsen att förbereda ombildningen av polisen till en sammanhållen myndighet

Regeringen ger Rikspolisstyrelsen i uppdrag att i enlighet med kommittédirektiven dir. 2012:129 biträda den särskilda utredaren och i vissa fall, efter utredarens bestämmande, förbereda och genomföra delar av ombildningen av Rikspolisstyrelsen och de 21 polismyndigheterna till en sammanhållen myndighet som ska inleda sin verksamhet den 1 januari 2015. Uppdraget ska utföras i nära samarbete med utredaren och den övriga polisorganisationen.

Rikspolisstyrelsen ska också förbereda för en senare utvärdering av reformen genom att skapa en bas av nyckeltal för att kunna mäta kvalitet, kostnadseffektivitet, flexibilitet och verksamhetsresultat.

Kostnaderna för uppdraget ska rymmas inom polisens anslag och följaktligen belasta utgiftsområde 4 Rättsväsendet, anslaget 1:1 Polisorganisationen. I regeringens budgetförslag för 2013 avseende anslaget till polisorganisationen har det beaktats att ombildningen medför omställningskostnader och kostnader för själva genomförandet.

Uppdraget ska slutredovisas senast den 31 december 2014.
