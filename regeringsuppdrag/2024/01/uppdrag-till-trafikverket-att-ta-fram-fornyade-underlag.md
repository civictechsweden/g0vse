# Uppdrag till Trafikverket att ta fram förnyade underlag

Regeringen ger Trafikverket i uppdrag att inkomma med ett nytt underlag om bland annat byggstart för tre objekt.

För objektet Sundsvall resecentrum, tillgänglighet och plattformar m.m. har kostnaden ökat kraftigt sedan regeringen första gången fastställde att objektet skulle ingå i den nationella planen för transportinfrastrukturen. Sedan regeringen fastställde den nationella trafikslagsövergripande planen för transportinfrastrukturen för perioden 2022–2033 i juni 2022 har kostnaden ökat med ytterligare 22 procent.

Regeringen ger därför Trafikverket i uppdrag att med beaktande av samhällsekonomiska nyttor identifiera och om möjligt vidta lämpliga kostnadsreducerande åtgärder för objektet. I uppdraget ingår att Trafikverket ska redovisa en ny bedömning av objektets kostnader och eventuella förändringar av nyttor och måluppfyllelse samt förnyat förslag om lämplig byggstartsperiod.

Objektet Sundsvall resecentrum, tillgänglighet och plattformar m.m. bör enligt Trafikverket samordnas i tiden med objektet Sundsvall C–Dingersjö, dubbelspårsutbyggnad, etappen Sundsvall C–Kubikenborg. Redovisningen ska därför inkludera ett förnyat förslag om lämplig byggstartsperiod för båda dessa objekt. Uppdraget ska redovisas snarast möjligt till Regeringskansliet (Landsbygds- och infrastrukturdepartementet) dock senast 26 april 2024.

För objektet Sydostlänken (Älmhult–Olofström–Karlshamn), elektrifiering och ny bana har kostnaden ökat betydligt sedan regeringen fastställde den nationella trafikslagsövergripande planen för transportinfrastrukturen för perioden 2022–2033 i juni 2022. För objektet Godsstråket, Kapacitets-höjande åtgärder har Trafikverket inkommit med nya uppgifter om att kostnaden bedöms bli betydligt högre än vad som tidigare har angivits.

Regeringen ger därför Trafikverket i uppdrag att med beaktande av samhällsekonomiska nyttor identifiera och om möjligt vidta lämpliga kostnadsreducerande åtgärder för dessa objekt.I uppdraget ingår att Trafikverket ska redovisa en ny bedömning av objektens kostnader eventuella förändringar av nyttor och måluppfyllelse samt förnyade förslag om lämplig byggstartsperiod.

Uppdraget ska redovisas snarast möjligt till Regeringskansliet (Landsbygds- och infrastrukturdepartementet), dock senast den 26 april 2024.
