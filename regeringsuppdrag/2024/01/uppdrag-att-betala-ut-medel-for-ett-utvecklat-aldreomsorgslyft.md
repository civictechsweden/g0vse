# Uppdrag att betala ut medel för ett utvecklat Äldreomsorgslyft

Regeringen uppdrar åt Socialstyrelsen att betala ut statsbidrag till kommuner som ersättning inom det så kallade Äldreomsorgslyftet.

Utöver det som tidigare angivits ska medlen kunna användas:

* till validering av kunskap till undersköterska eller till vårdbiträde hos anställda inom kommunalt finansierad vård och omsorg om äldre
* till språkutveckling av personalen inom äldreomsorgen

Socialstyrelsen:

* får besluta om villkor för användning av statsbidraget.
* ska informera kommunerna om hur Äldreomsorgslyftet ska genomföras. I informationen ska olika villkor framgå som exempelvis krav på redovisning av använda medel, återbetalning av outnyttjade eller felaktigt använda medel med mera som är förenade med Äldreomsorgslyftet.
* ska administrera och följa upp hur medlen har använts enligt myndighetens anvisningar och i vilken utsträckning som privata utförare har beretts tillgång till stimulansmedlen.
* ska senast den 31 oktober 2025 redovisa uppdraget till Regeringskansliet.
