# Uppdrag att upprätta och förbereda förvaltning av ett utförarregister för fritidskort för barn och unga

Regeringen uppdrar åt Försäkringskassan att upprätta och förbereda förvaltning av ett register över godkända utförare av fritidsaktiviteter som kan omfattas av fritidskort för barn och unga.

Försäkringskassan ska bland annat

* föreslå hur ett register över godkända utförare av fritidsaktiviteter för barn och unga bör upprättas, förvaltas och regleras
* föreslå vilket innehåll registret bör ha samt ta fram en modell för hur innehållet i registret ska inhämtas, granskas, tillgängliggöras och förvaltas
* verka för en ändamålsenlig och kostnadseffektiv modell som beaktar berörda myndigheters och kommuners eventuella kostnader och samlade administrativa börda
* utforma registret så att det motverkar felaktiga utbetalningar och ekonomisk brottslighet
* se över de rättsliga förutsättningarna för registret, inbegripet hur registret kan regleras samtidigt som enskildas integritet värnas
* se över kostnaderna för upprättandet och förvaltandet av registret och analysera kostnader för undanträngningseffekter hos Försäkringskassan
* upprätta registret så att det finns på plats innan den digitala tjänsten för fritidskortet lanseras
* förbereda det långsiktiga förvaltandet av registret
* samverka med E-hälsomyndigheten och samråda med Folkhälsomyndigheten, Myndigheten för ungdoms- och civilsamhällesfrågor (MUCF), Statens kulturråd, Sveriges Riksidrottsförbund, Svenskt Friluftsliv samt Sveriges Kommuner och Regioner
* löpande informera Regeringskansliet om hur arbetet fortskrider
* senast den 11 mars 2024 delredovisa uppdraget och senast den 1 oktober 2025 slutredovisa uppdraget till Regeringskansliet.
