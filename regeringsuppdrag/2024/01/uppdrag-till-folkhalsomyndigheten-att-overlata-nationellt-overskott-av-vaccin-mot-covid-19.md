# Uppdrag till Folkhälsomyndigheten att överlåta nationellt överskott av vaccin mot covid-19

Regeringen uppdrar åt Folkhälsomyndigheten att under 2024 besluta överlåta eventuellt nationellt överskott av vaccindoser mot covid-19 till ett belopp om högst 300 miljoner kronor. Vaccindoserna får överlåtas till andra stater eller till den globala vaccinalliansen Gavi eller andra internationella organisationer.

Myndigheten ska bedöma och redovisa förväntat och faktiskt överskott av vaccin, efter att det nationella behovet har säkerställts.

Folkhälsomyndighetens ställningstagande till förfrågningar om överlåtelse av vaccin bör utgå ifrån dessa bedömningar. Vaccin som har beställts av regionerna ska inte anses som nationellt överskott. Överlåtelser som är oförenliga med avtal som har ingåtts med tillverkare får inte genomföras.

## Får säljas till pris som inte är affärsmässigt

Överlåtelse kan också göras genom att myndigheten säljer vaccindoser till ett pris som inte uppfyller kraven på affärsmässighet eller skänker vaccindoser varav kostnaderna inte kan räknas som internationellt bistånd.

Folkhälsomyndigheten får, inom ramen för uppdraget, och endast i de fall särskilt behov föreligger, söka samarbete med Styrelsen för internationellt utvecklingssamarbete (Sida).

Folkhälsomyndigheten ska regelbundet informera Regeringskansliet om förväntat och faktiskt överskott av vaccin. Folkhälsomyndigheten ska löpande informera Regeringskansliet inför att vaccindoser mot covid-19 kan komma att överlåtas.

Folkhälsomyndigheten ska senast den 28 februari 2025 redovisa uppdraget till Regeringskansliet.
