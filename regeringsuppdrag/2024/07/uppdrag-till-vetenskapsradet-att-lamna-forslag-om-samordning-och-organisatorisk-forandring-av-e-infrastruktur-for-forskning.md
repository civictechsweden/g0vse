# Uppdrag till Vetenskapsrådet att lämna förslag om samordning och organisatorisk förändring av e-infrastruktur för forskning

Regeringen ger Vetenskapsrådet i uppdrag att lämna förslag om hur svensk e\-infrastruktur för forskning kan utvecklas genom samordning och organisatorisk förändring.


Vetenskapsrådet ska

* kartlägga och redovisa behoven av samordning och organisatorisk förändring av den svenska e\-infrastrukturen för forskning,
* lämna förslag om hur Vetenskapsrådet genom samordning kan stärka och främja nyttan av den svenska e\-infrastrukturen för forskning,
* lämna förslag om hur organisatorisk förändring kan stärka och främja nyttan av den svenska e\-infrastrukturen för forskning,
* lämna förslag om hur Vetenskapsrådet kan bidra till ett ökat
nyttjande av forskningsdata som följer de s.k. FAIR\-principerna, dvs.
att forskningsdata ska vara sökbara, tillgängliga, interoperabla och
återanvändningsbara,
* lämna förslag om vilka ytterligare uppgifter inom området e\-infrastruktur för forskning som Vetenskapsrådet bör ansvara för, och
* analysera förslagens ekonomiska, verksamhetsmässiga och personella
konsekvenser och identifiera eventuella behov av
författningsändringar.

Inom ramen för uppdraget ska Vetenskapsrådet beakta andra relevanta initiativ och omvärldsfaktorer såsom implementeringen av den förvaltningsgemensamma digitala infrastrukturen samt det europeiska hälsodataområdet (EHDS).

Vetenskapsrådet ska när uppdraget utförs föra en dialog med universitet och högskolor. Vidare ska Vetenskapsrådet inhämta synpunkter från Verket för innovationssystem (Vinnova), Forskningsrådet för hälsa, arbetsliv och välfärd (Forte), Forskningsrådet för miljö, areella näringar och samhällsbyggande (Formas), Statens energimyndighet, Rymdstyrelsen, Statistiska centralbyrån, Kungl. biblioteket, Socialstyrelsen, Riksarkivet, E\-hälsomyndigheten, Riksantikvarieämbetet, Myndigheten för digital förvaltning (Digg), Försvarsmakten, Totalförsvarets forskningsinstitut, Ekonomistyrningsverket, Statskontoret, Universitets\- och högskolerådet, Sveriges Kommuner och Regioner, svenska e\-infrastrukturer, privata forskningsfinansiärer, forskningsstiftelser, forskningsinstitut, vetenskapliga akademier, näringslivsföreträdare samt andra berörda aktörer inklusive internationella sådana.

Vetenskapsrådet ska löpande informera Regeringskansliet (Utbildningsdepartementet) om hur arbetet med uppdraget fortskrider. Vetenskapsrådet ska senast den 15 juni 2025 lämna en slutredovisning av uppdraget till Regeringskansliet (Utbildningsdepartementet). Redovisningen av uppdraget ska hänvisa till diarienumret för detta beslut.
