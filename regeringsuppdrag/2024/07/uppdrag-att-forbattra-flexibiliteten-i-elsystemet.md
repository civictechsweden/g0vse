# Uppdrag att förbättra flexibiliteten i elsystemet

Regeringen ger Statens energimyndighet (Energimyndigheten) i uppdrag att förbättra förutsättningarna för flexibilitet i elsystemet.

Energimyndigheten ska sprida målgruppsanpassad information om flexibilitet till förbrukare och småskaliga elproducenter, kartlägga industrins och kraftproducenters potential avseende flexibilitet, utveckla kommunikationsprotokoll för teknik som kan möjliggöra flexibilitet, se över behov av processer och krav för en driftssäker samverkan med elsystemet i samtliga systemdrifttillstånd samt analysera möjligheten för slumpmässig uppstartsfördröjning. Efterfrågeflexibilitet ska som utgångspunkt bygga på frivilliga anpassningar och inte hämma svensk konkurrenskraft eller tillväxt.

I genomförandet av uppdraget ska Energimyndigheten samverka med
Energimarknadsinspektionen (Ei), Affärsverket svenska kraftnät (Svenska
kraftnät), Styrelsen för ackreditering och teknisk kontroll (Swedac), och
Konsumentverket. I genomförandet ska befintlig EU-lagstiftning beaktas,
framför allt krav om anslutning till elsystemet och drift av elsystemet, liksom
pågående förhandlingar om ny lagstiftning, som kommande lagstiftning om
mätinstrument och efterfrågeflexibilitet samt pågående uppdrag av relevans
hos myndigheterna.

Energimyndigheten ska delredovisa uppdraget som gäller spridning av målgruppsanpassad information och kartläggning av industrins och kraftproducenters potential avseende flexibilitet senast den 20 april 2025 och slutredovisa hela uppdraget senast den 20 november 2025 till Regeringskansliet (Klimat- och näringslivsdepartementet).
