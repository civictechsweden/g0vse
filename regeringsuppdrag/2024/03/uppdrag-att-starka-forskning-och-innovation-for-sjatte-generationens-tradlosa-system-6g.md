# Uppdrag att stärka forskning och innovation för sjätte generationens trådlösa system (6G)

Regeringen ger Vetenskapsrådet i uppdrag att planera för, genomföra och följa upp en satsning för att stärka grundforskning, tillämpad forskning och innovation inom sjätte generationens trådlösa kommunikationssystem (6G). Uppdraget ska genomföras i samråd med Verket för innovationssystem (Vinnova).

Uppdraget syftar till

* att långsiktigt bidra till att stärka Sveriges position som en ledande nation för forskning och innovation inom trådlösa kommunikationssystem samt öka svenska företags konkurrenskraft på området, och
* att stärka svenska forskningsmiljöers förutsättningar att delta i internationell forskningssamverkan och få tillgång till forskningsinfrastruktur, bl.a. genom bilaterala forskningssamarbeten, med särskilt beaktande av länder där Sverige har eller kan komma att ingå relevanta bilaterala partnerskap.

Vetenskapsrådet ska genomföra satsningen så att insatserna bidrar till att växla upp och skapa synergier mellan redan pågående satsningar inom 6G och de teknikområden som krävs för ett starkt 6G-system. Satsningen bör därför ta tillvara synergier och beakta mervärde i förhållande till redan existerande forskningssatsningar, inklusive sådana som genomförs i EUprogram. Satsningar som rör forskning som påverkar standarder ska särskilt beaktas.

Vetenskapsrådet ska löpande utbyta information, underlag och synpunkter med Vinnova. I det inledande arbetet ska även förberedelser göras för att kunna följa upp resultatet av satsningen.

Vetenskapsrådet ska årligen senast den 31 mars 2025 och den 31 mars 2026 lämna delredovisningar av uppdraget till Regeringskansliet (Utbildningsdepartementet).

Vetenskapsrådet ska senast den 31 mars 2027 lämna en skriftlig slutredovisning av uppdraget till Regeringskansliet (Utbildningsdepartementet).
