# Uppdrag att vara nationell projektledare för PIAAC 2024

Regeringen ger Statistiska centralbyrån (SCB) i uppdrag att vara Sveriges projektledare för OECD:s internationella undersökning av vuxnas färdigheter, Programme for the International Assessment of Adult Competencies (PIAAC), under 2024.

Som nationell projektledare ska SCB driva och genomföra det nationella arbetet och ansvara för det nationella genomförandet av PIAAC. Arbetet ska bedrivas i enlighet med de tekniska standarder och den vägledning som OECD har fastställt för PIAAC:s andra  programperiod.

För att vidga kompetensbasen och säkra projektets kvalitet ska SCB fortsatt knyta till sig kompetens från olika forskningsdiscipliner och institut, exempelvis genom den svenska expertgruppen för PIAAC. Regeringskansliet (Utbildningsdepartementet och Arbetsmarknadsdepartementet) ska löpande informeras om detta arbete.

SCB ska senast den 31 januari 2025 i en rapport till Regeringskansliet (Utbildningsdepartementet och Arbetsmarknadsdepartementet) beskriva hur PIAAC har genomförts under 2024 samt redovisa hur tilldelade medel har använts. SCB ska även redovisa en uppdaterad kostnadsberäkning av de nationella kostnaderna för 2025–2027 för PIAAC senast den 3 juni 2024.
