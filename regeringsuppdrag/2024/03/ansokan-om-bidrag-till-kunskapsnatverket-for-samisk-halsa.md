# Ansökan om bidrag till Kunskapsnätverket för samisk hälsa

Regeringen beviljar Region Västerbotten 1 650 000 kronor för att, genom Kunskapsnätverket för samisk hälsa, utveckla en kulturanpassad hälso- och sjukvård som bidrar till en god hälsa och en vård på lika villkor för det samiska folket i Sverige.

Arbetet ska ha som särskilt fokus att stärka förutsättningarna för att öka den samiska kulturkompetensen och utveckla arbetssätt för att tillgodose samiska patienters behov i omställningen till en god och nära vård samt i arbetet med psykisk hälsa och suicidprevention. Ett jämställdhetsperspektiv ska inkluderas i genomförandet.

Bidraget avser verksamhet 2024. Bidraget betalas ut engångsvis efter rekvisition. Rekvisitionen av bidrag ska lämnas senast den 1 december 2024 till Kammarkollegiet.

Utgifterna för bidraget ska redovisas mot det inom utgiftsområde 9 Hälsovård, sjukvård och social omsorg för budgetåret 2024 uppförda anslaget 1:6 Bidrag till folkhälsa och sjukvård, anslagsposten 38 Kvalitetshöjande insatser i hälso- och sjukvården.

Medlen ska användas under 2024. Medel som inte har använts för avsett ändamål ska återbetalas senast den 31 mars 2025 till Kammarkollegiet.
Region Västerbotten ska senast 31 mars 2025 lämna in en slutrapport till Kammarkollegiet.

Resultatet av arbetet ska redovisas till Regeringskansliet (Socialdepartementet) senast den 31 mars 2025.
