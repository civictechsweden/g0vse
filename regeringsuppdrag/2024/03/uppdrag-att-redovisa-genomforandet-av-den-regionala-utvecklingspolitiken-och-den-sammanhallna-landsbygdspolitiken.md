# Uppdrag att redovisa genomförandet av den regionala utvecklingspolitiken och den sammanhållna landsbygdspolitiken

Regeringen ger Arbetsförmedlingen, Boverket, länsstyrelserna, Myndigheten för ungdoms\- och civilsamhällesfrågor, Myndigheten för yrkeshögskolan, Naturvårdsverket, Post\- och telestyrelsen, Riksantikvarieämbetet, Statens energimyndighet, Statens jordbruksverk, Statens kulturråd, Trafikverket och Verket för innovationssystem i uppdrag att redovisa hur deras verksamhet har bidragit till målen för den regionala utvecklingspolitiken och den sammanhållna landsbygdspolitiken samt i relevanta delar hur deras verksamhet har varit av betydelse för EU:s sammanhållningspolitik.


Regeringen ger vidare Tillväxtverket i uppdrag att lämna anvisningar för,
samt sammanställa och analysera de redovisningar som görs av de ovan
nämnda myndigheterna.

Regeringen ger dessutom Tillväxtverket i uppdrag att bjuda in till, leda och
samordna ett myndighetsnätverk för dialog, metodutveckling och lärande
avseende statliga myndigheters uppgifter inom regional utvecklingspolitik
och sammanhållen landsbygdspolitik. Syftet med myndighetsnätverket är att det ska bidra till utbyte av erfarenheter och kunskaper mellan statliga
myndigheter och regionerna. Representanter för regionerna och Gotlands
kommun (regionerna) ska ges möjlighet att delta i nätverket.

Var och en av myndigheterna ska senast den 31 januari 2025 och den 31 januari 2027 lämna en redovisning till Regeringskansliet (Landsbygds\- och infrastrukturdepartementet) med kopia till Tillväxtverket.

Tillväxtverket ska redovisa sitt uppdrag senast den 21 april 2025 och den 21 april 2027 till Regeringskansliet (Landsbygds\- och infrastrukturdepartementet).
