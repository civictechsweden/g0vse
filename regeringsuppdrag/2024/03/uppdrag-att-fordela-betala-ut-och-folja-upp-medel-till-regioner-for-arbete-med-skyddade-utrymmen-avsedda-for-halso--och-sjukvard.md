# Uppdrag att fördela, betala ut och följa upp medel till regioner för arbete med skyddade utrymmen avsedda för hälso- och sjukvård

Regeringen uppdrar åt Socialstyrelsen att fördela, betala ut och följa upp medel till regioner för arbete med skyddade utrymmen avsedda för hälso- och sjukvård.

Socialstyrelsen:

* ska fördela, betala ut och följa upp medel till regionerna för att utföra fördjupade kartläggningar av skyddade utrymmen avsedda för hälso- och sjukvård. De fördjupade kartläggningarna ska ge en bild av bland annat underhållsbehov. Socialstyrelsen ska vid fördelningen av medel för detta ändamål utgå från en av myndigheten framtagen fördelningsnyckel utifrån populationsstorlek.
* fördela, betala ut och följa upp medel till vissa regioner för att genomföra åtgärder som syftar till att skyndsamt möjliggöra nyttjande av skyddade utrymmen avsedda för hälso- och sjukvård. Vid fördelningen av dessa medel ska Socialstyrelsen vid urvalet av regioner utgå från kartläggningen som utfördes inom ramen för uppdraget att kartlägga befintliga skyddade utrymmen och lokaler avsedda för hälso- och sjukvård i landets regioner (S2022/03173). Socialstyrelsen får avgöra hur stor del av beloppet som avsätts för detta ändamål och ska ta fram en fördelningsnyckel för det.
* får ange villkoren för statsbidraget inom ramen för ändamålen. Medel som regionerna inte har förbrukat eller använt i enlighet med villkoren ska betalas tillbaka till Socialstyrelsen.
* ska i detta uppdrag använda de fortifikatoriska kriterier som Socialstyrelsen tillsammans med Myndigheten för samhällsskydd och beredskap har tagit fram inom ramen för det tidigare uppdraget. Enligt de kriterierna ska ett skyddat utrymme ge visst skydd mot skadlig påverkan från omgivningen. Med skadlig påverkan avses luftstötvågor, splitter, byggnadsras samt joniserande strålning.
* ska inom ramen för uppdraget även följa upp de åtgärder för underhåll som regionerna vidtar för att möjliggöra nyttjande av skyddade utrymmen avsedda för hälso- och sjukvård. Syftet är att skapa en samlad bild över det fortsatta behovet av underhåll av skyddade utrymmen som är avsedda för hälso- och sjukvård.
* ska lämna ett förslag på hur det fortsatta arbetet med skyddade utrymmen avsedda för hälso- och sjukvård kan föras in i investeringsprogrammet för Sjukvårdens säkerhet i kris och krig samt hur det kan finansieras genom förordningen (2023:30) om statsbidrag till regioner för åtgärder för att höja driftsäkerheten på hälso- och sjukvårdens fastigheter.
* ska föra dialog med regionerna och med andra aktörer som myndigheten bedömer som lämpliga för uppdragets genomförande. Myndigheten för samhällsskydd och beredskap, Fortifikationsverket och Försvarsmakten ska bistå Socialstyrelsen med sina ämnesspecifika kompetenser.
* ska senast den 20 maj 2024 lämna en delredovisning till Regeringskansliet (Socialdepartementet) avseende förslaget om hur det fortsatta arbetet med skyddade utrymmen avsedda för hälso- och sjukvård kan föras in i investeringsprogrammet för Sjukvårdens säkerhet i kris och krig samt hur det kan finansieras genom förordningen (2023:30) om statsbidrag till regioner för åtgärder för att höja driftsäkerheten på hälso- och sjukvårdens fastigheter.
* ska senast den 30 juni 2025 lämna en slutredovisning av uppdraget till Regeringskansliet (Socialdepartementet). Av en separat ekonomisk redovisning ska det framgå hur regionerna har använt statsbidraget enligt villkoren för uppdraget.
