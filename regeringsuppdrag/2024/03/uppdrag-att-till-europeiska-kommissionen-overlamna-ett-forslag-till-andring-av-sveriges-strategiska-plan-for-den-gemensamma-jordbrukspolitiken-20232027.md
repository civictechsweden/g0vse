# Uppdrag att till Europeiska kommissionen överlämna ett förslag till ändring av Sveriges strategiska plan för den gemensamma jordbrukspolitiken 2023–2027

Regeringen ger Statens jordbruksverk i uppdrag att till Europeiska kommissionen (kommissionen) överlämna ett förslag till ändring av Sveriges strategiska plan för den gemensamma jordbrukspolitiken 2023–2027.

Sveriges strategiska plan för den gemensamma jordbrukspolitiken 2023–2027 godkändes senast av EU-kommissionen i december 2023. Medlems­staterna har möjlighet att göra ändringar av sina planer och det har nu fram­kommit behov av att ändra den planen. Ändringarna ska godkännas av EU-kommissionen för att bli gällande.

Behovet av justeringar omfattar ändringar och förtydliganden av målgrupper för investeringsstöd för diversifiering till annan verksamhet än jordbruks-verksamhet, investeringsstöd för vattenvårdsåtgärder och ersättning för precisionsjordbruk planering, en ändring i beräkningsmetod för en kombination av område och typjordbruk i kompensationsstödet, med tillhörande justering av ersättningsnivån, en justering av två villkor i ersättningen för precisionsjordbruk, en textjustering gällande förtecknade ej stödberättigade investeringar samt överföring av elva ärenden om investeringar i våtmarker från Landsbygdsprogrammet 2014–2022 till den strategiska planen.

Förändringarna syftar till att åtgärda brister och underlätta genomförandet av den gemensamma jordbrukspolitiken. Därtill bör ändringar genomföras som omhändertar att regeringen i beslut den 29 februari 2024 gett Statens jordbruksverk i uppdrag att lämna meddelande till kommissionen om beslut att tillämpa undantag för GAEC-norm 8 (LI2024/00454 och LI2024/00523).

Detta undantag följer av kommissionens genomförandeförordning (EU) 2024/587 av den 12 februari 2024 om undantag från Europaparlamentets och rådets förordning (EU) 2021/2115 vad gäller tillämpningen av GAEC-norm 8 för god jordbruks-hävd och goda miljöförhållanden, datum för stödberättigande för utgifter avseende bidrag från EGFJ och regler för ändringar av strategiska GJP-planer för ändringar av vissa miljösystem för ansökningsåret 2024.
