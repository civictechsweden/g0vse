# Uppdrag att fördela, betala ut och följa upp medel för att öka antalet disponibla vårdplatser

Regeringen ger Socialstyrelsen i uppdrag att fördela, betala ut och följa upp prestationsbaserade medel till regionerna i syfte att stimulera till en ökning av antalet disponibla vårdplatser.

Socialstyrelsen ska under 2024 betala ut 1 990 000 000 kronor i prestationsbaserade medel till regionerna i enlighet med bilagorna 1 och 2.

Socialstyrelsen får inom ramen för ändamålet ange ytterligare villkor för statsbidraget. I uppdraget ingår även att Socialstyrelsen ska följa upp resultaten av de prestationsbaserade medlen, till exempel genom att sammanställa och analysera regionernas uppfyllnadsgrad av prestationskraven.

Socialstyrelsen ska löpande informera Regeringskansliet om hur arbetet med uppdraget fortskrider. Senast den 31 mars 2025 ska Socialstyrelsen lämna en slutredovisning av uppdraget till Regeringskansliet.
