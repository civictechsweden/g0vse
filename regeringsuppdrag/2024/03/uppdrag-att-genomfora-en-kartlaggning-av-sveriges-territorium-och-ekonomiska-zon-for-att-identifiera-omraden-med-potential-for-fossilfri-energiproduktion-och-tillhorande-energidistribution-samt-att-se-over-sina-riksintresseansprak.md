# Uppdrag att genomföra en kartläggning av Sveriges territorium och ekonomiska zon för att identifiera områden med potential för fossilfri energiproduktion och tillhörande energidistribution samt att se över sina riksintresseanspråk

Regeringen ger Statens energimyndighet (Energimyndigheten) i uppdrag att, i enlighet med vad som anges under rubriken Närmare om uppdraget, genomföra en kartläggning av Sveriges territorium och ekonomiska zon för att identifiera områden med potential för utbyggnad av fossilfri energiproduktion och tillhörande energidistribution.

Energimyndigheten ska samtidigt se över riksintresseanspråk för fossilfri energiproduktion och energidistribution och ta fram underlag för och redovisa sin syn på vilka områden som är särskilt lämpliga för fossilfri energiproduktion och energidistribution. Det ska av redovisningen framgå vilka kriterier som myndigheten har tillämpat för sina bedömningar, där ett av kriterierna ska vara om nyttjandet av området kan bidra till att stärka totalförsvaret.

Uppdraget ska, i den del som gäller kartläggningen, genomföras i samverkan med Naturvårdsverket, Försvarsmakten och Myndigheten för samhällsskydd och beredskap.

Energimyndigheten ska lämna en redovisning av den del av uppdraget som gäller kartläggningen till Regeringskansliet (Klimat-och näringslivsdepartementet) så snart som möjligt, dock senast den 25 oktober 2024.

Energimyndigheten ska lämna en slutredovisning av uppdraget med avseende på översynen av riksintresseanspråk och särskilt lämpliga områden till Regeringskansliet (Klimat-och näringslivsdepartementet) senast den 25 oktober 2025.
