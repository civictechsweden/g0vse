# Uppdrag att utreda förutsättningarna för att upprätta en hyresdatabas

Regeringen ger Statistiska centralbyrån (SCB) i uppdrag att utreda förutsättningarna för att upprätta en hyresdatabas för statistikproduktion av bostadshyror i hyresbostäder.

SCB ska undersöka tekniska lösningar för hur uppgifter om bostadshyra kan
inhämtas från Fastighetsägarna, Hyresgästföreningen och Sveriges
Allmännytta (parterna på hyresmarknaden). Om det inte är möjligt att
inhämta uppgifter från parterna på hyresmarknaden ska SCB undersöka
alternativa möjligheter att hämta uppgifter.

I uppdraget ingår att, om det bedöms möjligt, ta fram och beskriva en process för hur insamling av hyresuppgifter kan gå till genom att hämta registerdata från parterna på hyresmarknaden exempelvis med ett applikationsgränssnitt (API) och vilka variabler som är möjliga att hämta.
