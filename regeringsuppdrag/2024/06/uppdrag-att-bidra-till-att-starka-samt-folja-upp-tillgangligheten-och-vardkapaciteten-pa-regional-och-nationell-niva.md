# Uppdrag att bidra till att stärka samt följa upp tillgängligheten och vårdkapaciteten på regional och nationell nivå

Regeringen uppdrar åt Socialstyrelsen att bidra till att stärka samt följa upp hälso\- och sjukvårdens tillgänglighet och kapacitet, bland annat i fråga om väntetider, antalet disponibla vårdplatser samt beläggningsgrad.


I uppdraget ingår att:

* Stödja regionerna i deras produktions\- och kapacitetsstyrning bland annat för att uppnå Socialstyrelsens nationella riktvärden avseende antalet disponibla vårdplatser samt beläggningsgrad.
* Stödja och stärka samverkan mellan regioner i syfte att öka tillgängligheten och förutsättningarna att uppnå Socialstyrelsens nationella riktvärden avseende antalet vårdplatser samt beläggningsgrad på nationell nivå.
* I dialog med regionerna definiera nationella och gemensamma målnivåer för beläggningsgrad och vårdkapacitet. Målen bör vara differentierade för olika typer av verksamheter, till exempel för akut och planerad verksamhet, för olika geografiska förutsättningar och för enheters olika storlek.
* Löpande följa den nationella utvecklingen av vårdkapacitet, bland annat i fråga om tillgänglighet, väntetider, antalet disponibla vårdplatser och beläggningsgrad. I detta ingår att ta fram metoder och gemensamma definitioner för mätning av bland annat beläggningsgrad och tillgänglig kapacitet.
* Löpande följa behovet av personalresurser i regionerna för olika typer av vårdplatser, för att främja en hållbar personalförsörjning på kort och lång sikt, såväl inom som mellan regioner.

Socialstyrelsen ska:

* samtala med berörda huvudmän, Inspektionen för vård och omsorg (IVO), Myndigheten för vård\- och omsorgsanalys, E\-hälsomyndigheten, Nationella vårdkompetensrådet, Sveriges Kommuner och Regioner (SKR), regionerna, berörda professionsföreningar och patientorganisationer samt med partnerskapet för kunskapsstyrning inom hälso\- och sjukvård.
* löpande informera Regeringskansliet informerat om hur arbetet fortskrider.
* senast den 1 december 2024 delredovisa uppdraget till Regeringskansliet. Delredovisningen ska innehålla en plan för myndighetens arbete med uppdraget. Av planen ska det framgå hur myndigheten arbetar för att genomföra uppdraget samt en redogörelse av vilka avvägningar som gjorts och kommer behöva göras. Socialstyrelsen ska senast den 31 oktober 2025 respektive den 31 oktober 2026 delredovisa uppdraget till Regeringskansliet.
* senast den 31 oktober 2027 slutredovisa uppdraget till Regeringskansliet.
