# Uppdrag att ta fram underlag för genomförande av delar av det reviderade direktivet om förnybar energi

Regeringen ger Statens energimyndighet (Energimyndigheten) i uppdrag att ta fram underlag för och förslag till genomförande av artiklarna 3, 9, 18 och 19 i Europaparlamentets och rådets direktiv (EU) 2018/2001 av den 11 december 2018 om främjande av användningen av energi från förnybara energikällor (förnybartdirektivet), i lydelsen enligt Europaparlamentets och rådets direktiv (EU) 2023/2413\.


Energimyndigheten ska:

1. utreda om det i Sverige finns några stödsystem som i strid med kaskadprincipen i artikel 3\.3 dels främjar energiproduktion från träbiomassa, dels snedvrider konkurrensen i sektorn.
2. identifiera vilka befintliga och aviserade styrmedel, inklusive regelverk (direkta såväl som indirekta), som skulle kunna ingå i en sådan ram som avses i artikel 3\.4a för att undanröja hinder för en hög andel av försörjning med förnybar el, och vid behov ge förslag på ytterligare åtgärder.
3. lämna förslag på hur tillståndsgivningen för gemensamma projekt för havsbaserad förnybar energi enligt artikel 9\.7a ska underlättas genom att minska komplexiteten och öka effektiviteten och insynen i tillståndsprocessen.
4. analysera om Sverige uppfyller kraven i artikel 18 i dess nya lydelse, och om inte, översiktligt beskriva hur ett uppfyllande av kraven skulle kunna påskyndas.
5. påbörja arbetet med att anpassa myndighetens befintliga föreskrifter om ursprungsgarantier för el så att de överensstämmer med artikel 19\.

Vid behov ska Energimyndigheten lämna författningsförslag, dock inte i fråga om föreskrifterna som avses i punkt 5\. Bedömningar och förslag på skatteområdet ska inte lämnas.

Vid genomförandet av uppdraget ska Energimyndigheten inhämta synpunkter från berörda myndigheter och aktörer. I uppdraget ingår även att följa och i den utsträckning det är möjligt och lämpligt beakta Europeiska kommissionens och övriga medlemsstaters arbete när det gäller artiklarna i fråga. Myndigheten ska ha en löpande dialog med Regeringskansliet (Klimatoch näringslivsdepartementet) för att beakta övrigt arbete i Regeringskansliet med genomförandet av detta direktiv. Uppdragets olika delar ska slutredovisas senast den 31 december 2024\. Eventuella författningsförslag ska dock lämnas senast den 31 oktober 2024\.
