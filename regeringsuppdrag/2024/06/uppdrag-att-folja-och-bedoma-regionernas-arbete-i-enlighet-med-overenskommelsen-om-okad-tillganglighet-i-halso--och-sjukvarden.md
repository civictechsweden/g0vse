# Uppdrag att följa och bedöma regionernas arbete i enlighet med överenskommelsen om ökad tillgänglighet i hälso- och sjukvården

Regeringen uppdrar åt Socialstyrelsen att följa regionernas arbete enlig överenskommelsen mellan staten och Sveriges Kommuner och Regioner (SKR) om ökad tillgänglighet i hälso\- och sjukvården samt göra en bedömning av regionernas respektive insatser inom ramen för både 2023 och 2024 års överenskommelser.


Uppföljningen ska omfatta utvärdering och analys av överenskommelsen. Socialstyrelsen ska bland annat analysera de handlingsplaner och redovisningar som regionerna ska lämna om de vill ta del av medlen i överenskommelsen. I uppdraget ingår även att Socialstyrelsen ska föreslå åtgärder som staten kan vidta i de fall regionerna inte har följt anvisningarna eller genomfört de insatser som anges i överenskommelsen.

I arbetet med uppföljningen av överenskommelsen för 2024 ska Socialstyrelsen:

* ta emot rapportering från regionerna om arbetet med överenskommelsen,
* utifrån rapporteringen redovisa om villkor för den andra utbetalningen av medel till regionerna, för arbetet med överenskommelsen, är uppfyllt. Socialstyrelsens bedömning av regionernas uppfyllnadsgrad av villkoren i överenskommelsen ska vara en helhetsbedömning av respektive regions samlade arbete med överenskommelsen,
* återkoppla till regionerna i de fall som rapporteringen inte är fullständig och ge möjlighet för regionerna att inkomma med kompletteringar och
* sammanställa och redovisa rapporteringen på nationell nivå.

Socialstyrelsen ska:

* samtala med berörda huvudmän och, om det behövs, med andra berörda aktörer.
* löpande informera Regeringskansliet om hur arbetet med uppdraget fortskrider.
* senast den 15 november 2024 till Regeringskansliet delredovisa om villkoren för den andra utbetalningen av medel till regionerna är uppfyllda och senast den 31 mars 2025 slutredovisa uppdraget till Regeringskansliet.
