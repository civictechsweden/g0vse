# Uppdrag till Myndigheten för arbetsmiljökunskap att ta fram och sprida kunskap om säkerhetskultur i byggbranschen som kan förebygga olycksfall

Regeringen ger Myndigheten för arbetsmiljökunskap i uppdrag att ta fram och sprida kunskap om säkerhetskultur i byggbranschen som kan bidra till att förebygga olycksfall. En god säkerhetskultur innebär att alla på arbetsplatsen är medvetna om de risker som finns och har både kunskap och vilja att minska dem, inklusive kunskap om ansvaret för säkerhetsarbetet.


Myndigheten för arbetsmiljökunskap ska med de metoder som myndigheten finner lämpliga undersöka vilka faktorer som kan främja en hållbar säkerhetskultur och ett hållbart säkerhetsbeteende på arbetsplatser.  Myndigheten ska presentera resultaten i en rapport och sprida resultaten på lämpligt sätt. Myndigheten ska även resonera kring hur kunskapen om ansvarsfrågan rörande det förebyggande arbetet kan förstärkas.

Myndigheten för arbetsmiljökunskap ska när uppdraget utförs samverka med relevanta myndigheter och organisationer.

Myndigheten för arbetsmiljökunskap ska senast den 31 december 2025 lämna en skriftlig redovisning av uppdraget till Regeringskansliet  (Arbetsmarknadsdepartementet).

Redovisningen av uppdraget ska hänvisa till diarienumret för detta beslut.
