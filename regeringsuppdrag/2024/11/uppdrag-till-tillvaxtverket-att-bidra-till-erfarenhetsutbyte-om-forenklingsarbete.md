# Uppdrag till Tillväxtverket att bidra till erfarenhetsutbyte om förenklingsarbete

Regeringen ger Tillväxtverket i uppdrag att erbjuda stöd till myndigheter i deras förenklingsarbete samt att bidra till myndigheternas ökade kunskap om förenklingsarbete.


Myndigheterna ska ges möjlighet att föra dialog, samverka och utbyta erfarenheter sinsemellan. Inom ramen för uppdraget ska Tillväxtverket erbjuda möjlighet för myndigheterna att träffas vid minst två tillfällen. Stödet ska erbjudas till de myndigheter som av regeringen har ett uppdrag eller återrapporteringskrav om förenkling för företag i sina regleringsbrev.

Tillväxtverket ska redovisa uppdraget till Regeringskansliet (Klimat\-och näringslivsdepartementet) senast den 31 december 2025\. Tillväxtverket ska löpande informera Regeringskansliet (Klimat\-och näringslivsdepartementet) om hur arbetet med uppdraget fortskrider. För uppdraget får Tillväxtverket under 2024 använda 500 000 kronor som ska redovisas mot det under utgiftsområde 24 Näringsliv för budgetåret 2024 uppförda anslaget 1:5 Näringslivsutveckling, anslagsposten 8 Näringslivsutveckl \- del till Tillväxtverket. Regeringen beräknar att 700 000 kronor kommer att avsättas för uppdraget för 2025\.

Medlen får användas för uppdragsanknutna kostnader.
