# Uppdrag till Inspektionen för vård och omsorg att förstärka säkerhetsarbetet inom myndigheten

Regeringen uppdrar åt Inspektionen för vård och omsorg (IVO) att förstärka säkerhetsarbetet inom myndigheten.


IVO ska bland annat:

* redovisa vilka åtgärder som vidtagits och vilka åtgärder som planeras på kort sikt för att stärka säkerhetsarbetet, för såväl medarbetarskyddet som verksamhetens skydd mot otillåten påverkan ur ett bredare perspektiv,
* kartlägga behovet av ytterligare säkerhetshöjande åtgärder på längre sikt. Utifrån kartläggningen ska myndigheten identifiera hur den ytterligare kan utveckla sitt förebyggande säkerhetsarbete samt redovisa eventuella behov av författningsändringar som kan uppstå med anledning av det. De förslag som lämnas ska som utgångspunkt kunna genomföras inom befintliga ekonomiska ramar. För förslag som inte kan genomföras inom befintliga ekonomiska ramar ska myndigheten redovisa kostnadsberäkningar inklusive en analys över förslagens kostnadseffektivitet,
* redogöra för hur samarbetet kring säkerhetsarbete med övriga relevanta myndigheter ser ut. Om ett behov av utvecklat samarbete finns ska även detta beskrivas,
* hämta in synpunkter från Polismyndigheten, Ekobrottsmyndigheten och Säkerhetspolisen i relevanta delar,
* beräkna och redovisa eventuella ekonomiska konsekvenser av uppdraget,
* senast den 31 mars 2025 delredovisa uppdraget i den del som avser medarbetarskyddet och senast den 31 oktober 2025 slutredovisa uppdraget till Regeringskansliet.
