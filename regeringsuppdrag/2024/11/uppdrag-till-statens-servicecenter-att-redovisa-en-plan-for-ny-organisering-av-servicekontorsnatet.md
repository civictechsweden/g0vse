# Uppdrag till Statens servicecenter att redovisa en plan för ny organisering av servicekontorsnätet

Regeringen ger Statens servicecenter i uppdrag att, med beaktande av den minskning av myndighetens förvaltningsanslag som regeringen har föreslagit i budgetpropositionen för 2025 (prop. 2024/25:1 utg.omr. 2 avsnitt 4\), redovisa hur myndigheten framöver avser att organisera den verksamhet som bedrivs vid dess servicekontor. Vid genomförandet av uppdraget ska Statens servicecenter planera för att på sikt tillhandahålla statlig service i samtliga så kallade funktionella analysregioner (FA\-regioner).


Regeringen beslutar att uppdragen till Statens servicecenter som anger var dess servicekontor ska vara lokaliserade ska upphöra att gälla (Fi2019/04274, Fi2020/01340, Fi2021/021515 och Fi2022/01181\). Myndigheten har därmed möjlighet att lokalisera servicekontoren oberoende av vad som angivits i dessa beslut.

Statens servicecenter ska senast den 31 januari 2025 lämna en delredovisning av uppdraget till Regeringskansliet (Finansdepartementet). I denna ska myndigheten redogöra för utgångspunkter och principer för den framtida organiseringen av servicekontorsnätet samt redovisa en preliminär bedömning av vilka konsekvenser den framtida organisationen får avseende geografisk tillgänglighet för servicekontorens besökare. Uppdraget ska slutredovisas senast den 1 oktober 2026\. I slutredovisningen ska Statens servicecenter bl.a. redogöra för konsekvenserna för tillgängligheten till statlig service i olika typer av geografiska områden (däribland landsbygdsområden och områden där utanförskapet är stort). Myndigheten ska också redovisa hur samverkansmyndigheternas behov och synpunkter gällande lokal statlig service har beaktats vid framtagandet av planen, samt hur den arbetar med samlokalisering med andra statliga myndigheter eller kommunala servicefunktioner.

Statens servicecenter ska hålla Regeringskansliet informerat under uppdragets genomförande.
