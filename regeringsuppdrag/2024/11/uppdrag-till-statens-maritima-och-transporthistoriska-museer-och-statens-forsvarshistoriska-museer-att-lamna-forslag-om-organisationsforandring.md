# Uppdrag till Statens maritima och transporthistoriska museer och Statens försvarshistoriska museer att lämna förslag om organisationsförändring

Regeringen ger Statens maritima och transporthistoriska museer och Statens försvarshistoriska museer i uppdrag att lämna förslag på hur Statens försvarshistoriska museers uppgifter kan överföras till och inordnas i Statens maritima och transporthistoriska museer. Myndigheterna ska analysera konsekvenserna av de förslag som redovisas.

Statens maritima och transporthistoriska museer och Statens
försvarshistoriska museer ska:

* lämna förslag på hur Statens försvarshistoriska museers uppgifter kan överföras till och inordnas i Statens maritima och transporthistoriska museer
* beskriva för- och nackdelar med att myndigheternas uppgifter läggs samman, till exempel synergi- och effektivitetsvinster, vilken möjlighet det finns för kvalitetsförbättringar och risker för negativ påverkan på verksamheterna på kort och lång sikt
* identifiera eventuella överlappande uppgifter i de båda
  myndigheterna
* analysera ekonomiska, verksamhetsmässiga och personella
  konsekvenser på kort respektive lång sikt, särskilt konsekvenserna för
  kompetensförsörjningen
* analysera hur lokalbehovet påverkas vid en organisationsförändring
* identifiera de författningar som berörs av organisationsförändringen och lämna förslag till nödvändiga författningsändringar, inklusive ändamålsenliga ändringar i Statens maritima och transporthistoriska museers förordning med instruktion, som bör göras vid en organisationsförändring
* analysera behovet av ett nytt myndighetsnamn för Statens maritima
  och transporthistoriska museer vid en organisationsförändring och vid behov, lämna förslag på namn
* i övrigt identifiera vad som är viktigt för regeringen att ta hänsyn till
  vid prövning av organisationsförändringen, till exempel styrningsfrågor, val av ledningsform och behov av särskilda organ.

Statens maritima och transporthistoriska museer och Statens försvarshistoriska museer ska senast den 25 mars 2025 lämna en gemensam skriftlig redovisning av uppdraget till Regeringskansliet
(Kulturdepartementet).
