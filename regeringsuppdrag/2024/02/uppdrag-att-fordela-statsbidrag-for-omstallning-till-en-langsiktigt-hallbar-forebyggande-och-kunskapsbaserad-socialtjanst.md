# Uppdrag att fördela statsbidrag för omställning till en långsiktigt hållbar, förebyggande och kunskapsbaserad socialtjänst

Regeringen uppdrar åt Socialstyrelsen att fördela statsbidrag till kommuner under 2024. Detta för att, inför införandet av en ny socialtjänstlag, stödja kommunerna i omställningen till en långsiktigt hållbar, mer förebyggande och kunskapsbaserad socialtjänst.

Kommunerna får använda medel till att genomföra läges- och behovsanalyser och planering inför den nya socialtjänstlagen. Socialstyrelsen ska ge stöd till kommunerna i arbetet.

Socialstyrelsen ska:

* med utgångspunkt i kommunernas behov planera för och förbereda nationella kompetenshöjande insatser för att stödja kommunerna i omställningen och genomförandet av den nya socialtjänstlagen
* analysera och bedöma vilken roll regionala eller lokala forsknings- och utvecklingsenheter kan spela i utvecklingen av en mer kunskapsbaserad socialtjänst, t.ex. genom ett nationellt samordnat stöd för implementering och uppföljning av metoder och arbetssätt i verksamheten
* föra en dialog med Sveriges Kommuner och Regioner
* löpande informera Regeringskansliet om hur arbetet med uppdraget fortskrider
* senast den 30 september 2025 redovisa till Regeringskansliet med en samlad analys av kommunernas lägesbilder inför den nya socialtjänstlagen samt redovisning av myndighetens arbete. I redovisningarna ska barnrätts-, funktionshinders- och jämställdhetsperspektivet beaktas
* före utgången av september 2024 till Regeringskansliet delrapportera om myndighetens förberedelse för kompetenshöjande insatser för att stödja kommunerna i omställningen och genomförandet av den nya lagen.
