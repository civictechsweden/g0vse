# Uppdrag om övervakning, studier och insatser avseende covid-19

Regeringen uppdrar åt Folkhälsomyndigheten att övervaka, analysera och genomföra insatser mot covid-19.

## Folkhälsomyndigheten ska:

* genomföra epidemiologisk uppföljning, analyser och rapportering av förekomsten av covid-19 nationellt och internationellt,
* genomföra mikrobiell övervakning, analyser och rapportering av förekomsten av viruset SARS-CoV-2 och dess varianter,
* genomföra fördjupade studier och undersökningar för att öka kunskapen om viruset och dess spridning,
* genomföra fördjupade analyser av vaccinationstäckning och vaccineffekt för covid-19 i olika grupper i befolkningen, samt bistå regionerna i deras arbete med att åstadkomma en så hög och jämnt fördelad vaccinationstäckning som möjligt,
* ta fram vaccinationsrekommendationer baserade på bland annar. analysunderlag om vaccinationstäckning och vaccineffekt för covid-19 i olika grupper i befolkningen,
* löpande följa och vid behov vidta åtgärder för att motverka felaktig information och ryktesspridning om vaccination mot covid-19,
* samla in och delge information och kunskap om covid-19 till regeringen, kommuner, regioner och allmänheten samt regelbundet publicera statistik och analyser om covid-19 på myndighetens webbplats, samt
* genomföra uppföljning och teknisk hantering av registreringar av utförda vaccinationer i Nationella vaccinationsregistret.

## Folkhälsomyndigheten ska även

* informera och inhämta synpunkter från Socialstyrelsen, Läkemedelsverket, länsstyrelserna, Sveriges Kommuner och Regioner, regionerna, smittskyddsläkarna, företrädare för kommuner och privata aktörer, samt andra berörda aktörer
* löpande informera Regeringskansliet om hur arbetet med uppdraget fortskrider samt om utvecklingen avseende epidemiologi och vaccinationstäckning för covid-19
* senast den 15 juni 2024 delredovisa uppdraget till Regeringskansliet
* senast den 15 februari 2025 slutredovisa uppdraget till Regeringskansliet.
