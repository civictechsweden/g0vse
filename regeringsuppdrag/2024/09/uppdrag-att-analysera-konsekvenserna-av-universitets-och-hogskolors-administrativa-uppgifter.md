# Uppdrag att analysera konsekvenserna av universitets och högskolors administrativa uppgifter

Regeringen ger Statskontoret i uppdrag att analysera konsekvenserna för statliga universitet och högskolor av de administrativa uppgifter som de är skyldiga att utföra till följd av generella regelverk och regeringsbeslut för statliga förvaltningsmyndigheter. Statskontoret ska i sin analys ta hänsyn till de statliga universitetens och högskolornas särart och kärnverksamhet. Statskontoret ska också analysera och bedöma aktuella regelverks och uppdrags samlade konsekvenser för statliga universitets och högskolors möjlighet att bedriva och utveckla sin verksamhet.

Myndigheten ska utifrån analysen vid behov föreslå åtgärder som regeringen kan vidta för att minska de statliga universitetens och högskolornas administrativa börda. Statskontoret ska i sin bedömning ta hänsyn till syftena med de generella regelverken och besluten samt regeringens behov av information.

I genomförandet av uppdraget ingår att ge statliga universitet och högskolor möjlighet att inkomma med information om vilka administrativa uppgifter som är särskilt betungande. Statskontoret ska även ge statliga universitet och högskolor möjlighet att inkomma med förslag på effektiviseringsåtgärder.

Statliga universitet och högskolor ska bistå Statskontoret med de uppgifter och underlag som behövs för uppdragets genomförande. I redovisningen av uppdraget ska Statskontoret ange vilka regelverk och regeringsbeslut som myndigheten har analyserat.

Statskontoret ska vid behov inhämta synpunkter från Universitetskanslersämbetet och andra berörda myndigheter och aktörer. Vid genomförandet av uppdraget ska myndigheten hålla sig informerad om och beakta relevant arbete som pågår inom utredningsväsendet. Statskontoret ska också ta del av relevanta utredningar som universitet och högskolor har gjort.

Statskontoret ska löpande informera Regeringskansliet  (Utbildningsdepartementet) om hur arbetet med uppdraget fortskrider.

Statskontoret ska senast den 11 september 2025 lämna en slutredovisning av uppdraget till Regeringskansliet (Utbildningsdepartementet).
