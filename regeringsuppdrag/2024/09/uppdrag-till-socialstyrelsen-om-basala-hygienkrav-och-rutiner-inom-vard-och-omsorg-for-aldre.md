# Uppdrag till Socialstyrelsen om basala hygienkrav och rutiner inom vård och omsorg för äldre

Regeringen uppdrar åt Socialstyrelsen att informera äldreomsorgen om hur viktigt det är att följa grundläggande hygienkrav och rutiner. Socialstyrelsen ska följa upp hur väl äldreomsorgen efterlever föreskrifter och allmänna råd om smittförebyggande åtgärder enligt lagar och föreskrifter om grundläggande hygien i vård och omsorg i äldreomsorgen.


I uppföljningen ingår att:

* kartlägga i vilken utsträckning hygienrutiner ingår i verksamhetens kvalitetsledningssystem,
* analysera chefernas och personalens förutsättningar att följa bestämmelserna samt
* redogöra för och informera om vilka åtgärder som behöver vidtas för att säkerställa en kontinuerlig följsamhet av hygienkrav och rutiner inom vård och omsorg för äldre.

Uppdragets del om kommunikation handlar dels om att stärka Socialstyrelsens pågående informationsinsatser, dels om att genomföra en informationsinsats baserad på analysen av uppföljningen. Insatserna ska även beskrivas i redovisningen.

Socialstyrelsen ska:

* samtala med Sveriges Kommuner och Regioner, Folkhälsomyndigheten, Strama, Inspektionen för vård och omsorg, kommuner, Vårdföretagarna, enskilda utförare samt andra relevanta aktörer.
* senast den 30 november 2025 redovisa uppdraget till Regeringskansliet.
