# Uppdrag att betala ut medel till Genomic Medicine Sweden

Regeringen uppdrar åt Socialstyrelsen att under 2024 betala ut 49,5 miljoner kronor för att genomföra pilotstudier inom precisionsmedicin för cancer och sällsynta hälsotillstånd samt effektiv nationell och internationell datadelning inom ramen för projektet Genomic Medicine Sweden (GMS).

Region Skåne får rekvirera medlen från Socialstyrelsen och ansvarar därefter för att i samverkan med styrgruppen för GMS fördela medlen till övriga parter inom projektet GMS.

Socialstyrelsen administrerar och följer upp hur medel har använts i förhållande till uppdragets syfte.

Socialstyrelsen redovisar senast den 31 mars 2025 uppdraget till Regeringskansliet.
