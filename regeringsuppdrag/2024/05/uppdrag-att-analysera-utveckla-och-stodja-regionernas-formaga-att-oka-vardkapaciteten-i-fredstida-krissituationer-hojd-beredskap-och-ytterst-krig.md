# Uppdrag att analysera, utveckla och stödja regionernas förmåga att öka vårdkapaciteten i fredstida krissituationer, höjd beredskap och ytterst krig

Regeringen uppdrar åt Socialstyrelsen att analysera, utveckla och stödja regionernas förmåga att öka vårdkapaciteten i fredstida krissituationer, höjd beredskap och ytterst krig.


I uppdraget ingår:

* att genomlysa och analysera regionernas förmåga att hantera ett plötsligt och oväntat inflöde av patienter samt identifiera eventuella hinder för ökad förmåga,
* att lämna en prognos för utvecklingen av kapacitetsökningsförmågan,
* att stödja regionerna i att ta fram mätbara mål för respektive region vilka utformas som procentuella eller faktiska ökningar av kapaciteten inom en viss tidsperiod för omhändertagandet av vedertagna typfall av masskadeutfall,
* att stödja regionerna i att ta fram och etablera åtgärdsplaner för kapacitetsökning vid kris och krig,
* att stödja regionerna i att ta fram fördelningsnycklar eller liknande planering för respektive region för att vid ett masskadeutfall möjliggöra en snabb initial fördelning av skadade patienter till sjukhus,
* att betala ut bidrag till regionerna för att med Socialstyrelsens stöd arbeta med att utveckla förmågan att öka vårdkapaciteten i fredstida krissituationer, höjd beredskap och ytterst krig, och
* att lämna förslag på hur arbetet med att stödja och följa regionernas förmåga att öka vårdkapaciteten i fredstida krissituationer, höjd beredskap och ytterst krig ska fortlöpa efter uppdragets slutredovisning.

Socialstyrelsen ska:

* ta hänsyn till det pågående arbetet i uppdraget att bidra till att stärka tillgängligheten och vårdkapaciteten på regional och nationell nivå och i uppdraget att utveckla och uppdatera nyckeltalsberäkningar och dimensionerande målbilder för hälso\- och sjukvården.
* samtala med regionerna och med andra relevanta aktörer.
* senast den 16 december 2024 delredovisa och senast den 2 juni 2025 slutredovisa uppdraget till Regeringskansliet.
