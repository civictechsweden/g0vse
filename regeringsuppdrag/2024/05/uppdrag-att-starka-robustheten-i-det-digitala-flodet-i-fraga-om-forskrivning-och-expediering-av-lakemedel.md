# Uppdrag att stärka robustheten i det digitala flödet i fråga om förskrivning och expediering av läkemedel

Regeringen uppdrar åt E-hälsomyndigheten att analysera och lämna kostnadseffektiva förslag på hur robustheten i det digitala flödet kan stärkas i fråga om förskrivning och expediering av läkemedel.

E-hälsomyndigheten ska:

* analysera och lämna kostnadseffektiva förslag på åtgärder som behöver vidtas för att stärka det digitala flödet i fråga om förskrivning och expediering av läkemedel i händelse av fredstida krissituationer eller höjd beredskap för de fall att ordinarie uppkoppling till E-hälsomyndighetens register och digitala tjänster ligger nere under en längre period.
* analysera och föreslå vilka av hälso- och sjukvårdens, öppenvårdsapotekens och myndighetens system och tjänster som ska prioriteras i händelse av fredstida krissituationer eller höjd beredskap för att säkerställa lägsta möjliga funktionella nivå för förskrivning och expedition av läkemedel samt bedöma vilka behov av systemutveckling och andra åtgärder som det medför.
* analysera vilka konsekvenser som sådana åtgärder skulle medföra för hälso- och sjukvården, öppenvårdsapoteken, myndigheter och eventuella andra berörda aktörer. Om E-hälsomyndigheten bedömer att möjliga åtgärder kräver författningsändringar ska myndigheten beskriva behovet av sådana ändringar.
* ta hänsyn till arbetet inom ramen för Läkemedelsverkets uppdrag om aktörsgemensam samverkan och övning för att stärka öppenvårdsapotekens beredskap.
* föreslå eventuell finansiering.
* samtala med Läkemedelsverket, Myndigheten för digital förvaltning, Socialstyrelsen, Tandvårds- och läkemedelsförmånsverket, Sveriges Apoteksförening, Sveriges Kommuner och Regioner och andra berörda aktörer inom området.
* senast den 2 december 2024 delredovisa och senast den 2 december 2025 slutredovisa uppdraget till Regeringskansliet.
