# Uppdrag till Kammarkollegiet att utvärdera utökningen av målgruppen för Allmänna arvsfonden

Regeringen uppdrar åt Kammarkollegiet att analysera och utvärdera hur utökningen av målgruppen för Allmänna arvsfonden till att omfatta äldre personer påverkat fördelningen av medel.


Kammarkollegiet ska bland annat:

* utvärdera om regleringen i lagen om Allmänna arvsfonden om att högst en tiondel av det belopp som regeringen beslutar ska vara tillgängligt för utdelning får fördelas till förmån för äldre personer är ändamålsenlig och uppfyller sitt syfte,
* sammanställa relevant information om fördelningen av medel ur Allmänna arvsfonden och hur denna har utvecklats sedan utökningen av målgruppen till att omfatta äldre personer trädde i kraft,
* redogöra för hur fördelningen av medel till förmån för barn, unga, och personer med funktionsnedsättning har påverkats av fördelningen av medel till förmån för äldre personer,
* vid behov lämna de författningsförslag som bedöms vara nödvändiga,
* inhämta synpunkter från Arvsfondsdelegationen och
* senast den 30 december 2024 redovisa uppdraget till Regeringskansliet.
