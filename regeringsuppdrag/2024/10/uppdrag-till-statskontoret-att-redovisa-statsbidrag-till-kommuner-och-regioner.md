# Uppdrag till Statskontoret att redovisa statsbidrag till kommuner och regioner

Regeringen ger Statskontoret i uppdrag att för 2024–2026 översiktligt redovisa uppgifter om samtliga statsbidrag till kommuner och regioner. Ekonomistyrningsverket ska bistå Statskontoret med de uppgifter som behövs för uppdragets genomförande. Statskontoret ska årligen 2025–2027, senast den 5 juni, lämna en redovisning för det föregående året till Regeringskansliet (Finansdepartementet).


Inom ramen för uppdraget ska Statskontoret redovisa:

* samtliga riktade statsbidrag och kostnadsersättningar med uppgift om bl.a. storlek, fördelning efter utgiftsområde, eventuellt slutår samt uppgifter om utfall på aggregerad nivå och för enskilda bidrag, användningsområden och eventuellt särskilt styrande bidragsvillkor (t.ex. medfinansierings\-och samverkanskrav) och, i förekommande fall, typ av fördelningsnyckel.
* omfattningen och nivån på generella statsbidrag inom utgiftsområde 25 Allmänna bidrag till kommuner.

Redovisningen ska innehålla en översiktlig jämförelse med tidigare år och mellan olika utgiftsområden samt en redogörelse för de riktade statsbidragens andel i förhållande till de generella statsbidragen inom utgiftsområde 25 Allmänna bidrag till kommuner.
