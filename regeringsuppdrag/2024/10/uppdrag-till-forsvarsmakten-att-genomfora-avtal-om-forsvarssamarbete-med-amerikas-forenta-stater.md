# Uppdrag till Försvarsmakten att genomföra avtal om försvarssamarbete med Amerikas förenta stater

Regeringen ger Försvarsmakten i uppdrag att inom myndighetens ansvarsområde, och i enlighet med vad som närmare följer av detta beslut, genomföra avtalet mellan Sverige och Amerikas förenta stater om försvarssamarbete (DCA-avtalet) som undertecknades den 5 december 2023.

Försvarsmakten utses till Sveriges verkställande organ under DCA-avtalet i fråga om verksamhet enligt avtalets artikel 3 punkten 1 (exklusiv amerikansk användning av del av överenskommen anläggning eller område), artikel 3 punkten 3 (tillfällig tillgång till mark och anläggningar), artikel 3 punkterna 6 och 10 (bygg- och anläggningsarbete), artikel 4 punkten 4 (samråd om förhandslagring), artikel 15 punkten 3 (skadeståndsansvar) och artikel 28 punkten 2 (användning av radiospektrum).

Försvarsmakten får med berörda amerikanska myndigheter överenskomma om frågor som behandlas i artikel 3 punkten 11 (användning och utveckling av överenskomna anläggningar och områden) och artikel 8 punkterna 2 och 3 (logistikstöd).

Om det vid Försvarsmaktens genomförande av DCA-avtalet uppkommer en annan fråga som avtalets parter eller verkställande organ enligt avtalet kan komma överens om ska Försvarsmakten anmäla frågan till Regeringskansliet (Försvarsdepartementet).

Försvarsmakten ska vid genomförandet av DCA-avtalet samverka med berörda myndigheter. När det gäller amerikanskt nyttjande av och tillträde till test- och evalueringsområdet i Vidsel ska Försvarsmakten samråda med Försvarets materielverk.

Regeringen ger Försvarsmakten i uppdrag att under DCA-avtalet förhandla genomförandeöverenskommelser med behöriga amerikanska myndigheter.

Försvarsmakten ska i förhandlingarna samverka med myndigheter som berörs av det ifrågavarande avtalsområdet, bl.a. Fortifikationsverket, Försvarets materielverk, Kriminalvården, Migrationsverket, Polismyndigheten, Post- och telestyrelsen, Skatteverket, Transportstyrelsen, Tullverket och Åklagarmyndigheten. Efter slutförda förhandlingar av respektive genomförandeavtal ska Försvarsmakten redovisa förhandlingsresultatet till Regeringskansliet (Försvarsdepartementet).

Försvarsmakten ska löpande informera Regeringskansliet (Försvarsdepartementet) om uppdragets fortskridande. Under förhandlingarna av genomförandeöverenskommelser ska Försvarsmakten särskilt stämma av frågor som kan kräva förordningsändringar med Regeringskansliet (Försvarsdepartementet).

En delredovisning av uppdraget ska ske senast den 17 december 2024.
