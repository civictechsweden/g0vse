# Uppdrag till Folkhälsomyndigheten och Statens skolverk att uppdatera stödmaterial för undervisning inom kunskapsområdet sexualitet, samtycke och relationer

Regeringen ger Folkhälsomyndigheten och Statens skolverk i uppdrag att uppdatera, och vid behov komplettera, åldersanpassat stödmaterial för utveckling av undervisningen i grundskolan, anpassade grundskolan, specialskolan, sameskolan, gymnasieskolan, anpassade gymnasieskolan, kommunal vuxenutbildning (komvux) och komvux som anpassad utbildning, inom kunskapsområdet sexualitet, samtycke och relationer.


Folkhälsomyndigheten och Statens skolverk ska uppdatera, och vid behov komplettera, stödmaterial för undervisning i grundskolan, anpassade grundskolan, specialskolan, sameskolan, gymnasieskolan, anpassade gymnasieskolan, kommunal vuxenutbildning (komvux) och komvux som anpassad utbildning, inom kunskapsområdet sexualitet, samtycke och relationer i två avseenden.

Den första delen av uppdraget avser att utveckla kunskapsunderlag som stärker alla elevers tillgång till information om sexuella och reproduktiva rättigheter. Kunskapsunderlaget ska vara anpassat efter elevernas ålder och mognadsgrad.

Den andra delen av uppdraget avser kunskap om sexuell riskutsatthet exempelvis på nätet, digitalt våld, sexuell exploatering i form av utnyttjande av barn genom köp av sexuell handling samt sexuellt utnyttjande i form av att barn skildras i film eller bilder som sprids i pornografiska eller andra syften, med utgångspunkt i SOU 2023:98 Sexuellt utnyttjande i pornografiska syften – våldsutsatthet som behöver synliggöras.

Uppdraget bör ske i samråd med Socialstyrelsen och Barnombudsmannen.
Folkhälsomyndigheten och Statens skolverk ska delredovisa uppdraget senast den 30 september 2025 till Regeringskansliet (Arbetsmarknadsdepartementet, med kopia till Utbildningsdepartementet och Socialdepartementet). Uppdraget ska slutredovisas senast den 1 mars 2027\.
