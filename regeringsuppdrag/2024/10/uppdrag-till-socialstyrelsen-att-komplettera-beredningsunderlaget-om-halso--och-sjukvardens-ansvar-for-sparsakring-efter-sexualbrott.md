# Uppdrag till Socialstyrelsen att komplettera beredningsunderlaget om hälso- och sjukvårdens ansvar för spårsäkring efter sexualbrott

Regeringen uppdrar åt Socialstyrelsen att komplettera underlaget i betänkandet Ett förstärkt skydd mot sexuella kränkningar, SOU 2021:43. Detta för att på ett lämpligt sätt reglera hälso- och sjukvårdens ansvar för att säkra spår efter sexualbrott.

Socialstyrelsen ska bland annat:

* ta hänsyn till remissinstansernas synpunkter,
* om det behövs justera eller komplettera förslagen i SOU 2021:43,
* lämna nödvändiga författningsförslag och konsekvensbeskrivningar enligt förordningen (2024:183) om konsekvensutredningar,
* ta hänsyn till vad Europaparlamentets och rådets direktiv 2024/1385 föreskriver om bevissäkring vid sexuellt våld,
* ta hänsyn till barnrätts- och funktionshinderperspektivet och
* senast den 31 maj 2025 redovisa uppdraget till Regeringskansliet.
