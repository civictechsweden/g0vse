# Uppdrag att utveckla och stärka Domstolsverkets ekonomiarbete

Regeringen ger Domstolsverket i uppdrag att vidta åtgärder för att förbättra de prognoser, budgetunderlag och andra ekonomiska underlag som myndigheten lämnar till regeringen.


Vidare ska Domstolsverket vidta åtgärder för att utveckla förmågan att budgetera verksamheternas kostnader på kort och långt sikt i relation till lämnade prognoser och tilldelade medel, i syfte att förbättra planeringsförutsättningarna för myndigheterna inom Sveriges Domstolar.

Domstolsverket ska analysera kostnadsutvecklingen på anslagen 1:5 Sveriges Domstolar och 1:4 Domstolsprövning i utlänningsmål under perioden 2020–2024\. Analysen ska bl.a. inkludera kostnader för anställda, lokaler, drift, mål och ärenden. Domstolsverket ska i genomförandet av uppdraget ta stöd av Ekonomistyrningsverket avseende utvecklingen av de ekonomiska underlagen till regeringen och åtgärder för att utgifterna ska hållas inom tilldelade medel. För stödet får Ekonomistyrningsverket fakturera Domstolsverket högst 500 000 kronor. Domstolsverket ska tillhandahålla relevanta underlag och annan information till Ekonomistyrningsverket som behövs för uppdraget.

Domstolsverket ska löpande informera Regeringskansliet (Justitiedepartementet) om hur arbetet med uppdraget fortlöper. Uppdraget ska redovisas till regeringen den 1 augusti 2025\.
