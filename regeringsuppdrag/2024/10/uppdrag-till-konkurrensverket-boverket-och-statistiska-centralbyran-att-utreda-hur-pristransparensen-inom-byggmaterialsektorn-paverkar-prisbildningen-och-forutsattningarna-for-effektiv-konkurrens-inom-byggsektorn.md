# Uppdrag till Konkurrensverket, Boverket och Statistiska centralbyrån att utreda hur pristransparensen inom byggmaterialsektorn påverkar prisbildningen och förutsättningarna för effektiv konkurrens inom byggsektorn

Regeringen ger Konkurrensverket i uppdrag att kartlägga pristransparensen inom byggmaterialmarknadens olika led och utreda hur denna påverkar prisbildningen, konkurrensen och kostnadsutvecklingen inom byggsektorn. Konkurrensverket ska vidare analysera hur bristande pristransparens genom påverkan på prisbildning och marknadsvillkor i sin tur påverkar bostadsbyggandet. Analysen bör fokusera på de delar av byggmaterialmarknaden som Konkurrensverket bedömer har störst betydelse för bostadsbyggandet. Konkurrensverket ska fokusera på de delar inom byggmaterialsektorn där bristande pristransparens bedöms ha en betydande påverkan på effektiv prisbildning, vara ett hinder för effektiv konkurrens eller bidra till oskäliga kostnader.

Konkurrensverket ska vid behov identifiera om det finns informationsmängder som inte är allmänt tillgängliga och som skulle kunna förbättra pristransparensen på byggmaterialmarknaden, så som exempelvis
transaktionsdata.

Konkurrensverket ska lämna förslag på konkreta åtgärder för att förbättra
pristransparensen på byggmaterialmarknaden i syfte att skapa bättre
förutsättningar för effektiv prisbildning och priskonkurrens och en bättre
fungerande byggmaterialmarknad. Fokus för åtgärderna bör vara att stärka
transparensen i hela leverantörskedjan och öka synligheten av faktiska
2 (6) nettopriser för slutkund. Den administrativa bördan för företag ska beaktas och minimeras.

Konkurrensverket ska, inom ramen för uppdraget, och vid framtagande av
konkreta åtgärdsförslag, beakta utvecklingen i andra jämförbara länder, i
första hand inom Europeiska unionen, EES-området och i Storbritannien,
och även ta del av erfarenheter från andra länder som kan vara relevanta för
uppdragets genomförande.

Konkurrensverket ska när verket utför uppdraget inhämta kunskap och
erfarenhet från Upphandlingsmyndigheten samt föra en dialog med och
inhämta synpunkter från berörda organisationer.

Regeringen ger vidare Boverket i uppdrag att bistå Konkurrensverket med
underlag utifrån sitt ansvarsområde.

Regeringen ger dessutom Statistiska centralbyrån i uppdrag att bistå
Konkurrensverket med nödvändig statistik och statistiska bearbetningar.

Konkurrensverket ska senast den 31 november 2025 lämna en skriftlig
slutredovisning av uppdraget till Regeringskansliet (Landsbygds- och
infrastrukturdepartementet).
