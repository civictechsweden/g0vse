# Uppdrag att stärka samverkan för att förebygga och bekämpa mäns våld mot kvinnor, våld i nära relationer samt hedersrelaterat våld och förtryck, inklusive där barn är involverade

Regeringen ger Polismyndigheten, Åklagarmyndigheten, Kriminalvården och Socialstyrelsen i uppdrag att stärka samverkan för att förebygga och bekämpa mäns våld mot kvinnor, våld i nära relationer samt hedersrelaterat våld och förtryck, inklusive ärenden där barn är involverade.

Uppdraget syftar till att stärka operativ samverkan mellan polis, åklagare,
kriminalvård, socialtjänst och hälso- och sjukvård. Myndigheterna ska utifrån
sina respektive verksamhetsområden:

* Implementera och vid behov utveckla metoder i syfte att mer
  effektivt upptäcka, förebygga och förhindra mäns våld mot kvinnor,
  våld i nära relationer och hedersrelaterat våld och förtryck. Särskilt
  fokus ska ligga på våldsutövarna och i synnerhet högriskaktörer och
  återfallsförbrytare.
* Implementera och vid behov utveckla metoder i syfte att insatser från
  olika myndigheter och samhällsaktörer som kommer i kontakt med
  våldsutövare och/eller våldsutsatta ska vara synkroniserade och
  effektiva när våldsbrott har begåtts eller riskerar att begås.
* Identifiera eventuella hinder för en effektiv samverkan mellan
  Polismyndigheten, Åklagarmyndigheten, Kriminalvården, socialtjänst
  och hälso- och sjukvård och föreslå lösningar för hur dessa hinder
  kan överbryggas.
