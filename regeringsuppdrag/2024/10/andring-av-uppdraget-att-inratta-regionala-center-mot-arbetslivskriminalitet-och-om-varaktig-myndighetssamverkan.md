# Ändring av uppdraget att inrätta regionala center mot arbetslivskriminalitet och om varaktig myndighetssamverkan

Regeringen ändrar uppdraget till Arbetsförmedlingen, Arbetsmiljöverket, Ekobrottsmyndigheten, Försäkringskassan, Jämställdhetsmyndigheten, Migrationsverket, Polismyndigheten, Skatteverket och Åklagarmyndigheten att inrätta regionala center mot arbetslivskriminalitet och om varaktig myndighetssamverkan.


Uppdragstiden förlängs till och med den 31 december 2026\. Myndigheterna ska under samma tid fortsätta att brett bedriva och utveckla arbetet mot arbetslivskriminalitet och arbetet vid arbetslivskriminalitetscentren, utifrån respektive myndighets kompetensområde. Arbetet ska bidra till effektivare genomförande av regeringens prioriteringar med målet att genom samverkan motverka arbetslivskriminalitet i samhället. Myndigheternas samarbete ska utvecklas för att slå hårdare mot den kriminella ekonomin, organiserad brottslighet i företagsmiljö, människohandel, människosmuggling och människoexploatering i arbete. Ändringen av uppdraget beskrivs mer detaljerat under rubriken Närmare om uppdraget. Regeringens uppdrag gäller i övrigt oförändrat i tillämpliga delar.

Uppdraget ska, i stället för vad som anges i tidigare beslut, årligen och senast den 31 mars 2025, 2026 och 2027 redovisas av Arbetsmiljöverket till Regeringskansliet (Arbetsmarknadsdepartementet). Redovisningen ska tas fram tillsammans med övriga myndigheter som omfattas av uppdraget.
