# Uppdrag till MSB att utveckla metodstöd till kommunernas arbete med att stärka det civila försvaret

Regeringen ger Myndigheten för samhällsskydd och beredskap (MSB) i uppdrag att utveckla metodstöd till kommunernas arbete med att stärka det civila försvaret på lokal nivå.


MSB ska utveckla och anpassa det metodstöd som finns för kommunernas krisberedskap så att även arbetet med civilt försvar omfattas. I detta ingår att ge relevanta planeringsförutsättningar och exempel på hur arbetet i en kommun kan läggas upp. I uppdraget ingår också att erbjuda Sveriges Kommuner och Regioner (SKR) stöd genom att bidra till det metodstöd som SKR tagit fram för att planera och genomföra kommunens civila försvar. Metodstödet från MSB ska vara lättillgängligt för kommunerna och kunna anpassas efter deras olika förutsättningar.

MSB ska i genomförandet av uppdraget beakta insikter och lärdomar från kriget i Ukraina.

Uppdraget ska genomföras i dialog med SKR och länsstyrelserna samt vid behov med andra relevanta aktörer.

Uppdraget ska genomföras inom befintlig ekonomisk ram.

Uppdraget ska redovisas senast den 1 juni 2025 till Regeringskansliet (Försvarsdepartementet).
