# Myndighetsgemensamt uppdrag att stärka och främja sexuell och reproduktiv hälsa och rättigheter

Folkhälsomyndigheten får tillsammans med Socialstyrelsen, Jämställdhetsmyndigheten, Myndigheten för ungdoms\-och civilsamhällesfrågor, Migrationsverket, Myndigheten för delaktighet, Statens institutionsstyrelse och Brottsoffermyndigheten i uppdrag att stärka och främja sexuell och reproduktiv hälsa och rättigheter (SRHR).


Folkhälsomyndigheten har det övergripande ansvaret för att stärka och främja sexuell och reproduktiv hälsa och rättigheter (SRHR) på nationell nivå. Folkhälsomyndigheten ska även samordna arbetet och kunskapsutvecklingen på nationell nivå. Arbetet förutsätter ett sektors\-och myndighetsgemensamt arbete. Folkhälsomyndigheten ska därför främja ökad samverkan, ge stöd till övriga myndigheter och ansvara för en samlad och kunskapsbaserad uppföljning av utvecklingen, insatser och resultat inom området. Folkhälsomyndigheten ska även ansvara för den samlade kunskapsspridningen till kommuner, regioner och civilsamhälle.

Detta uppdrag avser att särskilt stödja och främja SRHR i områden där utanförskapet är stort. Åtgärderna ska därför fokusera på att adressera de utmaningar som ofta förekommer i områden där utanförskapet är stort och som exempelvis kan begränsa människors sexualitet eller rätt att välja partner. Rättighetsperspektivet är därmed centralt. Inriktningen gäller samtliga berörda myndigheter. Det förhindrar inte myndigheterna att utveckla generella åtgärder eller beakta även andra grupper med särskilda utmaningar när det gäller SRHR men särskilda ansträngningar kan behövas för att säkerställa genomslag i områden där utanförskapet är stort.

Socialstyrelsen, Jämställdhetsmyndigheten och Myndigheten för ungdoms\-och civilsamhällesfrågor ska utifrån sina respektive verksamhetsområden stärka det hälsofrämjande och förebyggande arbetet inom SRHR och bidra till ökad kunskap om SRHR i befolkningen, i synnerhet i områden där utanförskapet är stort.

Migrationsverket, Myndigheten för delaktighet, Statens institutionsstyrelse och Brottsoffermyndigheten ska utifrån sina respektive verksamhetsområden bidra till ökad kunskap om SRHR med fokus på myndigheternas målgrupper och med fokus på rättighetsperspektivet.

Samtliga myndigheter ska när så är lämpligt, inkludera och samordna insatserna med myndighetens arbete för att motverka mäns våld mot kvinnor, annat våld i nära relationer och hedersrelaterat våld och förtryck.

Folkhälsomyndigheten ska senast den 12 september 2025 lämna en muntlig delredovisning av uppdraget samt en skriftlig delredovisning senast den 31 mars 2026 och den 31 mars 2027 till Regeringskansliet (Arbetsmarknadsdepartementet med kopia till Socialdepartementet). Senast den 31 mars 2028 ska myndigheten lämna en slutredovisning av uppdraget till Regeringskansliet (Arbetsmarknadsdepartementet med kopia till Socialdepartementet).
