# Uppdrag till Boverket att föreslå lättnader i byggkraven vid ändring och ombyggnad

Regeringen ger Boverket i uppdrag att, i enlighet med vad som anges under Närmare om uppdraget, föreslå lättnader i byggkraven i plan- och bygglagstiftningen vid ändring och ombyggnad.

Boverket ska lämna förslag till författningsändringar för att ändra de tekniska egenskapskraven och utformningskrav som i i plan- och bygglagstiftningen ställs på byggnader i syfte att påtagligt minska kravnivån med ambitionen att därigenom kraftigt minska kostnaderna vid ändring, ombyggnad och omvandling av byggnader för att möjliggöra ett betydligt bättre nyttjande av det befintliga byggnadsbeståndet.

Boverket ska även beskriva och beakta konsekvenserna av genomförande av
förslagen i enlighet med förordningen (2024:183) om konsekvensutredningar.

Boverket ska när uppdraget utförs inhämta behovsbeskrivningar, förslag på ändringar i regelverket samt andra relevanta underlag och synpunkter från Sveriges Kommuner och Regioner (SKR) samt, vid behov, från Folkhälsomyndigheten och andra berörda aktörer.

Boverket ska senast den 13 juni 2025 lämna en skriftlig slutredovisning av
uppdraget till Regeringskansliet (Landsbygds- och
infrastrukturdepartementet).
