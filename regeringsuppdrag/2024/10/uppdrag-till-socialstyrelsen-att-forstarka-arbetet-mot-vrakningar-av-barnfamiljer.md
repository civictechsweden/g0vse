# Uppdrag till Socialstyrelsen att förstärka arbetet mot vräkningar av barnfamiljer

Regeringen uppdrar åt Socialstyrelsen att kartlägga och analysera varför antalet vräkningar av barnfamiljer har ökat under senare år.


Socialstyrelsen ska:

* redovisa hur olika kommuner arbetar för att förebygga vräkningar och vilka åtgärder som vidtas efter en genomförd vräkning. Detta med särskild hänsyn till barnperspektivet,
* föreslå åtgärder för att minska antalet vräkningar av barnfamiljer,
* i nära samtal med kommunerna stötta dem i deras arbete för att minska antalet vräkningar av barnfamiljer,
* sprida kunskap om uppdragets resultat,
* hämta in synpunkter och erfarenheter från Boverket, Barnombudsmannen, länsstyrelserna, Kronofogdemyndigheten, Socialhögskolan vid Lunds universitet, Sveriges Allmännytta, Hyresgästföreningen, Fastighetsägarna, Sveriges Kommuner och Regioner samt relevanta civilsamhällesorganisationer såsom Rädda Barnen och Sveriges Stadsmissioner. En utgångspunkt i genomförandet av uppdraget ska vara FN:s konvention om barnets rättigheter,
* senast den 2 december 2025 delredovisa och senast den 31 maj 2027 slutredovisa uppdraget till Regeringskansliet.

Socialstyrelsen bör:

* samordna uppdraget med myndighetens arbete med att kartlägga och analysera hur kommuner använder akuta boendelösningar. Detta inom ramen för den nationella strategin för att förebygga och motverka hemlöshet.
