# Uppdrag att förstärka det internationella arbetet mot organiserad brottslighet

Regeringen ger Ekobrottsmyndigheten, Kriminalvården, Polismyndigheten, Skatteverket, Tullverket och Åklagarmyndigheten i uppdrag att förstärka det internationella arbetet mot organiserad brottslighet. Syftet är att öka lagföringen av kriminella kopplade till organiserad brottslighet, som anstiftar eller begår brott i Sverige, men befinner sig i andra länder, samt att reducera deras möjligheter att utöva sin brottsliga verksamhet från utlandet.


Inom ramen för uppdraget ska myndigheterna

* redogöra för omfattningen av kriminella kopplade till organiserad brottslighet, som anstiftar eller begår brott i Sverige, men befinner sig i andra länder,
* genomföra en kartläggning av vilka länder som kriminella kopplade till organiserad brottslighet i Sverige verkar ifrån,
* vidta och föreslå åtgärder, per myndighet och myndighetsgemensamt, för att stärka det bilaterala samarbetet med dessa länder, på strategisk och operativ nivå,
* vidta och föreslå åtgärder, per myndighet och myndighetsgemensamt, för att stärka arbetet inom EU och i multilaterala forum, på strategisk och operativ nivå, samt
* redogöra för förslag på ytterligare åtgärder för att åstadkomma ökad lagföring av kriminella kopplade till organiserad brottslighet, som anstiftar eller begår brott i Sverige, men befinner sig andra länder.

Uppdraget ska redovisas till Regeringskansliet senast 31 oktober 2025 med en delredovisning senast den 29 april 2025\.
