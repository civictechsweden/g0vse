# Uppdrag till Energimarknadsinspektionen att utreda förutsättningarna för nätföretagens tillgängliggörande av viss information enligt det reviderade direktivet om förnybar energi

Regeringen ger Energimarknadsinspektionen i uppdrag att ta fram underlag för och förslag till genomförande av artikel 20a.1 och 20a.2 i Europaparlamentets och rådets direktiv (EU) 2018/2001 av den 11 december 2018 om främjande av användningen av energi från förnybara energikällor (förnybartdirektivet), i lydelsen enligt Europaparlamentets och rådets direktiv (EU) 2023/2413.

Energimarknadsinspektionen ska:

1. utreda hur distributionsnätsföretagen ska få tillgång till nödvändiga
   uppgifter enligt artikel 20a.1.
2. utreda om det bör krävas av nätföretagen att de tillgängliggör sådana
   prognoser som avses i artikel 20a.1.
3. utreda hur Sverige ska ge incitament till uppdateringar av smarta nät så att nätbalansen kan övervakas bättre och realtidsuppgifter tillgängliggöras.
4. utreda om det är tekniskt möjligt för distributionsnätsföretagen att tillgängliggöra anonymiserade och aggregerade uppgifter om potentialen för efterfrågeflexibilitet och om den förnybara el som produceras och matas in i nätet av egenanvändare och gemenskaper för förnybar energi, inklusive frågan om hur anonymitet säkerställs om antalet egenanvändare på ett nät är lågt.
5. utreda hur kraven på nätföretagen i artikel 20a bör utformas, inklusivehur det bör säkerställas att de uppgifter som avses i artikel 20a.1 tillgängliggörs på ett sätt som överensstämmer med artikel 20a.2.

Vid behov ska Energimarknadsinspektionen lämna författningsförslag med tillhörande konsekvensanalys.

I genomförandet av uppdraget ska Energimarknadsinspektionen inhämta synpunkter från Affärsverket svenska kraftnät, Energimyndigheten, distributionsnätsföretag och vid behov även andra relevanta aktörer. I uppdraget ingår vidare att följa och, i den utsträckning det är möjligt och lämpligt, beakta Europeiska kommissionens och övriga medlemsstaters arbete när det gäller bestämmelserna i fråga. Energimarknadsinspektionen ska löpande informera Regeringskansliet (Klimat-och näringslivsdepartementet) om hur arbetet med uppdraget fortskrider.

Uppdraget ska slutredovisas senast den 31 mars 2025.
