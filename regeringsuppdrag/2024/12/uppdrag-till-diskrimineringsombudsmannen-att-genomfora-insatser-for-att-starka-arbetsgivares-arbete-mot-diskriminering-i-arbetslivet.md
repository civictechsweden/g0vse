# Uppdrag till Diskrimineringsombudsmannen att genomföra insatser för att stärka arbetsgivares arbete mot diskriminering i arbetslivet

Regeringen ger Diskrimineringsombudsmannen i uppdrag att vidta särskilda insatser för att stärka arbetsgivares förebyggande och främjande arbete för att inom verksamheten motverka diskriminering och på annat sätt verka för lika rättigheter och möjligheter oavsett etnisk tillhörighet och religion.

I uppdraget ingår att:

* Granska arbetsgivares förebyggande arbete mot diskriminering och för lika rättigheter och möjligheter, så kallade aktiva åtgärder.
* Utifrån resultatet av granskningarna och annan befintlig kunskap utveckla och sprida kunskapsstöd på området riktat till arbetsgivare, t.ex. i form av en vägledning.

Myndigheten ska när uppdraget genomförs samverka med Arbetsmiljöverket och Myndigheten för arbetsmiljökunskap i den del som rör spridning av kunskapsstöd.

Diskrimineringsombudsmannen ska senast den 1 mars 2026 delredovisa och den 1 mars 2027 slutredovisa uppdraget till Regeringskansliet (Arbetsmarknadsdepartementet) med kopia till Forum för levande historia. I slutredovisningen ska ingå dels en redogörelse av hur och i vilken utsträckning framtaget kunskapsstöd har spridits och använts av berörda aktörer, dels en analys av hur berörda aktörer har uppfattat värdet av kunskapsstödet, vilka delar som varit särskilt viktiga och, i den mån det är möjligt, effekter av stödet.

För uppdraget får myndigheten under 2024 använda högst 500 000 kronor som ska redovisas mot det under utgiftsområde 13 Integration och jämställdhet för budgetåret 2024 uppförda anslaget 2:2 Åtgärder mot diskriminering och rasism m.m., anslagsposten 10 Nationell plan mot rasism, liknande former av fientlighet och hatbrott. Medlen betalas ut engångsvis efter rekvisition till Kammarkollegiet senast den 1 december 2024.
