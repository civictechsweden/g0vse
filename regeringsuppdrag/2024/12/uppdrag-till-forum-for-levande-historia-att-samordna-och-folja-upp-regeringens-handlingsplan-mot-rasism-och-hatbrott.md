# Uppdrag till Forum för levande historia att samordna och följa upp regeringens handlingsplan mot rasism och hatbrott

Regeringen ger Forum för levande historia i uppdrag att samordna och följa upp arbetet inom regeringens handlingsplan mot rasism och hatbrott.

Uppdraget att samordna arbetet inom handlingsplanen Forum för levande historia ska regelbundet genomföra erfarenhets-, kunskaps-, och informationsutbyten främst mellan myndigheter och skapa förutsättningar för samverkan i relevanta frågor som rör rasism och hatbrott. I arbetet ingår även att sprida relevant forskning och annan kunskap på området som stöd i arbetet med att motverka rasism.

## Uppdraget att följa upp handlingsplanen

Forum för levande historia ska i en årlig redovisning till regeringen sammanställa och analysera resultatet av arbetet inom ramen för handlingsplanen i förhållande till dess mål. I arbetet ingår att ta fram ett uppföljningssystem som bland annat inkluderar indikatorer och som baseras på redovisningar och underlag från de myndigheter som pekas ut eller involveras i handlingsplanen, myndighetens egen verksamhet, och när det är relevant ytterligare information från t.ex. attityd- och upplevelseundersökningar.

Myndigheten ska i genomförandet av uppdraget föra dialog med Diskrimineringsombudsmannen och, med fokus på den del som rör uppföljning av arbetet, föra dialog med relevanta organisationer inom civilsamhället och med de i handlingsplanen mot rasism och hatbrott övriga särskilt utpekade myndigheterna Arbetsmiljöverket, Brottsförebyggande rådet, Polismyndigheten, Skolverket och Socialstyrelsen. Dessa myndigheter ska exempelvis bidra i arbetet med att ta fram ett uppföljningssystem.

I genomförandet av uppdraget ska Forum för levande historia även föra dialog med Länsstyrelsen i Dalarnas län, Myndigheten för ungdoms- och civilsamhällesfrågor och andra berörda myndigheter.

Forum för levande historia ska under åren 2026–2028 senast den 15 april delredovisa och senast den 15 april 2029 slutredovisa uppdraget till Regeringskansliet (Arbetsmarknadsdepartementet) med kopia till Kulturdepartementet. I redovisningen 2026 ska ingå en redogörelse för ett uppföljningssystem för handlingsplanen. Redovisningarna ska ge en samlad bild av utvecklingen av arbetet i förhållande till de mål som anges i handlingsplanen.
