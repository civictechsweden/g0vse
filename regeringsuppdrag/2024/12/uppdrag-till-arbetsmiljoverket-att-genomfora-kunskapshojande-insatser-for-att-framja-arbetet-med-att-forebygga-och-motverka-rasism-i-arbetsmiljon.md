# Uppdrag till Arbetsmiljöverket att genomföra kunskapshöjande insatser för att främja arbetet med att förebygga och motverka rasism i arbetsmiljön

Regeringen ger Arbetsmiljöverket i uppdrag att genomföra kunskapshöjande insatser för att främja arbetet med att förebygga och motverka rasism i arbetsmiljön. Insatserna ska bidra till att öka kunskapen hos arbetsgivare och andra relevanta aktörer om kraven i arbetsmiljölagen (1977:1160) på att förebygga kränkande särbehandling, med särskilt fokus på kränkningar med rasistiska förtecken.

Myndigheten ska när uppdraget genomförs ta vara på befintlig kunskap om bland annat sambandet mellan vissa gruppers utsatthet och arbetsrelaterad stress och om arbetsgivares skyldigheter i enlighet med diskrimineringslagen.

Myndigheten ska föra dialog med, och vid behov inhämta kunskap och erfarenheter från, Myndigheten för arbetsmiljökunskap och Diskrimineringsombudsmannen. Arbetsmiljöverket ska när arbetet genomförs även samråda med arbetsmarknadens parter.

Arbetsmiljöverket ska under åren 2025–2026 senast den 1 mars delredovisa och senast den 1 mars 2027, slutredovisa uppdraget till Regeringskansliet (Arbetsmarknadsdepartementet) med kopia till Forum för levande historia. I slutredovisningen ska ingå dels en redogörelse för i vilken utsträckning insatserna har nått berörda målgrupper, dels en analys av hur berörda målgrupper har uppfattat värdet av och, i den mån det är möjligt, effekterna av insatserna, dvs. hur arbetsgivare, förtroendevalda och andra aktörer på
arbetsmarknaden har fått bättre kunskap, kompetens och arbetssätt för att kunna förebygga och motverka rasism i arbetslivet.

För uppdraget får myndigheten under 2024 använda högst 250 000 kronor som ska redovisas mot det under utgiftsområde 13 Integration och jämställdhet för budgetåret 2024 uppförda anslaget 2:2 Åtgärder mot diskriminering och rasism m.m., anslagsposten 10. Medlen betalas ut engångsvis efter rekvisition till Kammarkollegiet senast den 1 december 2024.
