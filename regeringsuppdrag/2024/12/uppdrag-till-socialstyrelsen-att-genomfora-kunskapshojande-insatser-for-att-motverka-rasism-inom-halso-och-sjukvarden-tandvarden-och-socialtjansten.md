# Uppdrag till Socialstyrelsen att genomföra kunskapshöjande insatser för att motverka rasism inom hälso-och sjukvården, tandvården och socialtjänsten

Socialstyrelsen får i uppdrag att genomföra kunskapshöjande insatser för att motverka rasism inom hälso-och sjukvården, tandvården och socialtjänsten.

I uppdraget ingår att sammanställa kunskap om på vilket sätt rasistiska föreställningar kommer till uttryck och påverkar personal, patienter och brukare inom olika verksamheter i hälso-och sjukvården, tandvården och socialtjänsten. Vad gäller hälso-och sjukvården, ska patientsäkerhetsperspektivet särskilt beaktas. I kunskapssammanställningen ska även kunskap om metoder och arbetssätt för att motverka rasism i dessa verksamheter ingå, bl.a. utifrån nationella och internationella erfarenheter.

De kunskapshöjande insatserna ska, när det bedöms lämpligt, genomföras på ett verksamhetsnära sätt med utgångspunkt i kunskapssammanställningen. Socialstyrelsen ska se över hur myndighetens befintliga material och planerade kunskapshöjande insatser kan användas i arbetet för att på bästa sätt nå ut med kunskap om rasism och bemötandefrågor, samt verka för att arbetet integreras i myndighetens befintliga arbetssätt, kunskapsstöd och riktlinjer.

Socialstyrelsen ska när uppdraget genomförs föra dialog med och vid behov inhämta kunskap och erfarenheter från Forum för levande historia, Diskrimineringsombudsmannen och andra relevanta myndigheter. Socialstyrelsen ska även föra dialog med Sveriges Kommuner och Regioner, relevanta professionsförbund och patientnämnderna.

Socialstyrelsen ska under åren 2025–2027 senast den 1 mars delredovisa och den 1 mars 2028 slutredovisa uppdraget till Regeringskansliet (Arbetsmarknadsdepartementet) med kopia till Forum för levande historia. I slutredovisningen ska ingå dels en redogörelse för i vilken utsträckning insatserna har nått berörda målgrupper, dels en analys av hur de bidragit till att anställda inom berörda offentliga verksamheter har fått bättre förutsättningar att motverka rasism och diskriminering och främja alla människors lika värde.

För uppdraget får myndigheten under 2024 använda högst 500 000 kronor som ska redovisas mot det under utgiftsområde 13 Integration och jämställdhet för budgetåret 2024 uppförda anslaget 2:2 Åtgärder mot diskriminering och rasism m.m., anslagsposten 10. Medlen betalas ut engångsvis efter rekvisition till Kammarkollegiet senast den 1 december 2024.
