# Uppdrag om ett stärkt stöd till brottsoffer och vittnen

Polismyndigheten, Åklagarmyndigheten och Domstolsverket får i uppdrag att stärka arbetet med stöd till brottsoffer och vittnen.

Uppdraget ska genomföras i samverkan med Brottsoffermyndigheten. I uppdraget ingår att redogöra för hur myndigheterna, i samverkan med Brottsoffermyndigheten och andra berörda aktörer, verkar för att brottsoffer och vittnen ska få tillräcklig information och stöd, samt ett gott bemötande. I fråga om myndigheternas kontakter med socialtjänst och hälso- och sjukvården rörande brottsoffer ska kunskap och erfarenheter inhämtas från Socialstyrelsen. Myndigheterna ska också identifiera och redogöra för eventuella brister när det gäller information, stöd och bemötande under rättsprocessen och vidta nödvändiga åtgärder för att komma till rätta med dessa. Myndigheterna ska i arbetet med uppdraget särskilt beakta brister som drabbar barn och unga som brottsoffer och vittnen. Uppdraget ska genomföras inom ramen för befintligt regelverk och finansiella ramar. Eventuella åtgärder ska beakta vilka åtgärder myndigheterna kan genomföra inom befintliga ekonomiska ramar.

Uppdraget ska redovisas till Regeringskansliet (Justitiedepartementet) senast den 30 januari 2026. Polismyndigheten ska vara sammanhållande för redovisningen av uppdraget.
