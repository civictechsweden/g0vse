# Uppdrag till Forum för levande historia att genomföra en studie av attityder kring intolerans i den svenska befolkningen

Regeringen ger Forum för levande historia i uppdrag att genomföra en studie av attityder kring intolerans i den svenska befolkningen.

I uppdraget ingår att undersöka attityder till och föreställningar om utsatta grupper såsom utrikes födda, afrosvenskar, judar, muslimer, romer, samer och hbtqi-personer. Forum för levande historia ska inom ramen för arbetet synliggöra gemensamma mönster men också skillnader i attityder och analysera hur dessa samvarierar med faktorer såsom ålder, kön, utbildning, svensk eller utländsk bakgrund, socioekonomisk situation, samt var i landet, och i vilken typ av geografiskt område, svaranden är bosatt.

Forum för levande historia ska i genomförandet av uppdraget föra dialog med berörda civilsamhällesorganisationer.

Forum för levande historia ska senast den 1 mars 2027 slutredovisa uppdraget till Regeringskansliet (Arbetsmarknadsdepartementet) med kopia till Kulturdepartementet.
