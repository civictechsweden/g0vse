# Uppdrag till Statens energimyndighet om styrmedel och finansiering för att genomföra direktivet om byggnaders energiprestanda

Regeringen ger Statens energimyndighet (Energimyndigheten) i uppdrag att ta fram vissa underlag inom styrmedels- och finansieringsområdet för Sveriges genomförande av Europaparlamentets och rådets direktiv (EU) 2024/1275 av den 24 april 2024 om byggnaders energiprestanda (omarbetning) (EPBD).

Energimyndigheten ska

1. analysera och kvantifiera vad som behövs i termer av
   energieffektivisering för att Sverige ska nå de mål och gränsvärden
   som finns i EPBD,
2. föreslå åtgärder och styrmedel för att fylla det eventuella
   effektiviseringsbehov som identifierats i punkt 1,
3. analysera och lämna förslag på genomförande av artikel 17 om
   ekonomiska incitament, kompetens och marknadshinder, samt för att
   stödja efterlevnaden av minimistandarder för energiprestanda enligt
   artikel 9.4,
4. ta fram underlag till de avsnitt som framgår av artikel 3.2 första
   stycket c, d och h till utkastet till nationell byggnadsrenoveringsplan
   och den slutliga nationella byggnadsrenoveringsplanen.
