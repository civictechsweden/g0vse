# Uppdrag till Boverket att ta fram underlag till den nationella byggnadsrenoveringsplanen enligt direktivet om byggnaders energiprestanda

Regeringen ger Boverket i uppdrag att ta fram vissa underlag för Sveriges genomförande av delar av Europaparlamentets och rådets direktiv (EU) 2024/1275 av den 24 april 2024 om byggnaders energiprestanda (omarbetning) (EPBD) samt delar av Europaparlamentets och rådets direktiv (EU) 2023/1791 av den 13 september 2023 om energieffektivitet och om ändring av förordning (EU) 2023/955 (omarbetning) (EED).

Boverket ska

1. ta fram underlag till utkastet till nationell byggnadsrenoveringsplan
   enligt artikel 3 i EPBD,
2. ta fram underlag till den slutliga nationella byggnadsrenoveringsplanen enligt artikel 3 i EPBD,
3. analysera och lämna förslag på genomförande av artikel 7.2, 7.4 och
   7.6 i EPBD om krav på att beräkna och redovisa växthusgasutsläpp
   under byggnadens hela livscykel, så kallat livscykel-GWP, för nya
   byggnader i enlighet med bilaga III till direktivet,
4. ta fram förslag till färdplan om införandet av gränsvärden för kumulativ livscykel-GWP för nya byggnader i enlighet med artikel 7.5 i EPBD,
5. tillgängliggöra för allmänheten en förteckning över uppvärmda eller kylda byggnader som ägs och nyttjas av offentliga organ och som har en total användbar golvyta på mer än 250 kvadratmeter i enlighet med artikel 6.5 i EED.

Boverket ska i sina underlag, förslag till genomförande och förslag till färdplan för införande, eftersträva ett kostnadseffektivt genomförande som tar hänsyn till Sveriges ledande ställning när det gäller byggnaders energiprestanda och klimatutsläpp.

Regeringen beslutar även att de delar som avser artikel 7.2, 7.4, 7.5 och sista delen av 7.6 i punkt 5 i Boverkets uppdrag att fastställa metoder och definitioner enligt direktivet om byggnaders energiprestanda (KN2024/01304) utgår.
