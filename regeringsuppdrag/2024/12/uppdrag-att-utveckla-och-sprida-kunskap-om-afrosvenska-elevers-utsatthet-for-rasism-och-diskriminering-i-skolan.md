# Uppdrag att utveckla och sprida kunskap om afrosvenska elevers utsatthet för rasism och diskriminering i skolan

Regeringen ger Diskrimineringsombudsmannen (DO) i uppdrag att utveckla och sprida kunskap om afrosvenska elevers utsatthet för rasism och diskriminering i grundskolan och gymnasiet. I arbetet ingår att sammanställa och analysera anmälningar som inkommit till myndigheten och genomföra dialoger med organisationer inom det civila samhället. Framtagen kunskap ska riktas till både berörda rättighetsbärare och för området relevanta skyldighetsbärare såsom personal inom skolan eller huvudmän.

Arbetet ska genomföras i dialog med relevanta organisationer inom det civila samhället. Myndigheten ska vidare inhämta kunskap och erfarenheter från Forum för levande historia och Statens skolverk.

DO ska senast den 1 mars 2025 delredovisa och den 1 mars 2026 slutredovisa uppdraget till Regeringskansliet (Arbetsmarknadsdepartementet) med kopia till Forum för levande historia. I slutredovisningen ska ingå en redogörelse av hur och i vilken utsträckning framtagen kunskap har spridits, och om möjligt, använts av berörda aktörer samt en analys av hur genomförda insatser bidrar till skolans arbete med att förebygga och bemöta rasism med kunskap och aktiva insatser.

För uppdraget får myndigheten under 2024 använda högst 1 000 000 kronor som ska redovisas mot det under utgiftsområde 13 Integration och jämställdhet för budgetåret 2024 uppförda anslaget 2:2 Åtgärder mot diskriminering och rasism m.m., anslagsposten 10 Nationell plan mot rasism, liknande former av fientlighet och hatbrott. Medlen betalas ut engångsvis efter rekvisition till Kammarkollegiet senast den 1 december 2024. Medel som inte har använts för avsett ändamål ska återbetalas senast den 31 mars 2025 till Kammarkollegiet. Vid samma tidpunkt ska en ekonomisk redovisning lämnas till Kammarkollegiet.
