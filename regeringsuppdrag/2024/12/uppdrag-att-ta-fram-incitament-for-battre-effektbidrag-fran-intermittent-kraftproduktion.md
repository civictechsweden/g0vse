# Uppdrag att ta fram incitament för bättre effektbidrag från intermittent kraftproduktion

Regeringen ger Affärsverket svenska kraftnät (Svenska kraftnät), Energimarknadsinspektionen och Statens energimyndighet (Energimyndigheten) i uppdrag att inom ramen för sina respektive ansvarsområden gemensamt utarbeta och vid behov föreslå incitament att, med utgångspunkt i en helhetssyn på elsystemet, förbättra den intermittenta kraftproduktionens bidrag till elsystemets resurstillräcklighet, leveranssäkerhet och försörjningstrygghet.

De incitament som ska utredas ska åtminstone omfatta de ekonomiska
instrument som ryms inom EU:s regelverk för att stimulera utbyggnaden av
ett leveranssäkert elsystem med en hög andel intermittent elproduktion.
Myndigheterna ska även utreda andra typer av incitament som kan vara både ekonomiska och icke-ekonomiska. Redovisningen av uppdraget ska innehålla en motivering och kostnadseffektivitetsbedömning av föreslagna ändringar i, en analys av förslagens genomförbarhet och förenlighet med EU-rätten samt en beskrivning av effekterna av genomförda åtgärder eller åtgärder som planeras.

Myndigheterna ska beakta de förslag som Elmarknadsutredningen
(KN 2024:02) lämnar i sitt betänkande, som ska redovisas senast den 25 april 2025.

Myndigheterna ska lämna nödvändiga författningsförslag och redovisa de
ändringar i de föreskrifter som myndigheterna själva ansvarar för som
myndigheterna genomfört eller avser att genomföra.

Energimyndigheten ska samordna arbetet med uppdraget.
Myndigheterna ska senast den 18 december 2025 lämna en gemensam redovisning av uppdraget till Regeringskansliet (Klimat-och näringslivsdepartementet).
