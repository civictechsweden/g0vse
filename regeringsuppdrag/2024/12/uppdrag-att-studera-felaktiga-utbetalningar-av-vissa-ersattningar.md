# Uppdrag att studera felaktiga utbetalningar av vissa ersättningar

Regeringen ger, i enlighet med 6 § förordningen (2021:663) om arbetet med att säkerställa korrekta utbetalningar från välfärdssystemen (förordningen om korrekta utbetalningar), Arbetsförmedlingen, Centrala studiestödsnämnden (CSN), Försäkringskassan, Inspektionen för arbetslöshetsförsäkringen (IAF), Migrationsverket och Pensionsmyndigheten (Välfärdsmyndigheterna) i uppdrag att studera omfattningen av felaktiga utbetalningar av de ersättningar som framgår av bilaga 2 samt vad felaktigheterna beror på, i enlighet med vad som anges i bilagan.

Ekonomistyrningsverket (ESV) ska samordna myndigheternas arbete. ESV och övriga myndigheter ska, bland annat i syfte att säkerställa att resultatet av studierna går att jämföra mellan ersättningar och över tid, samråda om

* hur en närmare indelning av orsakerna till de felaktiga utbetalningarna bör utformas,
* hur studierna bör redovisas, samt
* andra frågor som aktualiseras vid myndigheternas utformning, planering, genomförande och redovisning av studierna.

Välfärdsmyndigheterna ska senast den 31 mars 2025 lämna förslag på arbetsplaner för sina studier till ESV.
