# Uppdrag att uppdatera regelverk och metoder för utformning och integrering av intermittent elproduktion i elsystemet

Regeringen ger Affärsverket svenska kraftnät (Svenska kraftnät), Energimarknadsinspektionen och Statens energimyndighet (Energimyndigheten) i uppdrag att inom ramen för sina respektive ansvarsområden gemensamt analysera hur det nationella regelverket för integrering och nätanslutning av elproduktionsanläggningar bör uppdateras så att kraftelektronikansluten elproduktion såsom vind- och solkraft och batterilager på ett långsiktigt hållbart sätt kan bidra till driftsäkerheten och effekttillräckligheten i elsystemet samt lämna nödvändiga författningsförslag.

Myndigheterna ska härutöver

* beskriva hur anläggningar för intermittent elproduktion kan utformas
  eller kombineras med annan typ av kraftproduktion, flexibel
  elanvändning eller lagringsteknik för att i större utsträckning bidra till
  effekttillräckligheten, och
* identifiera och beskriva lämpliga pilotprojekt för utvärdering av den
  kraftelektronikanslutna elproduktionens möjlighet att bidra till
  driftsäkerhet och effekttillräcklighet.

Svenska kraftnät ska samordna arbetet med genomförande av uppdraget.
Myndigheterna ska senast den 18 december 2025 lämna en gemensam
redovisning av uppdraget till Regeringskansliet (Klimat- och
näringslivsdepartementet).
