# Uppdrag att genomföra kunskapshöjande insatser för att förebygga och motverka antimuslimsk rasism

Regeringen ger Myndigheten för stöd till trossamfund i uppdrag att i samverkan med Myndigheten för ungdoms- och civilsamhällesfrågor genomföra kunskapshöjande insatser för att förebygga och motverka antimuslimsk rasism.

I uppdraget ingår att ta fram och sprida en vägledning riktad till kommuner i Sverige i syfte att öka kunskapen om människors utsatthet för fientlighet mot muslimer. Vägledningen ska även ge stöd till kommuner i frågor om dialog med muslimska trossamfund och andra organisationer inom det civila samhället gällande människors utsatthet för rasism därför att de är eller uppfattas vara muslimer.

Myndigheten för ungdoms-och civilsamhällesfrågor ska när uppdraget genomförs bidra till att unga människors utsatthet för antimuslimsk rasism och möjligheter till dialog särskilt uppmärksammas i arbetet med de kommuner som inkluderas och till att organisationer inom det civila samhället involveras i arbetet.

I genomförandet av uppdraget ska beaktas att människor kan utsättas för fientlighet mot muslimer oavsett om de är praktiserande muslimer eller inte. Flickors och kvinnors utsatthet för antimuslimsk rasism och andra former av förtryck ska uppmärksammas särskilt.

Uppdraget ska genomföras i dialog med företrädare för muslimska trossamfund och andra relevanta organisationer inom det civila samhället, Sveriges kommuner och regioner, Diskrimineringsombudsmannen, Forum för levande historia, länsstyrelserna och andra relevanta myndigheter.

'Myndigheten för stöd till trossamfund ska senast den 1 mars 2025 respektive den 1 mars 2026 delredovisa och den 1 mars 2027 slutredovisa uppdraget till Regeringskansliet (Arbetsmarknadsdepartementet) med kopia till Forum för levande historia. I slutredovisningen ska ingå en redogörelse för i vilken utsträckning vägledningen har spridits och hur den har kunnat omsättas i kommunernas arbete, samt en analys av hur arbetet bidrar till att kvalitetssäkra offentliga verksamheters bemötande och insatser riktade till allmänheten.
