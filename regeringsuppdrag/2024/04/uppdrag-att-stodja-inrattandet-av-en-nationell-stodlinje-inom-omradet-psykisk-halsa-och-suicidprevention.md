# Uppdrag att stödja inrättandet av en nationell stödlinje inom området psykisk hälsa och suicidprevention

Regeringen uppdrar åt Folkhälsomyndigheten att stödja inrättandet av en nationell stödlinje inom området psykisk hälsa och suicidprevention.


Den nationella stödlinjen ska rikta sig till personer med psykisk ohälsa och suicidalitet samt till anhöriga och närstående.

Folkhälsomydigheten ska:

* efter ansökan fördela medel till en aktör för att inrätta den nationella stödlinjen samt följa upp och redogöra för de insatser som berörd aktör har vidtagit med stöd av medlen,
* ta fram förslag för hur medel kan fördelas för en nationell stödlinje från och med 2025,
* kartlägga befintliga liknande stödlinjer,
* löpande informera Regeringskansliet om hur arbetet med uppdraget fortskrider,
* senast den 19 juni 2024 delredovisa uppdraget och senast den 31 mars 2025 slutredovisa uppdraget till Regeringskansliet.
