# Uppdrag till Länsstyrelsen i Dalarnas län, Länsstyrelsen i Stockholms län och Länsstyrelsen i Västernorrlands län att förbereda överföring respektive till Länsstyrelsen i Örebro län och Länsstyrelsen i Norrbottens län att förbereda inordning av vissa verksamheter

Regeringen ger Länsstyrelsen i Dalarnas län och Länsstyrelsen i Stockholms län i uppdrag att förbereda överföringen av verksamhet som finns inom ärendeslagen tillsyn över överförmyndare, begravningsfrågor, pantlåneverksamhet, tillstånd om ensamrätt till sjunket gods, deponerade medel, allmänna arvsfonden, häradsallmänningar, bevakningsföretag och stiftelser till Länsstyrelsen i Örebro län. För Länsstyrelsen i Stockholms län avser uppdraget ärenden och verksamheten i Uppsala, Södermanlands och Västmanlands län.


Regeringen ger Länsstyrelsen i Örebro län i uppdrag att förbereda inordnandet av den verksamhet som anges i första stycket från Länsstyrelsen i Dalarnas län och Länsstyrelsen i Stockholms län.

Regeringen ger Länsstyrelsen i Västernorrlands län i uppdrag att förbereda överföringen av den verksamhet som anges i första stycket till Länsstyrelsen i Norrbottens län. Regeringen ger Länsstyrelsen i Norrbottens län i uppdrag att förbereda inordnandet av den verksamhet som anges i första stycket från Länsstyrelsen i Västernorrlands län.

Länsstyrelsernas ska vid genomförandet av uppdraget utgå ifrån att verksamheterna ska vara fullt överflyttade och inordnade den 1 januari 2025\. Länsstyrelserna ska redovisa en samlad slutrapport av uppdraget till Regeringskansliet (Finansdepartementet) senast den 31 mars 2025\. Länsstyrelsen i Stockholms län ska samordna redovisningen.

Länsstyrelserna ska vid genomförandet av uppdraget:

* förbereda för att ärenden och information om verksamheterna förs över mellan länsstyrelserna, t.ex. arkiv, diarier och eventuella ärendevolymer samt konton med deponerade medel när det förekommer,
* förbereda för att eventuella ansvar som hör till verksamheterna och som samordnas av en länsstyrelse kan följa med när ansvaret förändras,
* informera berörda aktörer om förändringen, och
* beakta 6 b § lagen (1982:80\) om anställningsskydd samt samråda med Arbetsgivarverket i arbetsrättsliga frågor.
