# Uppdrag till Myndigheten för digital förvaltning och Integritetsskyddsmyndigheten att ta fram riktlinjer för användningen av generativ artificiell intelligens inom den offentliga förvaltningen

Regeringen ger Myndigheten för digital förvaltning (Digg) och Integritetsskyddsmyndigheten (IMY) i uppdrag att ta fram vägledande riktlinjer för användning av generativ artificiell intelligens (AI) inom den offentliga förvaltningen.


Myndigheterna ska ta fram riktlinjer i syfte att främja att generativ AI används inom den offentliga förvaltningen på ett effektivt, säkert och etiskt sätt. Riktlinjerna ska fungera som en vägledning och ett stöd vid användning av generativ AI för anställda på statliga myndigheter, kommuner och regioner utifrån juridiska, säkerhetsmässiga och etiska perspektiv.

För att öka AI\-tillämpningen inom den offentliga förvaltningen är det även viktigt att personer i ledningsfunktion har tillgång till det stöd som behövs för att nyttja tekniken. Riktlinjerna ska därför även fungera som ett metodstöd och utifrån juridiska, säkerhetsmässiga och etiska aspekter ge vägledning för verksamheternas bedömningar av om, och i så fall hur, generativ AI ska användas.

Digg ska samordna myndigheternas arbete med att ta fram riktlinjerna. Digg ska därutöver genomföra kompetenshöjande insatser i syfte att främja den offentliga förvaltningens användning av AI. Den användning som ska främjas är sådan som är ändamålsenlig och effektiv.

Redovisning av uppdraget ska ske till Regeringskansliet (Finansdepartementet) senast den 20 januari 2025\.
