# Uppdrag att utveckla samverkan med civilsamhället i det brottsförebyggande arbetet

Brottsförebyggande rådet (Brå) får i uppdrag att utveckla samverkan med det civila samhällets organisationer i det lokala brottsförebyggande arbetet genom att ge stöd till kommuner.

I uppdraget ingår att Brå ska verka för att öka kommunernas kunskap om det civila samhällets roll och hur civilsamhället kan bidra i det brottsförebyggande arbetet, samt vilka verktyg som kommuner kan använda sig av i samverkan med civilsamhället. Brå ska också verka för att utveckla kommunernas samverkan med civilsamhället i det brottsförebyggande arbetet. Det omfattar bl.a. att identifiera inom vilka områden eller sammanhang som det finns stora behov av att utveckla former för samverkan med civilsamhället och att bidra till samverkan inom dessa.

Uppdraget ska genomföras i samverkan med organisationer inom det civila samhället, Jämställdhetsmyndigheten, länsstyrelserna, Myndigheten för ungdoms- och civilsamhällesfrågor, Myndigheten för stöd till trossamfund (SST), Socialstyrelsen och Sveriges Kommuner och Regioner.

Brå ska lämna en delredovisning senast den 28 februari 2025 och en slutredovisning senast den 2 mars 2026 till Regeringskansliet
(Justitiedepartementet). Delredovisningen ska innehålla en analys av behovet av fler åtgärder för att utveckla samverkan med det civila samhället.
Slutredovisningen ska innehålla en beskrivning av vilka åtgärder som
vidtagits samt en sammantagen analys och bedömning av vidtagna åtgärder.
