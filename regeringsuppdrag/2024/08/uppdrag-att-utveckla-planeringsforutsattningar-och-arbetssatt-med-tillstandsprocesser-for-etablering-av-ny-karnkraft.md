# Uppdrag att utveckla planeringsförutsättningar och arbetssätt med tillståndsprocesser för etablering av ny kärnkraft

Regeringen ger Naturvårdsverket i uppdrag att finansiera och samordna utvalda kommuners arbete med att utveckla arbetssätt för en koordinerad process för att möjliggöra effektiva plan\- och tillståndsprocesser för etablering av kärnenergianläggningar.


Naturvårdsverket ska verka för att erfarenheter från de utvalda pilotprojekten görs tillgängliga för övriga kommuner. Uppdraget ska genomföras med stöd av Strålsäkerhetsmyndigheten utifrån det uppdrag regeringen lämnat till Strålsäkerhetsmyndigheten om att i samverkan med berörda myndigheter stärka nationell kompetensförsörjning inom strålsäkerhetsområdet vilket är en förutsättning för befintlig och ny kärnkraft (M2022/02369\). Vid genomförandet ska Statens energimyndighet, Boverket, Affärsverket svenska kraftnät och länsstyrelserna vid behov bistå Naturvårdsverket med för uppdraget relevant sakkunskap. Sveriges kommuner och regioner ska ges möjlighet att lämna synpunkter under uppdragets genomförande.
