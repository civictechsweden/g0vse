# Uppdrag om sammanhållna yrkesutbildningar i gymnasieskolan

Statens skolverk ska i sitt arbete med att utforma förslag till sammanhållna yrkesutbildningar inom regional yrkesinriktad vuxenutbildning (regeringsuppdrag den 27 oktober 2016, U2016/04619/GV) se till att förslagen även kan tillämpas inom gymnasieskolans introduktionsprogram där så är lämpligt.


Skolverket ska också

* utforma förslagen så att de sammanhållna yrkesutbildningarna även kan fungera som påbyggbara utbildningspaket som stegvis kan leda till gymnasieexamen,
* stödja och stimulera huvudmännen när det gäller att förbereda erbjudandet av sammanhållna yrkesutbildningar inom gymnasieskolans introduktionsprogram, och
* stimulera samverkan mellan gymnasieskolan och vuxenutbildningen när det gäller ett kommande erbjudande av sammanhållna yrkesutbildningar.

Skolverket ska samråda med de nationella programråden för gymnasial yrkesutbildning. Skolverket ska löpande hålla Regeringskansliet (Utbildningsdepartementet) informerat om hur arbetet med uppdraget fortskrider. Uppdraget ska redovisas tillsammans med uppdraget om regional yrkesinriktad vuxenutbildning till Regeringskansliet (Utbildningsdepartementet) senast den 15 december 2017\.
