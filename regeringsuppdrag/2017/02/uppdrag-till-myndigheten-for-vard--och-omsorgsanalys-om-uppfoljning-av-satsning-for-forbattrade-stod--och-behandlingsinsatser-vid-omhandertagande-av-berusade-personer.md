# Uppdrag till Myndigheten för vård- och omsorgsanalys om uppföljning av satsning för förbättrade stöd- och behandlingsinsatser vid omhändertagande av berusade personer

Regeringen ger Myndigheten för vård- och omsorgsanalys i uppdrag att följa upp resultatet av regeringens satsning för förbättrade stöd- och behandlingsinsatser vid omhändertagande av berusade personer enligt lagen om omhändertagande av berusade personer (LOB).

Under 2014–2016 fördelade regeringen 35 miljoner kronor årligen för att förbättra den medicinska säkerheten och omvårdnaden av de personer som omhändertas med stöd av lagen om omhändertagande av berusade personer (LOB).

Satsningen syftade till att stimulera ett lokalt utvecklingsarbete som innebar att landsting och kommuner tillsammans med Polismyndigheten gemensamt utvecklar alternativa lösningar till förvaring i arrest vid ett omhändertagande.

Målet med denna treåriga satsning är att få till stånd en tydlig och varaktig praxisförändring så att betydligt färre personer förs till arresten för att i stället omhändertas av vården så att fler kan fångas upp för fortsatta stöd och behandlingsinsatser.

Regeringen bedömer att det är angeläget att följa upp resultatet av satsningen utifrån dess mål och myndigheten ska bidra till att erfarenheterna från utvecklingsarbetet sprids.

Uppdraget ska redovisas till Socialdepartementet senast den 31 mars 2018 och genomföras i nära samarbete med Polismyndigheten, Kriminalvården och med representanter för kommuner och landsting/regioner och andra berörda aktörer.
