# Uppdrag att utbetala medel i enlighet med överenskommelsen om stöd till bättre resursutnyttjande i hälso- och sjukvården för 2017

Regeringen har godkänt en överenskommelse mellan staten och SKL om att ge stöd till bättre resursutnyttjande i hälso- och sjukvården.

Regeringen uppdrar åt Kammarkollegiet att utbetala totalt 976 000 000 kronor enligt nedanstående. 655 000 000 kronor respektive 300 000 000 kronor utbetalas engångsvis till landstingen efter rekvisition till Kammarkollegiet i enlighet med överenskommelsen mellan staten och Sveriges Kommuner och Landsting (SKL) om stöd till bättre resursutnyttjande i hälso- och sjukvården.

I enlighet med överenskommelsen ska medlen användas under 2017 för att främja huvudmännens möjligheter att genom bättre administrativa stöd (inklusive it-stöd), effektivare arbetsfördelning och en ändamålsenlig planering för framtida kompetensförsörjning ge hälso- och sjukvårdens medarbetare goda förutsättningar att utföra sitt arbete.

Medlen fördelas mellan landstingen enligt vad som framgår av överenskommelsen, se bilaga.
