# Uppdrag till Konsumentverket att inrätta och tillhandahålla ett forum för miljösmart konsumtion

Regeringen uppdrar åt Konsumentverket att inrätta och tillhandahålla ett forum för samhällsaktörer som arbetar med frågor som rör miljömässigt hållbar konsumtion. Berörda samhällsaktörer är bl.a. myndigheter, forskare, kommuner, näringslivet och det civila samhällets organisationer.

Uppdraget ska genomföras efter samråd med Naturvårdsverket, Kemikalieinspektionen, Statens energimyndighet och andra berörda myndigheter, varvid Konsumentverket ska inhämta synpunkter och tillvarata de kunskaper och den erfarenhet som finns hos dessa.

Konsumentverket ska inrätta ett särskilt sekretariat för arbetet med forumet.

Konsumentverket ska senast den 1 mars år 2018 och 1 mars 2019 redovisa hur arbetet har utförts och i en rapport till Regeringskansliet (Finansdepartementet) senast den 1 mars 2020 samlat redovisa och göra en bedömning av de resultat som har uppnåtts.
