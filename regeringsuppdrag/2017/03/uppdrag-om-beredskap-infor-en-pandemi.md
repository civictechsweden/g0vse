# Uppdrag om beredskap inför en pandemi

Folkhälsomyndigheten har fått i uppdrag att samordna och planera beredskapen för att ta emot och distribuera vaccin till landstingen om det skulle inträffa en pandemisk influensa.

Influensa orsakar årligen återkommande epidemier inom större eller mindre områden och drabbar normalt två till femton procent av befolkningen. Ett annat epidemiologiskt mönster uppkommer då helt nya genetiska varianter av influensavirus börjar spridas globalt, det vill säga vid en pandemi. Pandemier uppstår med oregelbundna intervall, medför en hög sjuklighet och ett ökat antal dödsfall. Det mest effektiva sättet att skyddas mot en pandemisk influensa är att erhålla vaccin.
