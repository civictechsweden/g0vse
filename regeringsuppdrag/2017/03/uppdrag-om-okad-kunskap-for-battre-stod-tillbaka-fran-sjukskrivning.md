# Uppdrag om ökad kunskap för bättre stöd tillbaka från sjukskrivning

Regeringen ger Försäkringskassan i uppdrag att kartlägga och analysera sysselsättningen och försörjningen bland kvinnor och män som nekas sjukpenning mellan dag 180 och 380 i rehabiliteringskedjan.


Försäkringskassan ska studera i vilken utsträckning individerna förvärvsarbetar efter att Försäkringskassan har beslutat om nekad sjukpenning, samt om den enskilde återvänder till samma yrke eller bransch som före sjukskrivningsperioden. Försäkringskassan ska även kartlägga om individerna efter att ha nekats sjukpenning får ersättning från socialförsäkringen, arbetslöshetsförsäkringen alternativt har ekonomiskt bistånd från socialtjänsten, eller om individerna har andra försörjningskällor.

Uppdraget ska redovisas till Socialdepartementet senast den 13 oktober 2017\.
