# Uppdrag till Trafikanalys att kvalitetsgranska förslag till planer inom åtgärdsplaneringen för transportinfrastruktur

Regeringen uppdrar åt Trafikanalys att kvalitetsgranska Trafikverkets förslag till nationell trafikslagsövergripande plan för utveckling av transportsystemet för perioden 2018-2029 och de regionalt utvecklingsansvarigas
(länsplaneupprättarnas) förslag till trafikslagsövergripande länsplaner för regional transportinfrastruktur för samma period.

Trafikanalys ska senast den 30 november 2017 till Regeringskansliet (Näringsdepartementet) delredovisa uppdraget avseende granskning av Trafikverkets förslag till nationell plan förutom den del som avser granskning av de samlade effekterna av nationell plan och länsplanerna tillsammans. Trafikanalys ska slutredovisa uppdraget **senast den 15 februari 2018** till Regeringskansliet (Näringsdepartementet).
