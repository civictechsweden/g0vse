# Uppdrag att förvärva och annullera utsläppsminskningsenheter för klimatkompensation

Regeringen uppdrar åt Statens energimyndighet att beräkna den mängd utsläppsminskningsenheter som behöver förvärvas för att kompensera för klimatpåverkande utsläpp till följd av de flygresor som Regeringskansliets personal har gjort i tjänsten under kalenderåret 2016 och förvärva motsvarande mängd utsläppsminskningsenheter. Beräkningen ska baseras på statistik från Regeringskansliet. Endast sådana resor som inte omfattas av EU:s handelssystem för utsläppsrätter ska ingå i beräkningen.


Utsläppsminskningsenheterna ska förvärvas från projekt i utvecklingsländer inom ramen för Kyotoprotokollets mekanism för ren utveckling (s.k. CDM, Clean Development Mechanism) och vara certifierade (s.k. CER, Certified Emission Reductions). Projekten ska vara godkända och registrerade av CDM\-styrelsen (CDM Executive Board). Energimyndigheten ska stämma av beräkningar och val av projektkategori med Regeringskansliet (Miljö\-och energidepartementet). De utsläppsminskningsenheter som förvärvas ska annulleras.


Energimyndigheten får rekvirera högst 1 000 000 kronor från Regeringskansliet för genomförandet av uppdraget. Kostnaderna ska belasta det under utgifts område 20 upptagna anslaget 1: 12 Insatser för internationella klimatinvesteringar.
Uppdraget ska redovisas till Regeringskansliet (Miljö\- och energidepartementet) senast den 31 augusti 2017\.
