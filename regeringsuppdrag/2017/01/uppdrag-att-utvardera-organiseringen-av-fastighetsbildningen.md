# Uppdrag att utvärdera organiseringen av fastighetsbildningen

Regeringen uppdrar åt Statskontoret att utreda vilka åtgärder den statliga lantmäterimyndigheten har vidtagit för att komma tillrätta med problemet med långa handläggningstider i fastighetsbildningen. I uppdraget ingår att utreda vilken effekt de vidtagna åtgärderna haft samt att lämna förslag på eventuellt ytterligare åtgärder som kan minska handläggningstiderna.


I förvaltningslagen (1986:223\) ställs allmänna krav bl.a. på myndigheters serviceskyldighet och på handläggning av ärenden. Både fastighetsbildning och beslut om detaljplan är myndighetsutövning av ibland långtgående natur som kan verka starkt inskränkande på den enskildes möjlighet att förfoga över sin egendom. En utgångspunkt för all myndighetsutövning är att myndigheterna är oberoende och självständiga och endast fattar beslut mot bakgrund av de lagar och andra gällande regler som styr myndighetsutövningen.

Statskontoret ska redovisa uppdraget till Regeringskansliet(Näringsdepartementet) **senast den 31 oktober 2017**.
