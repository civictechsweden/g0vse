# Uppdrag till Statskontoret att göra en översyn av uppföljnings- och utvärderingssystemet av kultursamverkansmodellen

Regeringen uppdrar åt Statskontoret att göra en översyn av systemet för uppföljningen och utvärderingen av kultursamverkansmodellen. Statskontoret ska beskriva och analysera nuvarande uppföljnings\- och utvärderingsstruktur på regional och nationell nivå. Målstrukturer, ansvarsfördelning samt uppföljnings\- och bedömningsgrunder ska analyseras och värderas.


Vidare ska förslag lämnas på hur en mer ändamålsenlig och effektiv uppföljning kan uppnås, som beaktar såväl de regionala kulturplanernas prioriteringar som de nationella kulturpolitiska målen. Uppdraget ska genomföras i dialog med Regeringskansliet (Kulturdepartementet). Uppdraget ska redovisas senast den 15 juni 2018\.
