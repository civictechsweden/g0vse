# Uppdrag till Rådet för Europeiska socialfonden i Sverige om lokalisering av viss verksamhet

Regeringen uppdrar åt Rådet för Europeiska socialfonden i Sverige (Svenska ESF-rådet) att lokalisera myndighetens stabs- och stödfunktioner från Stockholm till Gävle där myndigheten ska ha sitt säte.

Även den funktion som handlägger medel inom FEAD-programmet och medel inom det nationella socialfondsprogrammet som tilldelas på nationell nivå ska lokaliseras till Gävle.

Lokaliseringen ska vara avslutad senast den 1 december 2018.

## Bakgrund

Regeringen aviserade i budgetpropositionen för 2016 och 2017 att det är viktigt att de statliga myndigheternas lokalisering kan få en större spridning över landet. Riksdagen har tidigare beslutat om tillkännagivanden till regeringen om lokalisering av statliga myndigheter.
