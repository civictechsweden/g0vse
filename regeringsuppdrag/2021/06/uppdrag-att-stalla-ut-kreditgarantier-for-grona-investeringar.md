# Uppdrag att ställa ut kreditgarantier för gröna investeringar

Regeringen uppdrar åt Riksgäldskontoret att ställa ut kreditgarantier för nya lån som företag tar upp hos kreditinstitut för att finansiera stora industriinvesteringar i Sverige som bidrar till att nå målen i miljömålssystemet och det klimatpolitiska ramverket.

Kreditgarantierna ska ställas ut utifrån teknikneutrala kriterier i enlighet med förordningen om utlåning och garantier och den förordning om statliga kreditgarantier för gröna investeringar som regeringen beslutar i dag. För 2021 ska garantiramen för kreditgarantierna uppgå till högst 10 miljarder kronor.
