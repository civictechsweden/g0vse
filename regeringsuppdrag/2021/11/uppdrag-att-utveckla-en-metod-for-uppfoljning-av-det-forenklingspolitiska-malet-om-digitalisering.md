# Uppdrag att utveckla en metod för uppföljning av det förenklingspolitiska målet om digitalisering

Regeringen ger Statskontoret i uppdrag att utveckla en metod för uppföljning av det förenklingspolitiska målet om digitalisering av företagens kontakter med det offentliga. I uppdraget ingår att utveckla förslag på indikatorer samt vilka tjänster och ärenden som är mest relevanta att följa upp.

Sammantaget ska indikatorerna säkerställa att regeringen har det underlag som krävs för att följa upp hur det förenklingspolitiska målet om digitalisering utvecklas och för att till riksdagen redovisa hur målet utvecklas.

Med utgångspunkt i Statskontorets kompetens inom uppföljning och utvärdering samt styrning och organisering av offentlig förvaltning ska metod och indikatorer utformas i linje med den förenklingspolitiska inriktning som anges i skrivelsen En förenklingspolitik för stärkt konkurrenskraft, tillväxt och innovationsförmåga (skr. 2021/22:3) och sammantaget ge en rättvisande bild av utvecklingen mot målet.
