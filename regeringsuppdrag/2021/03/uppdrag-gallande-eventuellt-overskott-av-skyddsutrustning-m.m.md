# Uppdrag gällande eventuellt överskott av skyddsutrustning m.m.

Regeringen uppdrar åt Socialstyrelsen att bedöma Sveriges möjligheter att sälja eller skänka eventuellt överskott av skyddstrustning och sjukvårdsmaterial som behövs vid vård av sjukdomen covid-19. Myndigheten för samhällsskydd och beredskap (MSB) ska bistå i bedömningarna och ansvara för den operativa hanteringen.

Socialstyrelsen ska löpande bedöma det nationella behovet av skyddsutrustning, medicinteknisk utrustning och annat sjukvårdsmaterial som behövs vid intensivvård, omsorg eller annan vård till följd av spridningen av covid-19.

Myndigheten ska också bland annat bedöma om det finns lagerhållning eller planerade leveranser som överstiger de behov som kan förväntas uppstå i Sverige.

Vid ett eventuellt nationellt överskott och efter begäran om stöd från annan stat inom EU, EES/EEA, från Schweiz eller Förenade kungariket får Socialstyrelsen skänka eller sälja utrustning och sjukvårdsmaterial upp till ett sammanlagt värde av högst 40 000 000 kronor under 2021.

Uppdraget redovisas löpande till Socialdepartementet. Uppdraget gäller till den 31 december 2021.
