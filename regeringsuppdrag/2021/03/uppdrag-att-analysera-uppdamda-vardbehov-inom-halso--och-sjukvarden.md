# Uppdrag att analysera uppdämda vårdbehov inom hälso- och sjukvården

Regeringen uppdrar åt Socialstyrelsen att analysera uppdämda vårdbehov inom hälso- och sjukvården som uppstått som en konsekvens av covid-19.

Myndigheten ska analysera utvecklingen av nya, förändrade och utökade vårdbehov inom den regionalt och kommunalt finansierade hälso- och sjukvården och vad dessa kan komma att innebära i form av en utökad och förändrad efterfrågan på hälso- och sjukvård på kort och lång sikt samt hälso- och sjukvårdens förutsättningar och eventuella hinder för att tillgodose dessa behov.

Socialstyrelsen samverkar i uppdraget med Myndigheten för vård- och omsorgsanalys, Folkhälsomyndigheten och Inspektionen för vård och omsorg (IVO), Sveriges Kommuner och Regioner (SKR), regionerna samt företrädare för privata och idéburna vårdgivare samt Delegationen för ökad tillgänglighet i hälso- och sjukvården.

Myndigheten slutredovisar uppdraget till Socialdepartementet senast den 31 mars 2022.
