# Uppdrag att utveckla ett stöd för hälso- och sjukvården gällande patienter med långvariga symptom efter genomgången covid-19 infektion

Regeringen uppdrar åt Socialstyrelsen att utveckla stöd för hur hälso- och sjukvården hanterar patienter med långvariga symptom efter genomgången covid-19 infektion. Stödet ska kunna omfatta den kommunala hälso- och sjukvården.

Socialstyrelsen ska ta fram stöd för att utveckla relevanta verksamheter, processer och vårdkedjor.

Stödet ska bland annat:

* beskriva insatser som kan bli aktuella utifrån symptom som personerna upplever.
* kunna användas av personer som är verksamma inom olika nivåer i hälso- och sjukvården.
* innehålla delar som beskriver hur patienterna systematiskt kan följas upp.
* publiceras löpande och uppdateras i den takt det är möjligt med hänsyn till kunskapsutvecklingen för den aktuella gruppen.
* komplettera det försäkringsmedicinska beslutsstödet och den processmodell som Socialstyrelsen har i uppdrag att ta fram för rehabilitering efter covid-19.

## Uppföljning och samverkan

Socialstyrelsen tar fram statistik och lägesbilder för att följa upp gruppen.

Myndigheten samverkar med huvudmännens nationella system för kunskapsstyrning. Detta bland annat i samtal om hur stödet kan utvecklas, kompletteras och samordnas med insatser för att möta gruppens behov. Socialstyrelsen samråder med patientföreningar och relevanta myndigheter.

Uppdraget delredovisas till Socialdepartementet senast den 31 maj 2021 och slutredovisas senast den 31 oktober 2021.
