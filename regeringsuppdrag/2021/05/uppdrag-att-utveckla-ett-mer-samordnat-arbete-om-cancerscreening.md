# Uppdrag att utveckla ett mer samordnat arbete om cancerscreening

Regeringen uppdrar åt Socialstyrelsen att utveckla ett mer samordnat nationellt arbete kring screening inom cancerområdet. Detta för att åstadkomma en mer jämlik och effektiv cancerscreening.

Socialstyrelsen ska tillsammans med Regionala cancercentrum i samverkan (RCC):

* etablera en samordning som kan bidra till implementering av cancerscreeningen på nationell nivå. I det ingår bland annat att skapa en samverkan mellan screeningprogrammen för att möjliggöra ett ökat kunskaps\- och erfarenhetsutbyte avseende exempelvis deltagarfrekvens.
* utveckla uppföljningen och utvärderingen av befintliga screeningprogram för cancer. Myndigheten ska bland annat ta fram en sammanställning över vilka datakällor som används för att följa upp deltagande i cancerscreeningen samt täckningsgraden nationellt och regionalt. Myndigheten ska också bedöma om det saknas datakällor för att bedriva uppföljning av viss typ av cancerscreening.
* analysera och beskriva hur Storbritanniens satsning på tidig detektion av cancer med hjälp av flytande biopsier skulle kunna implementeras i Sverige.
* följa regionernas åtgärder för att utrota livmoderhalscancer.

Uppdraget delredovisas till Regeringskansliet senast den 1 december 2021 och slutredovisas senast den 1 juni 2022\.
