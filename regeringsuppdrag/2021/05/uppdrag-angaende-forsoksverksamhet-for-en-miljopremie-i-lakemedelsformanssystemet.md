# Uppdrag angående försöksverksamhet för en miljöpremie i läkemedelsförmånssystemet

Regeringen ger Tandvårds- och läkemedelsförmånsverket (TLV), Läkemedelsverket och E-hälsomyndigheten i uppdrag att i samverkan utveckla och förbereda för en försöksverksamhet för att införa en miljöpremie i läkemedelsförmånssystemet.

Utgångspunkten ska vara att försöksverksamheten ska bedrivas under åren 2024–2027 och att systemet ska vara frivilligt, det vill säga att läkemedelsföretagen själva får välja om de vill ansluta sig.

## TLV ska bland annat

* utreda hur en försöksverksamhet med samhällsbetald miljöpremie inom en begränsad del av periodens vara-systemet ska utformas.
* tillsammans med E-hälsomyndigheten utreda hur systemet med utbetalningar av miljöpremien till läkemedelsföretagen ska fungera.
* även uppmärksamma andra frågor av juridisk eller annan karaktär som behövs för att systemet ska fungera.
* följa och bidra till Läkemedelsverkets uppdrag att utarbeta ett miljöbedömningssystem, samt E-hälsomyndighetens uppdrag att utarbeta ett system för utbetalning av premien.
* analysera vilka konsekvenser en miljöpremie väntas få för läkemedelskostnaderna, tillgången till läkemedel, apoteken, periodens vara-systemet inklusive konkurrens inom utbytergrupperna, samt andra relevanta aspekter.
* ta fram en plan för utvärdering av försöksverksamheten om vilka effekter på förmånssystemet som försöksverksaheten ger upphov till.
* inhämta synpunkter från andra.

## Läkemedelsverket ska bland annat

* utarbeta och fastställa en modell för miljöbedömning av läkemedel. I detta ingår att ta fram kriterier för miljöbedömning.
* utarbeta ett system för att verifiera hur företagen lever upp till kriterierna för miljöbedömning, exempelvis genom granskning av tredje part.
* genomföra en rättslig analys av behovet av författningsändringar inför att försöksverksamheten startar.
* ta fram en plan för utvärdering av försöksverksamheten i fråga om vilken effekt på miljöpåverkan som försöksverksamheten ger upphov till.
* följa och bidra till TLV:s uppdrag att utarbeta hur premien ska utformas, samt E-hälsomyndighetens uppdrag att utarbeta ett system för utbetalning av premien.
* inhämta synpunkter från andra.

## E-hälsomyndigheten ska bland annat

* utveckla ett system för utbetalning av miljöpremien på förpackningsstorleksnivå inom en begränsad del av periodens vara-systemet.
* ska tillsammans med TLV utreda hur systemet med utbetalningar av miljöpremien till läkemedelsföretagen ska fungera.
* följa och bidra till TLV:s uppdrag att utarbeta hur premien ska utformas samt Läkemedelsverkets uppdrag att utarbeta ett miljöbedömningssystem.
* genomföra en rättslig analys av behovet av författningsändringar inför att försöksverksamheten startar.
* inhämta synpunkter från andra.

Myndigheterna slutredovisar uppdraget till Regeringskansliet senast den 30 oktober 2022.
