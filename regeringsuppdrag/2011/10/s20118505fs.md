# Uppdrag att samordna satsningen Fritt val av hjälpmedel i gymnasieskolan och vuxenutbildningen för att underlätta övergången från skola till arbetsliv samt utbetalning av medel

Regeringen uppdrar till Hjälpmedelsinstitutet att genomföra en försöksverksamhet under 2011\-2012 med stöd till elever med olika typer av kognitiva svårigheter i gymnasieskolan och vuxenutbildningen. I satsningen ingår även gymnasiesärskolan samt Vuxenutbildning för utvecklingsstörda (särvux).

Försöksverksamheten syftar till att stimulera skolhuvudmännen (kommuner och fristående skolor) att pröva hur ny teknik, lärverktyg och andra hjälpmedel kan förbättra studieresultat samt öka elevers fria val av hjälpmedel i syfte att underlätta och stödja övergången från skola till arbetslivet för elever med behov av kognitivt stöd.

Hjälpmedelsinstitutet ska, i samråd med Sveriges Kommuner och Landsting, utse två eller tre län som deltar i en försöksverksamhet.

Hjälpmedelsinstitutet ska samråda med Arbetsförmedlingen, Försäkringskassan, Specialpedagogiska skolmyndigheten, Statens skolverk samt Sveriges Kommuner och Landsting. Hjälpmedelsinstitutet ska även samråda med berörda funktionshindersorganisationer, såväl på nationell som på regional och lokal nivå.

En slutlig redovisning med uppföljning av försöksverksamheten ska lämnas till Socialdepartementet senast den 1 september 2013\.
