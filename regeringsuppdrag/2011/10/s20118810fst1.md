# Uppdrag om delmål, uppföljning och redovisning inom ramen för En strategi för genomförande av funktionshinderspolitiken 2011-2016

Arbetsförmedlingen, Arbetsmiljöverket, Boverket, Brottsoffermyndigheten, Domstolsverket, Kammarkollegiet, Migrationsverket, Post- och telestyrelsen, Riksantikvarieämbetet, Rikspolisstyrelsen, Sjöfartsverket, Socialstyrelsen, Specialpedagogiska skolmyndigheten, Statens folkhälsoinstitut, Statens kulturråd, Statens skolinspektion, Statens skolverk, Trafikverket samt Transportstyrelsen ges i uppdrag att under åren 2011-2015 arbeta enligt de delmål som regeringen har slagit fast för respektive myndighet i En strategi för genomförande av funktionshinderspolitiken 2011-2016 (regeringsbeslut den 16 juni 2011). En sammanställning av delmålen för respektive myndighet framgår av bilagan.

Myndigheten ska årligen redovisa sitt arbete med delmålen i en särskild rapport till regeringen senast den 15 mars 2012, 2013, 2014 och 2015. Arbetet inom utbildningsområdet redovisas samlat av Statens skolverk i samråd med Statens skolinspektion och Specialpedagogiska skolmyndigheten.
