# Komplettering av uppdrag att vidareutveckla metoder och instrument för bedömning av arbetsförmåga

Regeringen ger Försäkringskassan i uppdrag att, inom ramen för det uppdrag som lämnades till Försäkringskassan den 15 juli 2010 att vidareutveckla metoder och instrument för bedömning av arbetsförmåga, även analysera vilken betydelse det skulle få att ändra begreppet reguljär arbetsmarknad till begreppet normalt förekommande arbete.

Försäkringskassan ska belysa hur en sådan ändring skulle påverka de kravprofiler som utarbetas inom ramen för myndighetens nuvarande uppdrag.

Försäkringskassan ska också pröva om en lagändring kan främja ambitionen att skapa ökad rättssäkerhet och legitimitet.

Försäkringskassan ska överväga om det finns andra begrepp än reguljär arbetsmarknad respektive normalt förekommande arbete som på ett bättre sätt skulle tillgodose kraven på rättssäkra och legitima bedömningar av arbetsförmåga.

Uppdraget ska redovisas till Socialdepartementet senast den 5 mars 2012\.
