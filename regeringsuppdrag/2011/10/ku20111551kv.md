# Uppdrag till Statens kulturråd att främja kultur för äldre inom sjukvård och omsorgsverksamhet

Statens kulturråd ges i uppdrag att under 2011 fördela särskilda medel för att främja äldre människors delaktighet i kulturlivet genom såväl kulturupplevelser som eget skapande i gemenskap med andra. Landsting, kommuner och privata vård- och omsorgsgivare kan få bidrag för att genomföra insatser som främjar ett strukturerat och långsiktigt arbete inom området. För genomförande av uppdraget får Statens kulturråd rekvirera högst 30 000 000 kronor.

Statens kulturråd ska löpande hålla Regeringskansliet (Socialdepartementet och Kulturdepartementet) informerat om uppdraget. Senast den 22 februari 2012 ska Statens kulturråd i sin årsredovisning redovisa hur medlen har fördelats per bidragsmottagare.
