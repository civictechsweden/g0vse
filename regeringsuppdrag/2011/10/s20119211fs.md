# Uppdrag om unga som har aktivitetsersättning på grund av nedsatt arbetsförmåga samt utbetalning av medel

Regeringen ger Försäkringskassan i uppdrag att genomföra en studie av situationen för unga som beviljas aktivitetsersättning på grund av nedsatt arbetsförmåga.

Syftet med studien är att få större kunskap om vilka insatser som vidtas för att öka arbetsförmågan och stödja ungdomar att hitta en väg in på arbetsmarknaden.

Försäkringskassan ska närmare beskriva gruppen unga som beviljats aktivitetsersättning på grund av nedsatt arbetsförmåga samt kartlägga vilka insatser och åtgärder som i dag görs av olika aktörer för denna grupp.

Försäkringskassan ska också beskriva och analysera befintlig samverkan på området och lämna förslag till hur denna, inom ramen för nuvarande uppdrag, kan effektiveras. Arbetet ska bedrivas i samråd med berörda aktörer i sjukskrivningsprocessen.

Ett likalydande beslut har skickats till Försäkringskassan.

Uppdraget ska slutredovisas till Socialdepartementet senast den 30 november 2012.
