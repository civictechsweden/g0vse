# Uppdrag om kommunernas resursfördelning till kommunala skolor

Statens skolverk ska, utifrån sin rapport från 2009 om kommunernas resursfördelning (Resursfördelning utifrån förutsättningar och behov?, rapport 330\), genomföra en fördjupad studie av hur kommunerna fördelar sina resurser till kommunala grundskolor. I de fall då kommunen anpassar resursfördelningen utifrån elevernas stödbehov, socioekonomisk bakgrund eller andra modeller för resursfördelning ska Skolverket beskriva vad skolorna använder dessa extra resurser till och vilka befogenheter rektorerna har för att besluta över resursfördelningen på skolnivå. I uppdraget ingår också att lyfta fram framgångsrika exempel som andra kommuner kan dra nytta av.

Uppdraget ska redovisas till Regeringskansliet (Utbildningsdepartementet) senast den 15 december 2011\.
