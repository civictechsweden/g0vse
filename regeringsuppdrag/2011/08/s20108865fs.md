# Uppdrag att samordna och följa upp den nationella läkemedelsstrategin

Regeringen uppdrar åt Läkemedelsverket (Centrum för bättre läkemedelsanvändning, CBL) att samordna och följa upp arbetet med att genomföra den nationella läkemedelsstrategin. Uppdraget innebär att CBL ska samordna genomförandet av den handlingsplan som tas fram i anslutning till strategin samt lämna och inhämta information om arbetet till berörda. Uppföljningen av strategin ska ske dels på insatsnivå, dels på målnivå. Detta innebär att uppföljningen ska ha två olika syften, dels att följa genomförandet av strategin och dess insatser, dels att följa utvecklingen på läkemedelsområdet mer generellt utifrån de mål som definieras i den nationella läkemedelsstrategin. Detta arbete kommer att innebära insamling av data från andra aktörer på läkemedelsområdet.

Läkemedelsverket ska årligen inkomma med en lägesrapport till Socialdepartementet med start den 15 december 2011\.
