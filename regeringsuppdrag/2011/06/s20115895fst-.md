# Uppdrag att utveckla en metod för hälsofrämjande och sjukdomsförebyggande återkoppling inom tandvården samt utbetalning av medel

Socialstyrelsen får i uppdrag att projektleda en försöksverksamhet för att utveckla och pröva en metod för en individuellt anpassad hälsofrämjande och sjukdomsförebyggande återkoppling inom tandvården avseende tobak. Regeringens avsikt är att metoden efter försöksperiodens slut ska kunna spridas och användas nationellt.

Statens folkhälsoinstitut får i uppdrag att utifrån lärdomar från Riskbruksprojektet, utforma en kunskapsbaserad metod för en individuellt anpassad hälsofrämjande och sjukdomsförebyggande återkoppling avseende tobak som kan användas i tandvården.

Socialstyrelsen ges i uppdrag att testa metoden inom ramen för försöksverksamheten och redovisa konsekvenserna av en nationell spridning av metoden. Socialstyrelsen ska också göra en bedömning av om metoden kan integreras i Tandvårds- och läkemedelsförmånsverkets tandvårdstaxa.

Socialstyrelsens slutredovisning av genomförandet av försöksverksamheten ska vara Regeringskansliet (Socialdepartementet) tillhanda senast den 31 mars 2015. Statens folkhälsoinstituts slutredovisning av sin del av genomförandet ska vara Regeringskansliet (Socialdepartementet) tillhanda senast den 31 mars 2013.

Statens folkhälsoinstituts förslag till metod för en individuellt anpassad hälsofrämjande och sjukdomsförebyggande återkoppling inom tandvården avseende tobak ska redovisas till Regeringskansliet (Socialdepartementet) senast den 9 december 2011.
