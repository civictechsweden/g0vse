# Uppdrag att genomföra en kartläggning av tvångsäktenskap, barnäktenskap och fullmaktsäktenskap m.m.

Regeringen uppdrar åt Statistiska centralbyrån (SCB) att genomföra en kartläggning av antalet kontakter som olika myndigheter och andra verksamheter har haft med personer som är eller har varit utsatta för giftermål mot den egna viljan. Kartläggningen ska både avse verksamheters kännedom om och verksamheters hantering av sådana ärenden under 2011\. Med kontakter avses till exempel telefonsamtal, besök och skyddat boende som har rört personer som är oroliga för eller har upplevt ett äktenskap mot den egna viljan, inklusive tvångsäktenskap, barnäktenskap, fullmaktsäktenskap eller informella vigslar mot den egna viljan. SCB ska dessutom redovisa relevant statistik för perioden 2008\-2011 som rör antalet gifta personer i åldrarna 15\-20 år. Statistiken som redovisas i kartläggningen ska vara uppdelad på kön och ålder samt svensk och utländsk bakgrund.

SCB ska senast den 30 januari 2012 redovisa resultatet av kartläggningen till Regeringskansliet (Utbildningsdepartementet).
