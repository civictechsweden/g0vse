# Uppdrag om öppna jämförelser för den hälsoinriktade hälso- och sjukvården samt utbetalning av medel

Regeringen ger Socialstyrelsen i uppdrag att, i samverkan med Statens folkhälsoinstitut (FHI) och i samråd med Sveriges Kommuner och Landsting (SKL), utveckla och redovisa öppna jämförelser för den hälsoinriktade hälso- och sjukvården.

Uppdraget ska redovisas i tre delar. För det första ska en första omgång av öppna jämförelser för den hälsoinriktade hälso- och sjukvården genomföras och redovisas i en rapport. För det andra ska genomfört utvecklingsarbete och föreslagna framtida utvecklingsbehov redovisas i en rapport. För det tredje ska valda delar av de öppna jämförelser som redovisas i uppdragets första del integreras i 2012 års rapport med öppna jämförelser av hälso- och sjukvårdens kvalitet och effektivitet som Socialstyrelsen ger ut i samarbete med SKL, förutsatt att en sådan rapport kommer att publiceras och förutsatt att de parter som beslutar om innehållet i rapporten anser att en sådan integrering av ytterligare material om den hälsoinriktade hälso- och sjukvården är lämplig.

Socialstyrelsen ska redovisa de två första delarna av uppdraget till Regeringskansliet (Socialdepartementet) senast den 31 december 2012.
