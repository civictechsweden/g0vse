# Uppdrag om satsningar för att främja jämställdhet och motverka hot och våld i arbetslivet

Regeringen uppdrar åt Arbetsmiljöverket att fördjupa den satsning som verket på regeringens uppdrag genomfört under 2009 och 2010 för att främja jämställdhet och motverka hot och våld i arbetslivet (A2009/1174/ARM).

Uppdraget innebär att en kunskapsöversikt kring hot och våld inom vård och omsorg ska tas fram. Vidare ska frågan om hot och våld i skolan ytterligare belysas och frågan om brottsoffer ur ett arbetsmiljöperspektiv avseende offentliganställda som berörs av hot och våld inom sin tjänsteutövning beskrivas.

Ett syfte med satsningen ska vara att ge ökad kunskap, både hos Arbetsmiljöverkets personal och hos arbetsgivare och andra arbetsmiljöansvariga, om hur risker för hot och våld bättre kan förebyggas när skilda förutsättningar för kvinnor och män i de aktuella miljöerna och situationerna uppmärksammas.

Arbetsmiljöverket ska också genomföra särskilda inspektionsinsatser inom några branscher där jämställdhetsperspektivet särskilt behöver uppmärksammas. Sammanfattningsvis ska därmed såväl regel\- och expertinsatser som tillsynsinsatser samverka för att fördjupa Arbetsmiljöverkets arbete inom ramen för hot och våld i arbetslivet utifrån ett jämställdhetsperspektiv.

Uppdraget ska genomföras under 2011\.
