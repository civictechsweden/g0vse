# Uppdrag angående prestationsersättning till lokala värdighetsgarantier

Socialstyrelsen ges i uppdrag att för 2011 besluta om och utbetala sammanlagt 98 500 000 kronor i prestationsersättning till de kommuner som förbereder och utvecklar lokala värdighetsgarantier.

Utbetalningen sker vid två tillfällen. Vid det första tillfället betalas 32 500 000 kronor ut efter ansökan från kommunerna för att förbereda och utveckla lokala värdighetsgarantier.

Vid nästa tillfälle betalas 66 000 000 kronor ut till de kommuner som till Socialstyrelsen redovisat en plan för hur kommunen utifrån Socialstyrelsen vägledning ska arbeta med sin lokala värdighetsgaranti, hur denna ska implementeras och göras känd samt rapporteras till det nationella uppföljningssystemet.

Socialstyrelsen ska senast den 30 juni 2011 lämna en lägesrapport till Socialdepartementet avseende uppdraget. En rapport ska även lämnas senast den 20 februari 2012\.
