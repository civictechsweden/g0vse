# Uppdrag att samordna bedömning av yrkeskunskaper vid antagning till yrkeslärarutbildning

Regeringen uppdrar åt Malmö högskola att samordna sådan validering av yrkeskunskaper som i enlighet med förordningen (2010:2021) om tillträde till utbildning som leder till yrkeslärarexamen är nödvändig för att bedöma om sökande till yrkeslärarutbildning uppfyller kraven på särskild behörighet för utbildningen. Malmö högskola ska i samarbete med Högskoleverket, Statens skolverk och övriga lärosäten som har tillstånd att utfärda yrkeslärarexamen verka för en likvärdig tillämpning i fråga om validering av kvalificerade och relevanta yrkeskunskaper. Detta ska ske med utgångspunkt i de föreskrifter om vad som är kvalificerade och relevanta yrkeskunskaper som Högskoleverket får meddela närmare föreskrifter om enligt 4 § andra stycket nämnda förordning. Malmö högskola ska även verka för en likvärdig tillämpning i fråga om innehållet i den bilaga som ska fogas till examensbeviset enligt 6 kap. 10 a § första stycket högskoleförordningen (1993:100) som anger vilka kvalificerade och relevanta yrkeskunskaper som har legat till grund för den särskilda behörigheten. Detta ska ske med beaktande av de föreskrifter som Högskoleverket får meddela närmare föreskrifter om enligt samma paragrafs andra stycke.

Malmö högskola ska fortlöpande hålla Regeringskansliet (Utbildningsdepartementet) informerat om genomförandet av uppdraget.
