# Uppdrag att stödja grundskolor i utanförskapsområden

Regeringen ger Statens skolverk i uppdrag att stödja ett urval av grundskolor i utanförskapsområden. Syftet med uppdraget ska vara att utveckla metoder som är vetenskapligt grundade och verkningsfulla för att stödja eleverna i deras kunskapsutveckling och höja kunskapsresultaten. Uppdraget ges med förbehåll för att riksdagen beslutar i enlighet med regeringens förslag i Budgetpropositionen för 2012 (prop. 2011/12:1 utgiftsområde 16). Satsningen ska enligt regeringens förslag i Budgetpropositionen för 2012 omfatta 20 miljoner kronor under 2012 och beräknas omfatta 20 miljoner kronor per år under 2013 och 2014.

Uppdraget ska delredovisas i Skolverkets årsredovisning för åren 2013 och 2014 och slutligt i en särskild redovisning till Regeringskansliet (Utbildningsdepartementet) senast den 17 april 2015.
