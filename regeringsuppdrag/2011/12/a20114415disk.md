# Uppdrag till DO att genomföra en förstudie om metoder för undersökningar om befolkningens sammansättning och levnadsförhållanden

Regeringen uppdrar åt Diskrimineringsombudsmannen (DO) att, i samråd med Statistiska centralbyrån (SCB), Statens folkhälsoinstitut och Datainspektionen, genomföra en förstudie om metoder som skulle kunna användas för att samla in uppgifter om levnadsförhållanden bland befolkningen dels med avseende på det ungefärlig antal personer som identifierar sig som tillhörande Sveriges nationella minoriteter dels som möjliggör en särredovisning med avseende på de diskrimineringsgrunder i diskrimineringslagen (2008:567) som i dag inte redovisas i den officiella statistiken.

### Uppdraget innebär att DO ska

* kartlägga vilka uppgifter om befolkningens sammansättning och levnadsförhållanden i de ovan nämnda avseendena som finns tillgängliga i dag,
* inventera vilka metoder som kan vara möjliga att använda för att samla in uppgifter av detta slag och som samtidigt kan garantera deltagarnas anonymitet och integritet,
* klargöra de rättsliga förutsättningarna för användning av sådana metoder samt
* utifrån en jämförelse mellan metoderna rekommendera den eller de metoder som kan anses mest lämpliga att använda för en eventuell större studie om befolkningens sammansättning och levnadsförhållanden i de nämnda avseendena.
