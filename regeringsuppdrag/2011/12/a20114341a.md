# Uppdrag att ta fram praktikantprogram för funktionsnedsatta

Regeringen uppdrar åt Arbetsförmedlingen att utarbeta ett förslag till hur ett praktikantprogram i statliga myndigheter för personer med funktionsnedsättning som medför nedsatt arbetsförmåga kan utformas och genomföras.

Syftet med programmet är att deltagarna ska få erfarenhet av arbete inom statliga myndigheter, vilket kan förbättra deras möjligheter till ett framtida arbete, med eller utan lönesubvention. Uppdraget ska genomföras i nära samråd med Arbetsgivarverket.

Arbetsförmedlingen ska, förutom med Arbetsgivarverket, samråda med Myndigheten för handikappolitisk samordning (Handisam), Försäkringskassan och Arbetsmiljöverket samt med de centrala arbetstagarorganisationerna på det statliga avtalsområdet.

Uppdraget ska redovisas till Regeringskansliet
(Arbetsmarknadsdepartementet) i en delrapport senast den 1 mars 2012 och i en slutrapport senast den 15 april 2012.
