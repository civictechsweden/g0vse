# Uppdrag till Gymnastik- och idrottshögskolan, Centrum för idrottsforskning att följa upp statens stöd till idrotten

Gymnastik\- och idrottshögskolan, Centrum för idrottsforskning (CIF) ska under 2012 genomföra en fördjupad analys av vad som kännetecknar en bra föreningsdriven idrottsverksamhet som får barn och ungdomar att vilja fortsätta idrotta. CIF ska peka på goda exempel samt belysa metoder och arbetssätt inom olika idrotter där barns och ungdomars bästa tillgodoses.

CIF ska även göra en studie av hur olika idrottsmiljöer påverkar barns och ungdomars fysiska och psykiska utveckling. Särskild uppmärksamhet ska ägnas barn och ungdomar med funktionsnedsättningar.

CIF ska slutligen bedöma om någon del av statsbidraget går till idrottsverksamhet som inte ser till barnets bästa och är tillgänglig för alla i enlighet med barnkonventionen.

Regeringsuppdraget ska rapporteras in till Regeringskansliet senast den 15 maj 2013\.
