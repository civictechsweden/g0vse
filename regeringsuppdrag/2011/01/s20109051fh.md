# Uppdrag om formerna för Smittskyddsinstitutets laborativa verksamhet

Regeringen uppdrar till Smittskyddsinstitutet (SMI) att se över formerna för myndighetens laborativa verksamhet i syfte att dels effektivisera, dels minska sårbarheten i verksamheten. I uppdraget ingår att se över möjligheten att öka samverkan med regionala laboratorier, med motsvarande laboratorier inom andra sektorer och i andra länder. I uppdraget ingår också att kartlägga och analysera gränsdragningen mellan stat, landsting och kommuner i fråga om finansiering och kvalitetsutveckling av mikrobiologisk och infektionsimmunologisk diagnostik. Vidare ingår att göra en fördjupad kartläggning av de behov som olika aktörer har inom dessa områden och vilka förutsättningar det finns för en förbättrad samverkan i dessa frågor inom ramen för nuvarande regelverk.
