# Uppdrag till Statens skolverk att svara för fortbildning för rektorer

Regeringen uppdrar åt Statens skolverk att, enligt förordningen om befattningsutbildning för rektorer och annan personal med motsvarande ledningsfunktion i skola, förskola och fritidshem samt fortbildning för rektorer, svara för en fortbildningsinsats för rektorer. Målgruppen är rektorer som har gått den statliga befattningsutbildningen för rektorer, en äldre statlig rektorsutbildning eller har fått en skriftlig redovisning som visar att han eller hon genom utbildning eller yrkeserfarenhet har fått kunskaper som har jämställts med befattningsutbildningen. Därefter ska rektorn också ha arbetat minst ett år.

Fortbildningen ska inriktas mot styrnings\- och ledarskapsfrågor så att rektorerna ges förutsättningar att utveckla sitt pedagogiska ledarskap. Teoretiska kunskaper ska knyta an till rektorernas ledarroll i praktiken. Fortbildningen ska vidare bygga på relevanta delar av befattningsutbildningen.

## Återrapportering

Skolverket ska senast den 1 oktober 2012 rapportera:

* antal lärosäten som anordnat fortbildningen,
* antal och andel rektorer hos offentliga respektive enskilda huvudmän, fördelat på olika skolformer, som gått respektive med tillfredsställande resultat har fullföljt fortbildningen,
* i förekommande fall antal och andel rektorer som inte har erbjudits plats på grund av för många sökande,
* deltagande rektorers uppfattning om utbildningens effekter, och
* kostnaderna i samband med satsningen fördelade på utbildning och administration.

Därefter ska återrapportering ske årligen i Skolverkets årsredovisning.
