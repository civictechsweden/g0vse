# Uppdrag att följa och utvärdera den förändrade klagomålshanteringen mot hälso- och sjukvården

Regeringen beslutar att ge Statskontoret i uppdrag att följa utvecklingen och utvärdera den nya ordningen med klagomålshantering mot hälso\- och sjukvården, som Socialstyrelsen ansvarar för från den 1 januari 2011\. En utvärdering ska göras i förhållande till den nya patientsäkerhetslagens intentioner om att uppnå en säkrare vård.

Statskontoret ska titta på vilka konsekvenser den nya ordningen med klagomål som kan leda till kritik inneburit jämfört med den tidigare ordningen med anmälningar som kunde leda till disciplinpåföljd, till exempel när det gäller omfattningen av polisanmälningar mot hälso\- och sjukvården och dess personal.

Vidare ska Statskontoret belysa om de nya bestämmelserna om bland annat prövotid och återkallelse av legitimation får konsekvenser i form av förändrat antal anmälningar till Hälso\- och sjukvårdens ansvarsnämnd (HSAN) och varför antalet anmälningar ökar eller minskar och vad detta i sin tur kan leda till. Statskontoret ska göra en samlad bedömning av vilka effekter i övrigt som det nya systemet med klagomålshantering hos Socialstyrelsen har inneburit.

Statskontoret ska löpande informera Socialdepartementet och vid behov lämna en delrapport. En slutrapport ska lämnas till Socialdepartementet senast den 31 mars 2014\.
