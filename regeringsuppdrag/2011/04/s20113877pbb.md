# Uppdrag angående etablering på ägarrättsmarknaden

Regeringen beslutar att ge Statens bostadskreditnämnd (BKN) i uppdrag att utreda åtgärder för att underlätta etablering på ägarrättsmarknaden. I ägarrättsbegrepp ingår i detta avseende även indirekt ägande av bostad genom bostadsrätt.

BKN ska göra en bred genomgång av möjliga instrument för att underlätta etableringen på ägarrättsmarknaden för enskilda och redovisa vilka eventuella hinder som finns för att de ska kunna tillämpas. En utgångspunkt för val av intressanta instrument bör vara en internationell utblick. Instrumenten ska analyseras utifrån sina juridiska och finansiella förutsättningar i Sverige. Vid analyserna ska hänsyn tas till hur instrument samverkar med befintliga stödsystem.

BKN ska utifrån sin breda analys föreslå lämpligt eller lämpliga instrument tillsammans med utförliga konsekvensanalyser och vid behov även lämna författningsförslag.

Myndigheten finansierar sitt uppdrag inom ramen för sitt förvaltningsanslag. BKN ska redovisa uppdraget till Socialdepartementet senast den 1 mars 2012\.
