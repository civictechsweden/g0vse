# Uppdrag att genomföra insatser för en förstärkt elevhälsa

Regeringen uppdrar åt Statens skolverk att genomföra insatser för en förstärkt elevhälsa. Uppdraget ges med förbehåll för att riksdagen beslutar i enlighet med regeringens förslag i Budgetpropositionen för 2012 (prop. 2011/12:1 utg.område 16).

I uppdraget ingår att sprida information om möjligheten för skolhuvudmän att ansöka om statsbidrag till personalförstärkningar inom elevhälsan och till speciallärare, att erbjuda utbildningsinsatser till elevhälsans personal om elevhälsans inriktning och organisation, psykisk ohälsa samt barn som far illa eller riskerar att fara illa och att vid behov utarbeta material om regelverk och evidensbaserad praktik. I uppdraget ingår även att utveckla ett stödmaterial om hur skolorna bör utforma dokumentation om elevers behov av stöd vid övergångar mellan skolor och skolformer. Skolverket ska också som en del i uppdraget förslå en modell för att följa upp kvaliteten på och tillgången till elevhälsa.

En modell för uppföljning av kvaliteten på och tillgången till elevhälsa ska redovisas senast den 15 februari 2013. Uppdraget som helhet ska redovisas senast den 1 april 2016.
