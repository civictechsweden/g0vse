# Uppdrag till Socialstyrelsen att fördela, betala ut och följa upp medel för utveckling av mödrahälsovården, förlossningsvården och vården för flickors och kvinnors hälsaDiarienummer:  S2026/00047

Regeringen uppdrar åt Socialstyrelsen att fördela, betala ut och följa upp medel till regionerna för utveckling av mödrahälsovården, förlossningsvården och vården för flickors och kvinnors hälsa.

Socialstyrelsen ska:

* under 2026 betala ut 950 miljoner kronor i prestationsbaserade medel till regionerna för att stärka vården för tillstånd och sjukdomar som främst drabbar flickor och kvinnor samt för genomförande av den nationella planen för vård vid graviditet, förlossning och tiden efter.

Medel får betalas ut för åtgärder inom följande områden:

* stärkt tillgänglighet, tydliga remissvägar och vårdkedjor
* ökad vårdkapacitet
* kompetensförsörjning och arbetsmiljö.

Medel får även betalas ut för åtgärder inom respektive fokusområde för den nationella planen för graviditet, förlossning och tiden efter:

* En säker, sammanhållen, personcentrerad, tillgänglig och jämlik vård under graviditet, förlossning och tiden efter.
* En nationellt samordnad kunskapsstyrning och kunskapsbaserad vård.
* En hållbar kompetensförsörjning som möter vårdbehovet.

För att få ta del av medlen ska en region inkomma med en plan för vilka åtgärder som ska genomföras med stöd av medlen. Socialstyrelsen beslutar om utbetalning efter dialog med regionerna. Socialstyrelsen får inom ramen för ändamålet ange ytterligare villkor för statsbidraget.

Socialstyrelsen ska:

* vid fördelningen av medel utgå från en av myndigheten framtagen fördelningsnyckel utifrån befolkningsstorlek.
* följa upp användningen av de prestationsbaserade medlen. I detta ingår att följa upp att regionerna har genomfört och uppnått målen med åtgärderna. Regionerna ska redovisa till Socialstyrelsen hur de mottagna medlen har använts, vilka resultat som har uppnåtts av de genomförda insatserna inom ovan uppräknade områden och hur resultaten förhåller sig till syftet att stärka vården för flickors och kvinnors hälsa samt mödrahälsovård, förlossningsvård och eftervård.
* senast den 15 juni 2026 och senast den 30 september 2026 delredovisa uppdraget samt senast den 31 mars 2027 slutredovisa uppdraget till Regeringskansliet.
