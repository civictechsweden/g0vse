# Uppdrag till Upphandlingsmyndigheten och Ekobrottsmyndigheten att stödja kommunerna i deras arbete med att motverka arbetslivskriminalitet och brottslighet i välfärdenDiarienummer: Fi2025/02383

Regeringen ger Upphandlingsmyndigheten och Ekobrottsmyndigheten i uppdrag att stödja kommunerna i deras arbete med att motverka arbetslivskriminalitet och brottslighet i välfärden i de offentliga affärerna i enlighet med vad som anges under rubriken Närmare om uppdraget.

Myndigheterna ska senast den 15 maj 2026 lämna en muntlig delredovisning till Regeringskansliet (Finansdepartementet) av arbetets fortskridande.

Myndigheterna ska lämna en redovisning av genomförda och planerade åtgärder senast den 31 mars 2027 till Regeringskansliet (Finansdepartementet).

Senast den 30 mars 2028 ska myndigheterna redovisa en utvärdering av vilka effekter de genomförda insatserna haft. Slutredovisning av uppdraget ska lämnas senast den 31 december 2028. Slutredovisningen ska inkludera hur effektivt åtgärderna har bidragit till regeringens mål om att endast seriösa leverantörer tilldelas offentliga kontrakt samt att leverantörerna följer avtal och gällande regelverk och har seriösa underleverantörer såvitt avser kommunernas upphandlingar och avtal.

Upphandlingsmyndigheten ska vara sammanhållande för arbetet och redovisningen. Myndigheterna ska inhämta synpunkter bland annat från Brottsförebyggande rådet (Brå) och Skatteverket.
