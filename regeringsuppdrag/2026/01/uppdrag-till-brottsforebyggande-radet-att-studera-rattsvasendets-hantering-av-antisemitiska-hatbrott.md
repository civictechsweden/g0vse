# Uppdrag till Brottsförebyggande rådet att studera rättsväsendets hantering av antisemitiska hatbrottDiarienummer: Ju2025/02074

Regeringen ger Brottsförebyggande rådet (Brå) i uppdrag att studera rättsväsendets hantering av antisemitiska hatbrott från anmälan till dom.

Brå ska analysera vad som utmärker de ärenden som går vidare till åtal och fällande dom samt de anmälda brott som i olika faser inte går vidare inom rättsväsendet. Brå ska även göra en bedömning av vilka förutsättningar som finns att klara upp de anmälda brotten samt bedöma om det finns likheter och skillnader mellan antisemitiska hatbrott och andra hatbrott. Vidare ska Brå identifiera svårigheter och framgångsfaktorer i utrednings- och lagföringsarbetet, samt ge förslag på hur rättsväsendets hantering av antisemitiska och andra hatbrott skulle kunna förbättras. Inom ramen för uppdraget ska Brå göra en internationell utblick och ge exempel på hur andra EU-länder, t.ex. Österrike och Tyskland, har utvecklat sin brottsutredande förmåga gällande antisemitiska hatbrott. Uppdraget ska i denna del också innefatta en analys av eventuella straffrättsliga skillnader mellan de studerade länderna och Sverige.

Brå ska inom ramen för uppdraget samråda med Polismyndigheten och Åklagarmyndigheten, vilka vid behov ska bistå Brå i datainsamlingen. Brå ska även vid behov inhämta statistik från Domstolsverket. Brå ska vidare ha dialog med judiska organisationer och organisationer som verkar mot antisemitism. Brå ska i sitt uppdrag ta hänsyn till domstolarnas oberoende.

Uppdraget ska redovisas till Regeringskansliet (Justitiedepartementet) senast den 8 april 2027.
