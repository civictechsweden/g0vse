# Uppdrag att genomföra fortsatta insatser avseende digitalisering för bättre hälsa, vård och omsorg

Regeringen uppdrar åt Verket för innovationssystem (Vinnova) att genomföra fortsatta insatser för att ta tillvara digitaliseringens möjligheter för bättre hälsa, vård och omsorg 2016–2017. Uppdraget ska genomföras i samverkan med regeringens life science-samordnare och referensgrupp för life science samt, i utpekade delar, E-hälsomyndigheten.

Vinnova ska genomföra nästa steg i en fokuserad satsning på forsknings- och innovationsarbete inom området digital hälsa, där viktiga aktörer som patienter, brukare, vårdgivare, medborgare, universitet, högskolor, institut, företag och myndigheter, bör medverka.

Vinnova ska, i samverkan med E-hälsomyndigheten, utarbeta en plan för hur ramverket kan förvaltas långsiktigt och identifiera hur berörda mottagare ska involveras för att möjliggöra implementering i verksamheterna och därmed nå den interoperabilitet som eftersträvas.

Redovisningar av resultatet av uppdraget och hur medlen har använts ska lämnas till Regeringskansliet (Näringsdepartementet) senast den 30 mars 2018.
