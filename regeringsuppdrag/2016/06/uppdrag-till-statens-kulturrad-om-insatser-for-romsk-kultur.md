# Uppdrag till Statens kulturråd om insatser för romsk kultur

Regeringen uppdrar åt Statens kulturråd (Kulturrådet) att genomföra insatser som har till syfte att stärka romska kulturaktörer och deras samarbete med olika kulturinstitutioner.

I uppdraget ingår att

– genomföra dialogmöten på regional nivå mellan romska kulturaktörer på lokal, regional och nationell nivå och etablerade kulturinstitutioner. Syftet är att utifrån goda exempel på samarbeten inspirera till nya och att informera om möjligheterna till bidrag för olika kulturverksamheter.

– fördela särskilda medel för romsk kulturverksamhet inom ramen för stödet till nationella minoriteters kulturverksamhet. Verksamheter som innebär samarbete med andra kulturaktörer ska särskilt uppmuntras.

Uppdraget ska genomföras i samråd med romska företrädare.

Kulturrådet ska senast den 1 mars varje år under perioden 2017–2019 redovisa uppdraget till Länsstyrelsen i Stockholms län med kopia till Regeringskansliet (Kulturdepartementet).
