# Uppdrag till Socialstyrelsen om romsk inkludering

Regeringen uppdrar åt Socialstyrelsen att genomföra en utbildningsinsats riktad till socialtjänsten om bemötande och inkluderande arbetssätt med särskilt fokus på romer.


Insatsen ska utgå från det utbildningsmaterial som Socialstyrelsen tidigare tagit fram inom ramen för arbetet med romsk inkludering (Ku2016/00697/DISK).

Socialstyrelsen ska även genomföra ett utvecklingsarbete angående frågan om omhändertagande av romska barn. Syftet är att få kunskap om vilket behov av stöd som socialtjänsten har för att förebygga omhändertaganden, kunna ge relevant stöd till romska barn och deras föräldrar vid omhändertaganden och säkerställa romska barns rättigheter i dessa sammanhang.

Socialstyrelsen ska särskilt verka för att involvera romska kvinnor i arbetet. Uppdraget ska genomföras i nära samverkan med romska sakkunniga inom området social omsorg.

Socialstyrelsen ska senast den 1 mars varje år 2017–2019 redovisa uppdraget till Länsstyrelsen i Stockholms län med kopia till Regeringskansliet (Kulturdepartementet och Socialdepartementet).
