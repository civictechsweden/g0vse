# Uppdrag till E-hälsomyndigheten att automatisera och digitalisera kontrollen av individuella förskrivarbehörigheter

Recept får endast expedieras från öppenvårdsapotek om det har utfärdats av en person som är behörig förskrivare i Sverige eller om det har utfärdats skriftligen av en behörig förskrivare inom EES. Vid receptexpediering på öppenvårdsapotek är det således nödvändigt att kontrollera förskrivarens rätt att skriva ut det aktuella läkemedlet. Det finns praktiska och tekniska problem kring hur information om förskrivningsrätt, som behövs vid expediering, görs tillgänglig för öppenvårdsapoteken.

De begränsningar i förskrivningsrätten eller utökad förskrivningsrätt som är kopplade till individuella förskrivare går inte att kontrollera i dagens it-stöd på apoteken. Farmaceuter av detta skäl använda flera olika informationskällor utöver receptexpedieringssystemet för att verifiera förskrivarens behörighet.

Det finns därmed en risk för att denna information förs över med fördröjning, att den inte förs över alls, eller att det uppstår andra fel i överföringen. Systemet innebär också en risk för att läkemedelsbehandlingen inte kan fullgöras eftersom den bristfälliga informationsspridningen gör att apoteken inte alltid har fullständig information för att kunna godkänna expeditionen.

Bland annat mot denna bakgrund får E-hälsomyndigheten i uppdrag av regeringen att automatisera och digitalisera kontrollen av individuella förskrivarbehörigheter.
