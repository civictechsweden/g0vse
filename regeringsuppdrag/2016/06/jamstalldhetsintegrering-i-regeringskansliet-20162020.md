# Jämställdhetsintegrering i Regeringskansliet 2016–2020

Som ett led i att förverkliga jämställdhetspolitikens mål har regeringen fattat beslut om jämställdhetsintegrering i Regeringskansliet 2016-2020.

Regeringens huvudsakliga strategi för att uppnå jämställdhetspolitikens mål är jämställdhetsintegrering. En konsekvent tillämpning av jämställdhetsintegrering är en förutsättning för att det av riksdagen beslutade målet för jämställdhetspolitiken ska kunna förverkligas. Regeringen beslutar därför att Regeringskansliet ska jämställdhetsintegrera sin verksamhet 2016–2020 i enlighet med vad som anges i bifogat dokument.

Ett jämställdhetsperspektiv ska integreras i allt arbete som bedrivs i Regeringskansliet enligt vad som framgår av detta beslut. Ett första steg i att tillämpa jämställdhetsintegrering är att bedöma om jämställdhet är relevant för den fråga som bereds. När beslut direkt eller indirekt påverkar människors villkor, ska ett jämställdhetsperspektiv anläggas i beredningen av ärendet.

Centrala processer för arbetet med jämställdhetsintegrering i Regeringskansliet är:

* Budgetprocessen
* Myndighetsstyrningen
* Lagstiftningsprocessen.

Ett jämställdhetsperspektiv ska även integreras i EU-ärenden.
