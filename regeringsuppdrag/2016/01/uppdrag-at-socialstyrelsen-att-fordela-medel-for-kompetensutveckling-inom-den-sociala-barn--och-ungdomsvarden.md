# Uppdrag åt Socialstyrelsen att fördela medel för kompetensutveckling inom den sociala barn- och ungdomsvården

Regeringen ger Socialstyrelsen i uppdrag att under 2016 fördela medel till kommunerna för utbildnings- och kompetensutvecklingsinsatser inom den sociala barn- och ungdomsvården.

Regeringen gav 2013 Socialstyrelsen i uppdrag att fördela medel för att stärka kommunernas arbete med att utveckla kompetensen inom den sociala barn- och ungdomsvården för en trygg och säker vård (dnr S2013/03877/FST). Detta uppdrag är en fortsättning av det uppdraget och sträcker sig fram t.o.m. 2016.

Socialstyrelsen lämnade den 29 juni 2015 en redovisning av hur kommunerna arbetat med kompetensutveckling under 2014.Det kan konstateras att det finns ett fortsatt behov av att stödja kommunerna. Även regeringens nationella samordnare för den sociala barn- och ungdomsvården har i dialogen med kommunerna uppmärksammat ett fortsatt behov av stöd i den myndighetsutövande delen. Den nationella samordnaren lyfter även fram vikten av möjligheten till introduktion och stöd för nyanställda, men också möjligheten till kompetensutvecklingsinsatser för mer erfarna medarbetare.
