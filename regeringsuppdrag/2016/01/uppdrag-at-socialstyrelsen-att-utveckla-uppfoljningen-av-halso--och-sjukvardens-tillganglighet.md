# Uppdrag åt Socialstyrelsen att utveckla uppföljningen av hälso- och sjukvårdens tillgänglighet

Regeringen ger Socialstyrelsen i uppdrag att utveckla den nationella uppföljningen av hälso\- och sjukvårdens tillgänglighet. I uppdraget ingår även att göra årliga mätningar av väntetider inom hälso\- och sjukvården. Socialstyrelsen ska vidare analysera orsaker och konsekvenser av skillnader i tillgänglighet.


Regeringen anser att det är av central betydelse att Socialstyrelsen även fortsättningsvis har ett samlat tillgänglighetsuppdrag eftersom det har betydelse för hälso\- och sjukvårdens möjligheter att förbättra tillgängligheten för patienterna. Det är viktigt att t.ex. uppmärksamma och analysera omotiverade skillnader, t.ex. mellan socioekonomiska grupper, geografiska områden samt mellan kvinnor och män och flickor och pojkar. Detta för att säkerställa att vården är jämlik och jämställd.

Socialstyrelsen ska därför fortsätta att utveckla arbetet med att följa upp väntetider enligt principen om patientens väg genom vården. I detta ingår det bl.a. att följa vårdflödena mellan olika vårdnivåer som t.ex. mellan primärvården och den specialiserade vården.

Socialstyrelsen ska dessutom göra årliga uppföljningar av väntetiderna inom hälso\- och sjukvården (både primärvården och den specialiserade vården). I detta ingår det att göra en särskild mätning av väntetiderna vid sjukhusbundna akutmottagningar. I den årliga rapporten ska myndig\-heten analysera orsaker till och konsekvenser av skillnader i tillgänglighet. Socialstyrelsen ska även analysera och utvärdera orsaker till regionala variationer i väntetider, skillnader i väntetider mellan och inom olika specialiteter, skillnader mellan olika socioekonomiska grupper samt mellan kvinnor och män och flickor och pojkar. Även andra aspekter av tillgänglighet, som exempelvis samordnings\- och kontinuitetsaspekter, ska mätas och analyseras inom vissa områden, t.ex. för patienter med kroniska sjukdomar.
