# Uppdrag åt Myndigheten för ungdoms- och civilsamhällesfrågor att administrera, fördela medel och följa upp satsningen på stöd till sommarlovsaktiviteter

Regeringen ger Myndigheten för ungdoms- och civilsamhällesfrågor (MUCF) i uppdrag att administrera, fördela medel och följa upp satsningen på stöd till sommarlovsaktiviteter under 2016–2019, under förutsättning att riksdagen beviljar medel för ändamålet.

Barnrättspolitiken tar sin utgångspunkt i att barn och unga ska respekteras och ges möjlighet till utveckling och trygghet samt delaktighet och inflytande. Sverige ska vara ett av de allra bästa länderna att växa upp i. Varje flicka och pojke ska kunna känna sig trygg och ges de bästa förutsättningarna för att utveckla sin potential, att växa som en fritt tänkande människa och kunna delta på egna villkor i samhällsutvecklingen.

Under 2013 var det cirka 140 000 barn som levde i familjer som någon gång under året mottagit ekonomiskt bistånd och 53 000 barn levde i familjer med långvarigt ekonomiskt bistånd. Målet för alla statliga beslut och insatser som berör ungdomar mellan 13 och 25 år är att alla ungdomar ska ha goda levnadsvillkor, makt att forma sina liv och inflytande över samhällsutvecklingen.

Barn och unga har ofta mer fritid än den äldre befolkningen och tiden utanför skola och arbete spelar en viktig roll för ungas delaktighet, vägar till etablering och sociala tillit. Ungas möjligheter till inflytande, tillgång till mötesplatser och deltagande i demokratin är centrala.
