# Uppdrag att följa och utvärdera nyttan med arbetet som syftar till ett ordnat nationellt införande av nya läkemedel

Regeringen uppdrar åt Myndigheten för vård\- och omsorgsanalys (Vårdanalys) att följa upp och utvärdera nyttan med det arbete som pågår för att åstadkomma ett nationellt ordnat införande av nya läkemedel.


Att införa nya läkemedelsterapier och samtidigt säkerställa en jämlik tillgång till dessa innebär stora utmaningar för samtliga involverade aktörer. För att öka kvaliteten i läkemedelsanvändningen krävs bättre uppföljning av nya läkemedel och att relevant kunskap återförs till förskrivare och andra berörda.

Vårdanalys ska bedöma om arbetsprocessen för förmånsläkemedel och klinikläkemedel leder till en ordnad och jämlik tillgång till nya kostnadseffektiva läkemedel för dem som har behov av dem, oavsett exempelvis bosättningsort, ålder, kön och socioekonomiska faktorer. I fokus ska vara medborgar\- och patientperspektivet samt att vården ska ges på lika villkor för hela befolkningen.

I uppdraget ingår också att följa och utvärdera det arbete som Tandvårds\- och läkemedelsförmånsverket (TLV) genomför tillsammans med landsting och läkemedelsföretag, inom ramen för det nationellt ordnande införandet av nya läkemedel.
