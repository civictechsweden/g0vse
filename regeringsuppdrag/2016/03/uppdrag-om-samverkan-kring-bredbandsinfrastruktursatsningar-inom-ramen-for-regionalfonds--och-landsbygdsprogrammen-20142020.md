# Uppdrag om samverkan kring bredbandsinfrastruktursatsningar inom ramen för regionalfonds- och landsbygdsprogrammen 2014−2020

Regeringen uppdrar åt Tillväxtverket och Statens jordbruksverk, i egenskap av förvaltande myndigheter för regionalfondsprogrammen respektive landsbygdsprogrammet, att samverka kring frågeställningar, inklusive uppföljningar och utvärderingar, som rör bredbandsutbyggnad inom ramen för regionalfonds\- och landsbygdsprogrammen under programperioden 2014−2020\.


I uppdragets genomförande ska Tillväxtverket och Statens jordbruksverk konsultera Post\- och telestyrelsen vid framtagande av till exempel regelverk, riktlinjer, rutiner samt uppföljning i de frågor som rör statligt stöd till bredbandsutbyggnad som ligger inom de områden som Post\- och telestyrelsen som sektorsmyndighet ansvarar för.

Uppdraget gäller under programperioden 2014−2020 och dess genomförande och resultat ska redovisas årligen till Regeringskansliet (Näringsdepartementet) senast den 15 april inom ramen för regeringsbeslut N2013/05563/RT om fondöverskridande samverkan.

## Bakgrund

Under programperioden 2014−2020 kommer betydande satsningar på bredbandsinfrastruktur att ske inom ramen för såväl landsbygdsprogrammet som de tre nordliga regionalfondsprogrammen.

Satsningarna inom ramen för landsbygdsprogrammet och regionalfonds­programmen kommer att komplettera och förstärka varandra. Inom regionalfondsprogrammen kommer stöd till mer övergripande orts­sammanbindande nät att prioriteras medan satsningarna inom lands­bygdsprogrammet kommer att fokuseras på bredbandsnät nära slutanvändarna.

För att fullfölja Partnerskapsöverenskommelsen med Europeiska kommissionen och få ett helhetsperspektiv på investeringarna är det viktigt att dessa insatser i så stor utsträckning som möjligt samordnas och att dess effekter följs upp på ett koordinerat sätt.

## Skälen för regeringens beslut

Tillväxtverket och Statens jordbruksverk är förvaltande myndigheter för regionalfondsprogrammen respektive landsbygdsprogrammet och har ett ansvar att verka för fondöverskridande samverkan i enlighet med regeringsbeslut N2013/05563/RT.

Satsningarna på utbyggnad av bredbandsinfrastruktur ingår i både lands­bygdsprogrammet och de nordliga regionalfondsprogrammen men har olika fokus. Tillväxtverket och Statens jordbruksverk bör därför ges i uppdrag att säkerställa att samordning sker i så stor utsträckning som möjligt och att Post\- och telestyrelsen konsulteras i frågor där Post\- och telestyrelsen har ansvar som sektorsmyndighet. Motsvarande uppdrag om att bistå Tillväxtverket och Statens jordbruksverk finns i Post\- och telestyrelsens regleringsbrev.
