# Uppdrag till Statens jordbruksverk att ansvara för utvärdering av lokalt ledd utveckling

Regeringen uppdrar åt Statens jordbruksverk att ansvara för arbetet med att utvärdera lokalt ledd utveckling genom leadermetoden för perioden 2014–2020.

Uppdraget ska genomföras och redovisas i enlighet med vad som anges i det uppdrag som regeringen lämnade genom beslut den 4 oktober 2012, dnr L2012/2576.

## Bakgrund

Statens jordbruksverk (Jordbruksverket) är förvaltande myndighet för arbetet med lokalt ledd utveckling med stöd av leadermetoden. Arbetet genomförs inom tre operativa program: landsbygdsprogrammet, havs- och fiskeriprogrammet samt programmet för lokalt ledd utveckling med stöd av regional- och socialfonden.

Regeringen uppdrog i oktober 2012 åt Jordbruksverket att tillhandahålla ett sekretariat med ansvar för arbetet med utvärderingarna av landsbygdsprogrammet och havs- och fiskeriprogrammet. När det uppdraget beslutades var upplägget för arbetet med lokalt ledd utveckling inte klart. Uppdraget omfattade därför inte utvärdering av hela arbetet med lokalt ledd utveckling. Regeringen uppdrar därför åt Jordbruksverket att ansvara för utvärderingen av hela arbetet med lokalt ledd utveckling med stöd av leadermetoden.
