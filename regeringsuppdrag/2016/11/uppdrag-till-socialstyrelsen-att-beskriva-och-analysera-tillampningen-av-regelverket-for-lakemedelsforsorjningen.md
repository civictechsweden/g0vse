# Uppdrag till Socialstyrelsen att beskriva och analysera tillämpningen av regelverket för läkemedelsförsörjningen

Regeringen har beslutat ge Socialstyrelsen i uppdrag att beskriva och analysera hur regelverket för läkemedelsförsörjningen tillämpas utifrån hur dagens hälso- och sjukvård bedrivs.

Nuvarande system bedöms vara såväl komplext som svåröverskådligt. Det finns signaler om att nuvarande regelverk för läkemedelsförsörjning inte är anpassat till hur modern hälso- och sjukvård bedrivs, vilket kan få till följd att patienters behovs inte alltid sätts först och att landstingens möjligheter att organisera läkemedelsförsörjningen försvåras.

För att få en bättre förståelse för vilka problem som regelverket för läkemedelsförsörjningen kan medföra utifrån hur dagens hälso- och sjukvård bedrivs får därför Socialstyrelsen i uppdrag att beskriva och analysera tillämpningen. I uppdraget ingår även att identifiera typsituationer som hamnar i gränslandet mellan öppen respektive sluten vård och mellan hälso- och sjukvård respektive egenvård samt beskriva vilka bestämmelser som är tillämpliga och analysera vilka eventuella brister eller oklarheter som finns.
