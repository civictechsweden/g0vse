# Uppdrag om en effektiviserad handläggning av asylärenden i överklagandeprocess

Regeringen ger Migrationsverket i uppdrag att inom sitt ansvarsområde effektivisera överklagandeprocessen i asylärenden, från det att ett överklagande lämnas in till Migrationsverket till dess att ett beslut i domstol vinner laga kraft och Migrationsverket påbörjar arbetet med återvändande. Migrationsverket ska samverka med Domstolsverket och domstolarna i de delar där det kan antas vara till fördel för uppdraget.

Syftet med uppdraget är att med bibehållen rättssäkerhet öka förutsättningarna för asylsökande som överklagat Migrationsverkets beslut att få ett snabbt slutligt avgörande och därigenom förkorta vistelsetiderna i Migrationsverkets mottagande.

I uppdraget ingår att i de delar Migrationsverket ansvarar för

* kartlägga överklagandeprocessen i asylärenden
* identifiera och analysera faktorer som påverkar handläggningstiderna och därmed kostnaderna i mottagandet,
* lämna förslag på åtgärder som behöver vidtas för att effektivisera överklagandeprocessen.

Migrationsverket ska löpande informera Regeringskansliet (Justitiedepartementet) om uppdragets fortskridande.

Uppdraget ska redovisas till regeringen (Justitiedepartementet) senast den 3 april 2017.

Redovisningen ska innefatta en plan för hur verksamheten ska utvecklas för att förkorta handläggningstiderna i asylärenden, när förändringar kan vara genomförda och när effekter i form av förkortade vistelsetider beräknas uppstå.

[Pressmeddelande: Regeringsuppdrag att effektivisera handläggningen av asylmål](/pressmeddelanden/2016/11/regeringsuppdrag-att-effektivisera-handlaggningen-av-asylmal/)
