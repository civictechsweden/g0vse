# Uppdrag till Myndigheten för vård- och omsorgsanalys att följa upp och analysera insatserna inom satsningen på att förbättra vården för personer med kroniska sjukdomar

Regeringen har beslutat ge Myndigheten för vård- och omsorgsanalys i uppdrag att följa upp och analysera hur insatserna har genomförts inom ramen för satsningen på att förbättra vården för personer med kroniska sjukdomar.

I budgetpropositionen för 2014 aviserade regeringen om en fyraårig satsning på att förbättra vården för personer med kroniska sjukdomar. Satsningen pågår till och med 2017 och tillsammans med företrädare för professions- och patientorganisationer, landsting och berörda myndigheter har en Nationell strategi för att förebygga och behandla kroniska sjukdomar tagits fram.

Ett övergripande syfte med strategin är att främja en mer hållbar och jämlik hälso- och sjukvård med särskilt fokus på primärvården. I strategin lyfts tre områden fram som särskilt angelägna att utveckla. Dessa är patientcentrerad vård, unskapsbaserad vård samt prevention och tidig uppmärksamhet. Regeringen har under åren 2014–2016 fördelat medel till insatser som ska främja utvecklingen av dessa områden.

Bland annat har Socialstyrelsen fått ett samlat uppdrag att genomföra insatser för att förbättra vården för personer med kroniska sjukdomar. En överenskommelse har ingåtts mellan regeringen och Sveriges Kommuner och Landsting, SKL, där bland annat ingår att stödja spridning och tillämpning av kunskapsstöd, främja resultatuppföljning och utvecklingen av patientcentrerade arbetssätt och metoder i primärvården. Även Livsmedelsverket har fått uppdrag i avsikt att förebygga kroniska sjukdomar genom att främja arbetet med hälsosamma matvanor inom hälso- och sjukvården.

Syftet med uppdraget till Myndigheten för vård- och omsorgsanalys är att följa upp och analysera hur insatserna har genomförts samt att analysera framgångsfaktorer i arbetet med att förbättra vården för personer med kroniska sjukdomar och hur insatserna kan tas om hand inom landstingen för att de, på lång sikt, ska kunna bidra till en bättre vård för personer med kroniska sjukdomar.
