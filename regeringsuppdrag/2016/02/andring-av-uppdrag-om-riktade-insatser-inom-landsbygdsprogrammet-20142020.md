# Ändring av uppdrag om riktade insatser inom Landsbygdsprogrammet 2014–2020

Med ändring av regeringens beslut den 28 augusti 2014, dnr L2014/ 02184/ELT, uppdrar regeringen åt Statens jordbruksverk (Jordbruks-verket) att som förvaltningsmyndighet för Landsbygdsprogrammet 2014–2020 säkerställa att de 540 miljoner kronor som avsatts för insatser inom ramen för Matlandet Sverige i stället används till regeringens arbete med att genomföra en nationell livsmedelsstrategi.

Av de 540 miljoner kronor som avser hela programperioden ska, under förutsättning att söktrycket medger det, insatser under perioden 2015–2018 bland annat ha följande inriktning och omfattning.

## Inriktning

* Diversifiering för samiska företag 29,6 miljoner kr
* Lean Lantbruk 28 miljoner kr
* Europeiska Innovationspartnerskapet (EIP) 40 miljoner kr
* Vilt som mat 6 miljoner kr
* Måltidsexportprogram till regionerna 60 miljoner kr
* Småskalig livsmedelsförädling 68 miljoner kr

Under perioden 2016–2019 ska Jordbruksverket också säkerställa att 10 miljoner kronor årligen från Landsbygdsprogrammet 2014–2020, under förutsättning att söktrycket medger det, används för satsningar på turism på landsbygden för att öka antalet besökare, utveckla fler kvali­tativa produkter och upplevelser samt öppna nya marknader.

## Skälen för regeringens beslut

Den 28 augusti 2014 beslutade den tidigare regeringen att ytterligare precisera vissa områden som skulle prioriteras inom ramen för den budgetfördelning som framgår av förslaget till landsbygdsprogram för perioden 2014–2020. Regeringen anser att det finns behov av att komplettera och justera detta uppdrag för att stimulera satsningar på landsbygdsturism och för att bidra till att genomföra regeringens ambitioner på livsmedelsområdet genom arbetet med en nationell livsmedelsstrategi.

I regeringsförklaringen 2014 aviserades att en nationell livsmedelsstrategi ska tas fram. Strategin ska omfatta hela livsmedelskedjan, från primär­producent till konsument. I arbetet med att genomföra den nationella livsmedelsstrategin kommer landsbygdsprogrammet att vara ett viktigt verktyg. Mot den bakgrunden är det viktigt att resurser i landsbygds­program­met avsätts på det sätt som anges i detta beslut.
