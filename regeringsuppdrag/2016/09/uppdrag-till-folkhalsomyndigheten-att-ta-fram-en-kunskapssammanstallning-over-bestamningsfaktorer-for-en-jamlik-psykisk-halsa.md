# Uppdrag till Folkhälsomyndigheten att ta fram en kunskapssammanställning över bestämningsfaktorer för en jämlik psykisk hälsa

Regeringen uppdrar åt Folkhälsomyndigheten att, i samverkan med den nationella samordnaren inom området psykisk hälsa och Kommissionen för jämlik hälsa, ta fram en kunskapssammanställning över bestämningsfaktorer för en jämlik psykisk hälsa.

Kunskapssammanställningen ska belysa befintlig aktuell forskning och annan kunskap kring skillnader i psykisk hälsa som kan kopplas till faktorer som exempelvis kön, könsidentitet eller könsuttryck, socioekonomi, funktionsnedsättning, sexuell läggning och utländsk bakgrund eller tillhörighet till en nationell minoritet.

Kunskapssammanställningen ska vidare fokusera på den psykiska hälsans bestämningsfaktorer, samt de mekanismer som kan förklara hur olika risk- och skyddsfaktorer och psykisk hälsa ömsesidigt påverkar varandra.

Genom att fokusera på bestämningsfaktorerna och deras utveckling kan resultaten av politiska beslut följas upp mer effektivt. I syfte att förbättra kunskapsbasen kring de bakomliggande faktorer som påverkar levnadsvillkor och levnadsvanor hos personer med psykisk ohälsa och för att i förlängningen kunna utforma verkningsfulla åtgärder, är det viktigt att känna till hur stora skillnaderna i hälsa är och framför allt vilka faktorer som påverkar dessa skillnader.

Det finns därför ett stort behov av att sammanställa och sprida kunskap på området för att få långsiktiga, främjande effekter i befolkningen. En kunskapssammanställning över bestämningsfaktorer för en jämlik psykisk hälsa kan även utgöra ett underlag för berörda myndigheter för att bedöma behovet av fortsatt forskning och kunskapsinhämtning.

Vidare kan den utgöra ett kunskapsunderlag för myndigheter, kommuner, landsting och regioner i arbetet med att utforma förebyggande och hälsofrämjande insatser inom området jämlik psykisk hälsa på ett ändamålsenligt sätt.
