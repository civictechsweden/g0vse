# Uppdrag att underlätta för nyanlända att snabbt starta företag i Sverige

Regeringen uppdrar åt Tillväxtverket att, i samråd med Arbetsförmedlingen och i dialog med andra berörda myndigheter, branschorganisationer samt andra relevanta privata och offentliga aktörer, utarbeta och komplettera befintliga metoder och verktyg för att underlätta för nyanlända kvinnor och män att snabbt starta företag i Sverige. Syftet ska vara att tillvarata kompetensen hos nyanlända med erfarenhet av företagande.

Vid genomförandet av uppdraget ska Tillväxtverket beakta andra relevanta aktörers erfarenheter från arbetet med snabbspår för nyanlända. I den mån det krävs åtgärder från regeringen för att skapa bättre förutsättningar för företagande bland nyanlända ska sådana förslag framgå av myndighetens slutredovisning.

Tillväxtverket ska senast den 30 april 2017 lämna en delredovisning av uppdraget till Regeringskansliet (Näringsdepartementet). Slutrapport av uppdraget ska lämnas till Regeringskansliet (Näringsdepartementet) senast den 31 augusti 2017.
