# Uppdrag till Statens skolverk att fortsatt fördela bidrag för deltagande i insatser för att förstärka tillgången på lärare i nationella minoritetsspråk

Regeringen uppdrar åt Statens skolverk att fortsatt fördela bidrag till de huvudmän som har deltagare i de pågående insatserna för att förstärka tillgången på lärare i de nationella minoritetsspråken samiska, meänkieli och romani chib. Uppdraget innebär en förlängning av det uppdrag som regeringen beslutade den 4 juni 2015 (Ku2015/01721/DISK).


För uppdragets genomförande får Skolverket disponera högst 600 000 kronor. Medlen ska användas för att fördela bidrag till de skolhuvudmän som har deltagare i insatserna under höstterminen 2016\. Bidraget ska betalas ut till huvudmannen och avse ett visst belopp per deltagare vilket ska bestämmas av Skolverket. Bidragsbeloppet får ej överstiga 15 000 kronor per deltagare och termin.

Medlen utbetalas engångsvis efter rekvisition ställd till Kammarkollegiet. Rekvisition ska ske senast den 1 november 2016\. Kostnaderna ska belasta de under utgiftsområde 1 Rikets styrelse uppförda anslagen 7:1

Åtgärder för nationella minoriteter, anslagspost 18 med 300 000 kronor och 7:2 Åtgärder för den nationella minoriteten romer, anslagspost 2 med 300 000 kronor för budgetåret 2016\.

En redovisning av uppdraget ska lämnas till Regeringskansliet (Kulturdepartementet och Utbildningsdepartementet) senast den 1 februari 2017\. En ekonomisk redovisning ska lämnas till Kammar\-kollegiet senast den 1 mars 2017 då också medel som inte utnyttjats ska återbetalas till Kammarkollegiet. Rekvisition, återbetalning och den ekonomiska redovisningen ska hänvisa till detta besluts diarienummer.

Bakgrund

De två uppdrag som regeringen fattade beslut om den 15 augusti 2013 och den 11 september 2014 (A2013/2958/DISK och A2014/3289/DISK) innebär en tidsbegränsad satsning för åren 2013\-2017 där Skolverket ska se till att en lämplig utbildning tas fram och genomförs i syfte att ett antal personer blir verksamma som modersmålslärare i samiska, meänkieli och romani chib. Enligt Skolverkets delredovisning (Ku2016/01394/DISK, Skolverkets dnr 2015:798\) av uppdragen deltog under vårterminen 2016 totalt 55 personer i utbildningen. Ändamålet med uppdragen är att på kort sikt främja tillgången till lärare i de tre berörda nationella minoritetsspråken.

För att främja huvudmäns förutsättningar att prioritera deltagande i utbildningarna gav regeringen Skolverket den 4 juni 2015 i uppdrag att under ett år fördela bidrag till de huvudmän som har deltagare i insatserna. Enligt Skolverkets ovan nämnda delredovisning har bidraget haft ett stort signalvärde. Vidare anges att såväl huvudmän som deltagare bedömer att det är av vikt att ett fortsatt bidrag ges för att förutsättningarna för deltagande ska vara rimliga.

Skälen för regeringens beslut

För att barn som tillhör de nationella minoriteterna ska ha möjlighet att delta i undervisning i de nationella minoritetsspråken är det enligt regeringens mening centralt att det finns tillgång till lärare som kan undervisa i språken. Enligt en rapport från Statens skolinspektion (Rapport 2012:2, Skolinspektionens dnr 40\-2011:2523\) har många huvudmän svårt att rekrytera lärare som kan undervisa i nationella minoritetsspråk.

Regeringens bedömning är att bidraget har haft stor betydelse för att deltagarantalet är förhållandevis högt. För att de huvudmän som har deltagare i utbildningsinsatserna ska ha fortsatta ekonomiska och organisatoriska möjligheter att delta bedömer regeringen att Skolverket ska ges ett förnyat uppdrag att fördela bidrag till dessa huvudmän.
