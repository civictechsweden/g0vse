# Uppdrag att lämna förslag på miljöåtgärder inom ramen för landsbygdsprogrammet

Regeringen uppdrar åt Statens jordbruksverk att föreslå åtgärder i syfte att förbättra måluppfyllelsen för miljökvalitetsmålen Ett rikt odlingslandskap, Ingen övergödning, Ett rikt växt- och djurliv samt Myllrande våtmarker. De föreslagna åtgärderna ska kunna genomföras inom ramen för landsbygdsprogrammet.

## Bakgrund

De av riksdagen antagna miljökvalitetsmålen följs upp löpande. Flertalet miljökvalitetsmål bedöms inte kunna nås med befintliga och beslutade styrmedel och åtgärder.

Regeringens ambition är att miljökvalitetsmålen ska nås. Inom lands­bygdsprogrammet för perioden 2014–2020 finns möjligheter att arbeta med åtgärder som, utöver att nå programmets tre jämställda mål, även främjar uppfyllandet av miljökvalitetsmålen.

## Närmare om uppdraget

Statens jordbruksverk ska med utgångspunkt i relevanta rapporter och studier föreslå nya, eller förändringar i befintliga, miljö- och klimat­åt­gärder för att stärka genomförandet av de i uppdraget utpekade miljö­kvalitetsmålen. Förslagen ska lämnas i en prioriterad ordning base­rat på de mest akuta åtgärdsbehoven och på kostnadseffektivitet med en beräk­nad kostnad för respektive åtgärdsförslag. Förslagen ska utformas i överstämmelse med gällande regler i landsbygdsförordningen (Europa­parlamentets och rådets förordning [EU] nr 1305/2013 av den 17 de­cem­ber 2013 om stöd för landsbygdsutveckling från Europeiska jordbruks­fonden för landsbygdsutveckling [Ejflu] och om upphävande av rådets förordning [EG] nr 1698/2005).

[Europaparlamentets och rådets landsbygdsförordning EU nr 1305/2013](http://eur-lex.europa.eu/legal-content/SV/TXT/?uri=celex%3A32013R1305 "Landsbygdsförordningen")

Förslagen kan omfatta insatser som t.ex. rådgivning till och stödfunk­tioner för brukare i syfte att öka intresset för och möjligheterna att ansöka om stöd för miljö- och klimatåtgärder.

Statens jordbruksverk ska genom dialog med Havs- och vattenmyndig­he­ten, Naturvårdsverket och Riksantikvarieämbetet verka för att de för­slag och prioriteringar som lämnas är sådana att även dessa tre myn­dig­heter kan ställa sig bakom dem.

Uppdraget ska redovisas till Regeringskansliet (Näringsdepartementet, Miljö- och energidepartementet och Kulturdepartementet) senast den 31 oktober 2016.
