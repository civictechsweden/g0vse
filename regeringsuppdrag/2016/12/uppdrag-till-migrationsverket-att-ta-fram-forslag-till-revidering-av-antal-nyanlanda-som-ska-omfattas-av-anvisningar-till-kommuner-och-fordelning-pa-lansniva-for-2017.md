# Uppdrag till Migrationsverket att ta fram förslag till revidering av antal nyanlända som ska omfattas av anvisningar till kommuner och fördelning på länsnivå för 2017

Regeringen ger Migrationsverket i uppdrag att utifrån senast tillgängliga prognos föreslå en sänkning av det antal nyanlända som ska omfattas av anvisningar till kommuner under 2017. Migrationsverket ska redovisa förslagen och de överväganden som gjorts senast den 24 januari 2017.

## Regeringens beslut

Regeringen ger Migrationsverket i uppdrag att utifrån senast tillgängliga prognos föreslå en sänkning av det antal nyanlända som ska omfattas av anvisningar till kommuner under 2017. Förslaget ska avse de nyanlända som enligt 9 och 11 §§ förordningen (2016:39) om mottagande av vissa nyanlända invandrare för bosättning ska omfattas av anvisningar. Migrationsverket ska också på grundval av det reviderade antalet nyanlända som ska omfattas av anvisningar 2017 föreslå en ny fördelning på länsnivå (länstal). Utgångspunkten vid en ny fördelning på länsnivå ska vara att de kommuner som har planerat för ett högre mottagande enligt de tal som redan beslutats för 2017 bör kunna behålla sina tidigare tal.

Vid beräkningen av fördelningen på länsnivå ska mottagandet av nyanlända som bosatt sig på egen hand få större genomslag så att det vid fördelningen av anvisningar tas mer hänsyn till de kommuner som tagit ett stort ansvar för det totala mottagandet. En sådan förändring i beräkningsmodellen får endast innebära oförändrade eller sänkta tal på kommunnivå i förhållande till det beräkningsunderlag som Migrationsverket redovisat till regeringen och som ligger till grund för de tidigare beslutade länstalen för 2017. Uppdraget ska genomföras i samråd med Arbetsförmedlingen och länsstyrelserna och efter inhämtande av synpunkter från Sveriges Kommuner och Landsting. Migrationsverket ska redovisa förslagen och de överväganden som gjorts till Regeringskansliet (Arbetsmarknadsdepartementet) senast den 24 januari 2017.

## Bakgrund

Antalet nyanlända som ska omfattas av anvisningar under ett visst kalenderår och fördelningen på länsnivå (länstal) framgår av förordningen (2016:40) om fördelning av anvisningar till kommuner. Regeringen gav i maj 2016 Migrationsverket i uppdrag att föreslå det antal nyanlända som ska omfattas av anvisningar till kommuner under 2017 och fördelningen på länsnivå. Uppdraget genomfördes i samråd med Arbetsförmedlingen och länsstyrelserna och efter inhämtande av synpunkter från SKL: Beräkningarna grundade sig på den då senast tillgängliga prognosen för mottagandet. Regeringen beslutade i september 2016 i enlighet med förslaget. Enligt 2 § förordningen (2016:39) om mottagande av vissa nyanlända invandrare för bosättning ska Migrationsverket göra en ny beräkning av mottagningsbehovet när det finns skäl för det. Migrationsverket har i sin prognos i oktober 2016 gjort en ny bedömning av mottagningsbehovet för 2017.
