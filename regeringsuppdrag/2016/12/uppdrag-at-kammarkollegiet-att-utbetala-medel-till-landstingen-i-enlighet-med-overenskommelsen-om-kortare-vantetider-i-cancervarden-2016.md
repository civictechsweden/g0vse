# Uppdrag åt Kammarkollegiet att utbetala medel till landstingen i enlighet med överenskommelsen om kortare väntetider i cancervården 2016

Regeringen har beslutat att ge Kammarkollegiet uppdraget att betala ut 203 miljoner kronor till landstingen som ett stöd i att korta väntetiderna och göra cancervården mer jämlik. Utbetalningen görs inom ramen för regeringens cancersatsning som är ett samarbete med Sveriges Kommuner och Landsting (SKL).

Medlen betalas ut till de landsting och regioner som har infört nya standardiserade vårdförlopp inom cancerområdet och som uppfyllt villkoren i regeringens överenskommelse med SKL. Totalt omfattar cancersatsningen 500 miljoner kronor per år, varav merparten regleras genom överenskommelsen med SKL.

I april i år betalades ytterligare 203 miljoner kronor ut till de landsting som lämnat in handlingsplaner för arbetet med nya standardiserade vårdförlopp. Cancersatsningen pågår 2015-2018.
