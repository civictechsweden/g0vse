# Uppdrag att genomföra innovationsfrämjande insatser för att minska processindustrins utsläpp av växthusgaser

Regeringen uppdrar åt Statens energimyndighet (Energimyndigheten) att genomföra utlysningar och samordna de statliga innovationsfrämjande insatserna för minskade processutsläpp inom svensk industri. Insatserna avser i huvudsak förstudier, innovationssamarbeten samt spridning av nya system och tekniker. Myndigheten ska även, tillsammans med universitet och högskolor, näringsliv och andra relevanta aktörer, verka för samarbeten för utveckling och spridning av ny teknik för en minskad klimatpåverkan.


I ett första skede ska Energimyndigheten göra en sammanställning och analys över nuläget som visar vilka sektorer i Sverige som har högst utsläpp, deras respektive möjligheter till minskade utsläpp och möjlig utveckling på området.

Uppdraget ska genomföras i samverkan med Naturvårdsverket, Verket för innovationssystem (Vinnova) och Myndigheten för tillväxtpolitiska utvärderingar och analyser (Tillväxtanalys) samt övriga berörda myndigheter. Uppdragets genomförande ska vidare ske i dialog med svensk industri, universitet och högskolor samt institutssektor.

Resultatet av uppdraget och hur medlen har använts ska delredovisas till Regeringskansliet (Näringsdepartementet) **senast den 31 augusti 2017, den 31 augusti 2018 och den 31 augusti 2019\.**
