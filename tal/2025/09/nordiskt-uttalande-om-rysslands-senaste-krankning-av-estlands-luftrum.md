# Nordiskt anförande om Rysslands senaste kränkning av Estlands luftrum

Anförande av Sveriges utrikesminister Maria Malmer Stenergard på de nordiska ländernas vägnar. Framfört vid FN:s säkerhetsråd den 22 september 2025.

Det talade ordet gäller

Tack, fru ordförande,

Jag har äran att hålla detta anförande på fem nordiska staters vägnar: Danmarks, Finlands, Islands, Norges och mitt eget land Sveriges.

Fru ordförande, de nordiska länderna fördömer Rysslands allvarliga kränkning av Estlands luftrum, och därmed dess territoriella integritet, den 19 september.

De nordiska länderna är fullt ut solidariska med Estland. Liksom våra baltiska vänner delar Norden en lång gräns med Ryssland.
Vi är djupt oroade över Rysslands bristande respekt för grannländernas territoriella integritet.

Genom att kränka Estlands luftrum har Ryssland återigen visat prov på vårdslöst och lagstridigt beteende.  Inte ens fjorton dagar har gått sedan säkerhetsrådet höll ytterligare ett extrainkallat möte efter Rysslands kränkning av Polens luftrum.

Sedan dess har Ryssland kränkt även Rumäniens luftrum. Vi uppmanar enträget Ryssland att omedelbart upphöra med detta och att ta sitt ansvar som permanent rådsmedlem.

Rysslands luftrumskränkningar den senaste tiden och landets mer vittomfattande illasinnade verksamhet mot andra länder visar hur allvarligt Rysslands hot mot den internationella säkerheten är.

Det bara stärker vår beslutsamhet att möta detta hot genom att värna vår suveränitet och territoriella integritet och att öka det stöd som vi sedan länge ger till Ukraina.

De senaste veckorna har Ryssland intensifierat sina anfall mot Ukraina. Bara förra veckan skickade Ryssland enligt ukrainska rapporter upp mer än 1 500 attackdrönare, 1 280 styrda flygbomber och 50 robotar mot Ukraina.

Det är inte handlingar från ett land som söker fred.
De nordiska länderna främjar en allomfattande, rättvis och hållbar fred som grundar sig på FN-stadgan och folkrätten. En fred måste ta hänsyn till Ukrainas oberoende, suveränitet och territoriella integritet.

Fru ordförande, vi måste komma ihåg att Ryssland för ett anfallskrig mot Ukraina som utgör ett flagrant brott mot folkrätten. Ryssland skulle kunna avsluta sitt krig redan i morgon. Under tiden låter sig de nordiska länderna inte avskräckas av Rysslands rättsvidriga handlingar.

Tack.
