# Anförande av utrikesminister Maria Malmer Stenergard vid Nordiska rådets 77:e session i Stockholm 2025

Anförande av utrikesminister Maria Malmer Stenergard, 29 oktober 2025, Stockholm. Det talade ordet gäller.

**Herr ordförande, kära nordiska vänner.**

Det är en ära att få ha er här i Stockholm. Aldrig har vår vänskap eller vårt nära samarbete varit viktigare än nu.

Norden är inte bara en region – det är en familj och ett hem med gemensamma nordiska värderingar.

Med alla nordiska länder inom Nato är vår familj också säkrare. Vi samarbetar mer intensivt än någonsin i de informella utrikes- och säkerhetspolitiska formaten - N5 mellan de nordiska länderna och NB8 där våra baltiska grannar också ingår.

Och genom att förändra inriktningen för arbetet inom Östersjöstaternas råd, CBSS, fördjupar vi också det säkerhetspolitiska samarbetet mellan alla demokratiska länder runt Östersjön.

Herr ordförande,

Ni har kanske sett bilden på lilla Adelina, som firar sin tvåårsdag bredvid en gigantisk nallebjörn? Hon hann aldrig fira sin treårsdag. Hon föddes under Rysslands krig och dog av en rysk missil, i en av de dödligaste attackerna mot Kiev i år. Den enda som kunde räddas ur rasmassorna var den gigantiska nallebjörnen.

För Sverige är ingen utrikespolitisk uppgift viktigare än att stötta Ukraina, och att säkra en fred på ukrainska villkor. Hur kriget slutar kommer att forma allas vår säkerhet för generationer.

Våra nordiska länder har tillsammans bidragit med över 35 miljarder euro i stöd till Ukraina sedan Rysslands fullskaliga invasion. Vi är inte så många människor, men vi tillhör dem som ger allra mest. Nu måste andra följa vårt exempel.

Trycket mot Ryssland måste också öka. EU:s åtgärder har effekt. Men fler krävs – särskilt mot energiintäkter och den ryska skuggflottan.

Herr ordförande,

Sveriges regering ser med försiktig optimism på utvecklingen i Mellanöstern med en vapenvila – om än skör - på plats i Gaza, frigivning av gisslan och förbättrat humanitärt tillträde. Humanitär nödhjälp i stor skala måste nu tillåtas komma in. FN och andra aktörer måste få arbeta fritt och opartiskt för att rädda liv. All gisslan – också kvarlevorna av dem som dödats - måste släppas.

EU och de nordiska länderna bör agera samlat för att bidra till fortsatta framsteg i fredsprocessen. Folkrätten ska respekteras - nu liksom alltid. Det är också en nordisk värdering.

Överträdelser måste utredas och ansvar utkrävas. Israel och Palestina behöver, med omvärldens stöd, ta konkreta steg mot en tvåstatslösning.

Herr ordförande,

I en tid av globala utmaningar står den nordiska familjen stark, enad och handlingskraftig. Tillsammans visar vi vägen.
Tack.
