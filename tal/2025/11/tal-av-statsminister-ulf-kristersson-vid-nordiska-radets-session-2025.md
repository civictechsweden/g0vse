# Tal av statsminister Ulf Kristersson vid Nordiska rådets session 2025

Sveriges riksdag, Stockholm, den 28 november 2025.

Det talade ordet gäller.

Mina damer och herrar,

Tillsammans och var och en för sig, så har våra länder byggt några av världens allra bästa samhällen att leva i. Oavsett ranking ligger vi i topp. I lycka, jämställdhet och demokrati.

Och skulle någon av oss petas från förstaplatsen – så är det någon av oss andra som tar över den placeringen.

Vi är verkligen inte felfria, men vi har gjort mycket mer rätt än fel. Det är väldigt lätt att uppskatta Norden.

Men vi vet också att ingen av alla våra styrkor får tas för given, utan det som är bra måste vårdas och försvaras.

Även det gör vi var och en – och tillsammans, som när vi stöttar Ukraina. Tillsammans har vi här inne bidragit med över 380 miljarder kronor till Ukraina, inte minst genom ett mycket omfattande militärt stöd.

Och med det amerikanska initiativet om materielstöd finansierade Danmark, Norge och Sverige nyligen ett helt stödpaket om 500 miljoner dollar. Det kommer vi snart göra igen, i nordisk-baltisk krets.

Det främsta hotet mot våra länders säkerhet är Ryssland. President Putin och hans regim fruktar framgångsrika demokratier. Och vi är inte bara framgångsrika, lyckligare, mer demokratiska och mindre korrupta – vår sammanlagda ekonomi är den tolfte största i världen.

Vi är inte i krig. Men vi är inte heller i fred. Riktig fred kräver frihet och att det inte pågår allvarliga konflikter länder emellan. Våra länder utsätts för hybridattacker, som inte utförs med robotar och soldater, utan med datorer, pengar, desinformation och sabotagehot.

Det ställer nya krav på våra länder. Det är därför vi kraftfullt förstärker försvaret i våra egna länder. Och driver på för att våra allierade ska göra – inte bara säga – samma sak. När det gäller krig och fred är ensam inte stark.

I Sverige gick vi inte med i Nato för att få säkerhet från andra, utan vi bidrar också till andras.

Vi gör det tillsammans med Danmark i Lettland, med en mekaniserad bataljon. Vi gör det med sjöövervakning i Östersjön. Vi gör det stridsflyg över luften i Polen.

Och vi gör det som ramverksnation för Natos framskjutna närvaro i Finland, i mycket nära samverkan med Helsingfors. Planeringen går framåt, och den första övningen är planerad att genomföras redan i höst.

Och i veckan skrev jag ett LoI tillsammans med president Zelenskyj om Sveriges och Ukrainas gemensamma vilja att bygga framtidens ukrainska flygvapen med 100–150 svenska JAS 39 Gripen, världens bästa stridsflygplan.

Ett konkurrenskraftigt Norden i ett konkurrenskraftigt EU är långsiktigt en avgörande förutsättning både för vår höga välfärd och för våra stora investeringar i säkerhet.

Därför måste vi riva hinder på den inre marknaden, förenkla de krångliga regelverken, fördjupa kapitalmarknaden, öka den internationella handeln och bli en ledande kontinent i den digitala omställningen. Tillsammans både kan och måste Norden visa vägen i Europa och i Nato.

Tack.
