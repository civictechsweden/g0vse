# Kulturminister Parisa Liljestrands anförande vid Augustgalan 24 november 2025

Kulturminister Parisa Liljestrands anförande vid Augustgalan på Dramaten i Stockholm den 24 november 2025.

Det talade ordet gäller.

God kväll,

Ikväll ska vi fira litteraturen.

Jag är hedrad över att stå här igen på Dramatens scen för att dela ut Lilla Augustpriset i Sveriges största skrivartävling för unga.

Och jag vill idag rikta mig särskilt just till våra unga nominerade författare.

I ett brev till Sophie Elkan, 1894, skriver Selma Lagerlöf om sin litterära förmåga: ”Om du visste hur dum jag varit och ännu är, så skulle du allt hållit det för tämligen otroligt att en sådan som jag var vid 20 år, kunde bli författarinna vid 30.” Det här säger hon alltså efter att Gösta Berlings saga publicerats. En berättelse som i dag anses så viktig att den finns med i Sveriges kulturkanon.

Att tvivla på sig själv, sin förmåga och sin text – det är för väldigt många en ofrånkomlig del av skrivprocessen. Och det är inte så konstigt: att skriva något för någon annan att läsa är att lämna ut sig, att göra sig sårbar. Så var det för Selma Lagerlöf och så är det också för dagens författare.

Men för att tvivlet inte ska bli förlamande behövs det uppmuntran. Lilla Augustpriset, som är Sveriges största litterära skrivartävling för unga mellan 16 och 20 år, är just en sådan uppmuntrande röst. Jag vill därför tacka Svenska Förläggareföreningen för inrättandet av detta pris.

Tack vare Lilla Augustpriset så hoppas jag att ni nominerade åtminstone ikväll kan skingra eventuella tvivel på era förmågor – för idag är ni alla vinnare! Vi får också hoppas att Selma Lagerlöfs tvivel skingrades något med tiden – Nobelpriset i litteratur kanske hjälpte något?.

Jag tror jag talar för alla här inne när jag också uttrycker min enorma tacksamhet för den framtidstro ni bidrar till när det kommer till vårt lands framtida – och samtida – författarskap.

Men nu är det dags att presentera vinnaren.
