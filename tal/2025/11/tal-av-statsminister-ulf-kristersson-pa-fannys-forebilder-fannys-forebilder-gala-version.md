# Tal av statsminister Ulf Kristersson på Fannys Förebilder Gala Version

Stockholm, den 14 november 2025.

Det talade ordet gäller.

Tack för att jag får vara med – i år igen – och uppmärksamma det som ni gör för Sverige.

För tyvärr blir vi alldeles för ofta påminda om att det ni gör måste göras. Det är bokstavligt talat en fråga om liv och död.

I förra veckan mördades ännu en kvinna i vårt land. Hon var i 50-årsåldern och höggs ihjäl med kniv i ett radhusområde i Västerås. De exakta omständigheterna utreds av polisen, men händelsen följer ett mönster där samhället gång på gång misslyckas med att skydda kvinnor mot dödligt våld.

Ett annat uppmärksammat fall är mordet förra året i Nyfors, i min gamla hemstad Eskilstuna. Domen föll för några veckor sedan. Det var en 27-årig tvåbarnsmamma som – och jag citerar – ”levde ett liv som maken inte kunde acceptera”. I dag är hon död.

Varje år mördas i snitt 13 kvinnor av en nuvarande eller tidigare partner. Mer än var tredje kvinna uppger att de har blivit utsatta för någon form av våld, av nuvarande eller tidigare partner. Och var fjärde ung kvinna utsattes under förra året för något slags sexualbrott.

Jag vet att det finns många viktiga jämställdhetsfrågor där vi i Sverige inte är så bra som vi gärna vill tro – som lika lön för lika arbete, fler kvinnliga chefer i näringslivet, mer jämställt ansvar för familj och hushåll, stora skillnader i sjukskrivning med mera.

Men för mig och den regering som jag leder finns det ingen jämställdhetsfråga som är viktigare än att värna kvinnors rätt till liv, trygghet och frihet.

Det handlar om alla kvinnors rätt att själva välja sin partner – men också friheten att lämna sin partner.

Det handlar om att tjejer ska våga ta en löptur i skogen eller gå hem från krogen, utan att behöva se sig över axeln.

Och det handlar om att varje flicka i Sverige ska ha friheten att forma sin egen framtid, utan krav från familj eller släkt på hur just hon ska leva sitt liv.

Allt det här borde vara självklarheter i ett av världens mest jämställda länder. Men så är det inte.

För det handlar i grunden om alla de pojkar och män som hotar och slår. Det handlar om allt det sexualiserade våld som frodas, men måste stoppas.

Vi genomför nu reform efter reform som försvarar kvinnors och flickors rätt till liv och frihet. För mäns våld mot kvinnor ska bekämpas med samma beslutsamhet som gängbrottsligheten.

Och i kväll bara några konkreta exempel:

Kontaktförbudet har skärpts till fler fall och större geografiskt område. Regeringen kriminaliserar det psykiska och ekonomiska våld som bryter ner människor i destruktiva relationer. Nya regler om bodelning och betänketid som stärker skyddet för den som vill separera.

Så sent som i går beslutade regeringen att pröva möjligheten att göra ”grov olaga förföljelse” till ett brott för att komma åt den sortens stalking som har ökat otryggheten för många kvinnor.

Vår utgångspunkt är enkel: Det är den som slår, hotar och förföljer som ska få sin frihet begränsad – inte den som annars blir ett brottsoffer. Den synen upplever jag nu möter allt bredare respekt.

Och därför inför vi också nu ett förvaringsstraff för riktigt farliga personer och vi skärper reglerna för villkorlig frigivning, för att förhindra nya fall likt det som brukar kallas för Nytorgsmannen.

Med samma beslutsamhet bekämpar vi hedersförtrycket. Om bara några veckor kriminaliseras oskuldskontroller, oskuldsintyg och oskuldsingrepp. Vi förbjuder kusinäktenskap och det blir straffbart att inte avslöja tvångs- och barnäktenskap. Ytterst kommer fler, som ändå begår hedersbrott, att utvisas från Sverige.

Men riksdag och regering kan inte göra allt.

Ett riktigt jämställt samhälle skapas när människor tar ansvar. För sig själva, sina närmaste men också för varandra.

Hur vi agerar som föräldrar. Att vi berättar för våra döttrar vad de aldrig får acceptera. Men ännu viktigare, att vi berättar för våra söner vad de aldrig får göra.

Ni här inne är pionjärer, men ni är också förebilder. När ni gör det ni tror på, så kommer andra följa efter. Tack!
