# Tal av kulturminister Parisa Liljestrand vid invigningen av Stockholms filmfestival 4 november 2025

Tal av kulturminister Parisa Liljestrand tisdag 4 november 2025 i Stockholm vid invigningen av Stockholms filmfestival.

Det talade ordet gäller.

Ärade gäster,

Det är så kul att få komma hit igen, och inviga den 36:e upplagan av Stockholms filmfestival.

Som vanligt bjuder filmfestivalen på ett gediget program. I år visas mer än 130 olika filmer från runt om i världen och med hela 11 officiella Oscarsbidrag i programmet, är jag helt övertygad om att ni alla kommer att hitta er alldeles egna favorit.

Kvällens film är ju Sveriges bidrag till Oscarsgalan, Eagles of the Republic – regisserat av Tarik Saleh och med Fares Fares i huvudrollen. Filmen utspelar sig i Kairo – som jag själv besökte så sent som i söndags.

Kairo är på många sätt en fantastisk stad, och precis som författaren Naguib Mahfouz skildrade sin tids Egypten i sin Kairotrilogi, skildrar Tarik Saleh vår tids Egypten med briljans och skärpa. Inklusive landets baksidor. I Kairo träffade jag bland annat konstnärer och gallerister, som vittnade om ett land där den konstnärliga friheten på många sätt är villkorad. Det är något som drabbat även Saleh. Som svensk, och moderat, kulturminister är jag stolt över att sätta den konstnärliga friheten högst på agendan. Det är inte en självklarhet överallt i världen, och jag hoppas att även Kairoborna själva någon gång ska få möjlighet att ta del av Tarik Salehs Kairotrilogi, på samma sätt som de kan ta del av Naguib Mahfouz.

Som många av er vet så tillsatte regeringen en utredning för drygt ett år sedan, som skulle undersöka och utvärdera svensk filmpolitik, och före sommaren presenterade utredningen sina slutsatser och förslag för att stärka den svenska filmindustrin.

Under våren och sommaren har vi tagit emot väldigt många olika synpunkter. Det är jag väldigt glad för – det visar ju vilket otroligt driv det finns inom den svenska filmbranschen och min förhoppning är att snart kunna återkomma i frågan.

Men, samhället är också större än staten. Det är inte vi som gör filmerna, magin, möjlig.

Det är det NI som gör. Och här är filmfestivalerna viktiga för filmens utveckling. Det är ju tack vare festivaler som denna vi får chansen att diskutera, recensera och inspireras av film. Det är bara så vi kan utvecklas.

Ikväll, och under hela festivalen, kommer vi att få uppleva det fantastiska med film. Författare, regissörer och skådespelare som delar sina berättelser och sina upplevelser med oss i publiken. Som får oss att känna glädje och ilska, som får oss att skratta och gråta.  Ta vara på det, ta in det och njut av det.

Med de orden vill jag härmed förklara Stockholms filmfestival officiellt öppen!
