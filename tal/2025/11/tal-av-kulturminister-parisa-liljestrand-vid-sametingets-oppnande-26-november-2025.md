# Tal av kulturminister Parisa Liljestrand vid Sametingets öppnande 26 november 2025

Tal av kulturminister Parisa Liljestrand vid Sametingets öppnande den 26 november 2025. Piteå.
Det talade ordet gäller.

Burist! Hej och stort tack för att jag får vara här idag och dela denna högtidliga dag med er.

Nu öppnas en ny mandatperiod för Sametinget. Det samiska folket har sagt sitt och ni har blivit valda.

Det är ni 31 ledamöter som har fått i uppgift att bära väljarnas röst och mandat under de kommande fyra åren. Det är ett uppdrag som kräver engagemang, omtanke och mod och jag vet att ni tar det på största allvar.

Att vara förtroendevald är en stor hedersbetygelse. Vårt samhälle är byggt på den representativa demokratins idé och alla vi som får våra väljares förtroende bär ett stort ansvar.

Sametingets gångna mandatperiod har varit händelserik. Vi vet nog alla här i rummet att det är lätt att i det dagliga arbetet som politiker bara blicka framåt och se det som ännu inte är. Imorgon och resten av mandatperioden är sådana dagar för er, och för mig, men låt oss idag stanna upp och uppmärksamma allt det som uppnåtts de senaste åren.

Vi har sett lagen om konsultation med det samiska folket, Konsultationsordningen, träda i kraft. Den omfattar nu såväl regering som förvaltningsmyndigheter, regioner och kommuner. Även om det fortfarande en relativt ny lag och kunskapen om den behöver öka är det positivt att vi för varje år ser en ökning av antalet konsultationer.

Vi ser ett intensifierat arbete för att bevara och främja de nationella minoritetsspråken där samiskan ingår. Handlingsprogrammet som löpte mellan 2022 och 2024 och de medföljande resursförstärkningarna gav arbetet en rejäl skjuts.

Jag tycker mig märka att det finns ett spirande och ökande intresse att återta och sprida samiskan på olika arenor. Unga vittnar om ett ökat intresse av att återta sitt språk för att kunna ta del av sin kultur. Antalet antagna på högskoleutbildningar i samiska språk och kulturer har ökat sedan 2022. Det är viktiga steg i arbetet för att fler ska kunna ta tillbaka sitt språk.

Jag hör samtidigt vittnesmål om hur samer utsätts för hat och hot när de uttrycker sin identitet och kultur. Jag vill vara mycket tydlig med att det är helt oacceptabelt. Rasismen har ingen plats i vårt samhälle. Ingen ska behöva vara orolig för att tala sitt eget språk eller att klä sig som man vill. Jag vet själv vad det innebär att kunna uttrycka sig på sitt hjärtas språk och jag kan inte nog betona hur viktigt det är att vi slår vakt om den rätten.

För oss som inte är samer har de senaste åren bjudit på allt fler möjligheter att lära oss mer och bättre förstå samers levda upplevelser och erfarenheter. Genom film, litteratur och konst har vi fått ta del av de upplevelser av oförrätter som det samiska folket fått utstå och som lämnar avtryck än idag.

En milstolpe under Sametingets gångna mandatperiod är att en Sanningskommission för det samiska folket har tillsatts. Sanningskommissionen är mitt uppe i arbetet med att kartlägga och granska den politik som förts gentemot samerna i ett historiskt perspektiv och dess konsekvenser för det samiska folket.

Allt detta är steg framåt som jag tycker att vi idag ska fästa blicken vid och uppmärksamma.

Det finns mycket som talar för att även de kommande åren kommer att bjuda på intensivt arbete. Vi möter en framtid som är mer osäker och svår att förutse än på länge. Det förändrade omvärldsläget märks i hela Sverige, inte minst här i de norra delarna. Urfolket samer berörs liksom alla som bor i Sverige. För mig och regeringen är Sametinget en viktig partner i dialogen framöver.

2026 kommer att bli ett händelserikt år. I regeringen är vi nu på upploppet av vår mandatperiod och kort efter valet till riksdagen ska Sanningskommissionen lämna sitt slutbetänkande.

Det statsråd som får ta emot betänkandet kommer att ha en stor och viktig uppgift framför sig att ta kommissionens förslag vidare.

Betydelsen av samisk kultur och stödet för den är en återkommande fråga i dialogen mellan Sametinget och regeringen. Det gläder mig därför att vi i regeringen i budgetpropositionen för 2026 föreslagit att Sametingets medel för kultur ska utökas med fem miljoner kronor per år i tre år. Jag vet att det här är ett viktigt tillskott och att det kommer att göra stor nytta i den verksamhet Sametinget väljer att bevilja medel för.

En fråga av stor betydelse som vi har haft uppe i våra samtal är den om återlämnande av samiska kvarlevor och föremål. De senaste åren har det skett såväl återbegravningar av samiska kvarlevor som återlämnanden av föremål.

Den förstärkning av resurser till Sametinget som regeringen går fram med även på det här området hoppas jag ska kunna göra skillnad. Jag ser fram emot en fortsatt dialog om denna för oss alla så viktiga fråga.

Sametinget kommer fortsatt spela en viktig roll i att bevaka frågor som rör samisk kultur och som en dialogpartner till regeringen. Jag ser fram emot fortsatt samarbete och god dialog.

Med det vill jag avsluta och tacka för att jag fick möjlighet att rikta den här hälsningen till er och önska er lycka till i ert fortsatta arbete.

Tack!
