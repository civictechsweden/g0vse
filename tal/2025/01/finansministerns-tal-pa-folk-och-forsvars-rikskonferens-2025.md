# Finansministerns tal på Folk och Försvars rikskonferens 2025

Finansminister Elisabeth Svantessons tal på Folk och Försvars rikskonferens i Sälen, den 14 januari 2025.

Det talade ordet gäller.

Frihet kan inte tas för givet. Det har vi blivit brutalt påminda om de senaste åren och just därför är det också så att försvars- och rättspolitiken har blivit en väldigt central del av den ekonomiska politiken under de här åren helt enkelt därför att det måste vara så.

Att investera i det som gör oss tryggare och säkrare och det som ger oss och generationerna efter oss bra och bättre förutsättningar för att just leva i frihet. Det är någonting vi aldrig kan kompromissa om. Och för att säga kanske det självklara - det är statens allra viktigaste uppgift.

Hur ska vi då finansiera allt detta? Jag brukar få den frågan ibland. Det kanske har med mitt jobb att göra, jag vet inte. Jag tänker ganska kortfattat nu ge er tre viktiga faktorer som jag ser är helt avgörande för att finansiera både försvarsutbyggnad och också ha mer pengar till försvar och andra delar och andra investeringar i samhället.

För det första: ekonomisk tillväxt. Om vi ska bygga, vilket vi ska, ett starkt försvar. Om vi ska bygga ett starkt rättsväsende och göra andra viktiga investeringar. Då måste ekonomin växa.

Låt mig bara ge en liten siffra. Det kommer några fler senare. En halv procent i ökad tillväxt /ökad BNP ger 15 miljarder mer i reformutrymme.

Även om vi i försvarssammanhang pratar väldigt mycket och främst om just hur stor andel av BNP som vi ska lägga på försvaret, och det är en viktig diskussion, så går det inte att komma ifrån att det också beror på hur stort ett lands ekonomi är. Därför, om någon säger två, tre, fyra. Jag har hört någon västerut sagt fem. Om man säger en viss procentsiffra av BNP så betyder ju det helt olika saker beroende på landets ekonomi.

Europa är i grunden en rik kontinent. Men vi halkar efter när det gäller tillväxt. Många är just nu oroade för eventuellt högre tullar. Och så klart skulle det vara väldigt dåligt. Men ärligt talat. Europas ekonomiska utmaningar och problem, de är mycket större än så. Vi har alldeles för låg produktivitet och låg tillväxt och självklart skulle tullarna förvärra det. Men jag är övertygad om att Europa har förutsättningar att ta vårt eget öde i våra egna händer. Vi kan inte bara titta västerut så att säga.

Den andra faktorn, den första var tillväxt, den handlar om att prioritera bland utgifterna. Och olika tider kan kräva olika prioriteringar. Regeringen har i varje budget som vi nu har lagt. Tre stycken som jag har fått bära över till riksdagen. Som vi har majoritet bakom. Det är väldigt bra med politisk stabilitet i oroliga tider. I varje budget så har vi prioriterat försvarsförmåga.

Låt mig ge ett exempel. Ibland får andra saker stå tillbaka. Den politiker som säger att man prioriterar utan att något annat nedprioriteras ljuger ju uppenbarligen eller säger inte hela sanningen.

Några exempel, två. Nummer ett. Biståndet. Sverige lämnade enprocentmålet för ett par år sedan. Vi bygger i stället ett av världens fortfarande generösa länder. Med ungefär 0,7 procent av BNI till bistånd. Men det här har ju skapat ett ganska stort ekonomiskt utrymme. Eftersom om ekonomin hela tiden växer så ökar utgifterna till biståndet och nu ligger vi på en ram. Det har varit 56 miljarder i tre år och nu blir det 53 miljarder i tre år. Det är ett sätt att prioritera.

Ett annat är till exempel första året när vi sa nej till investeringsstöd för att bygga hyresrätter i en ganska liten skala. För att det var ineffektivt. Politik handlar ju om att prioritera.

Så tillväxt och prioriteringar och den tredje delen handlar om det som nu riksdagen och sex av riksdagens partier har kommit överens om. Nämligen att se till att vi kommer att ha ett balansmål åren framöver i vårt ramverk istället för ett överskottsmål. Det är klokt och det ger också utrymme för mer investeringar och mer pengar till försvaret. Så tillväxten, prioriteringarna och ramverket gör alla sitt till.

Regeringen jobbar också intensivt med att driva de frågorna i EU. Och särskilt tillväxtfrågan. För där finns det mycket att göra tillsammans. Vi vill se mer av privata investeringar i den europeiska ekonomin. Och då menar jag inte bara i försvarsindustrin. Låt mig bara stanna till några sekunder därför här behövs ju också mer investeringar. Jag skulle uppmuntra finansiella investerare som ansvarar för fonder, indexfonder och pensionsfonder att vara lite framåtlutad. Ibland hör jag att det inte är hållbara investeringar. Jag vet inte om ni, i just det här rummet, håller med.

Men andra investeringar som är enormt viktigt för att få i gång ekonomin. Det är ju just att det kommer bättre kapital på kapitalmarknaden till exempel. Vet ni om att, håll i er nu, 11 000 miljarder euro sover på europeiska bankkonton och delvis finns som kontanter. Skulle bara en liten del av det - 10, 15, 20 procent användas som man gör i Sverige där vi är aktiva sparare. Då skulle kapital finnas. För investeringar, innovation. Mer pengar skulle skapas. Tillväxt och vi har mer pengar till försvaret.

Och det här leder mig, jag ska snart gå ner för landning. Det här leder mig också till att det är dags att EU då också låter pengarna jobba i stället för att sova. Och att vi på olika sätt mobiliserar styrkan i vår marknadsekonomi för att slå den ryska krigsekonomin.

Och den ryska krigsekonomin har jag ägnat mycket tid åt det senaste året. Jag har varit oerhört störd över att media, organisationer, vi politiker har bara speglat Putins narrativ över den ryska ekonomin. Det här är ett propagandakrig. Jag behöver inte säga mer om det. Vi har hört det innan.

Men den här informationen skulle jag önska oss alla att hjälpa till. Sprid den var du än är i världen. Många av mina kollegor runt om i välden har tagit del av den rapporten som Torbjörn Becker och andra har skrivit. Och det gör skillnad. Media börjar fånga och bilden av att Ryssland går bra och att den ryska ekonomin går bra. Den börjar falna. Och det är viktigt. Om vi ska hålla uppe modet. Både för de ukrainska soldaterna men också alla länder som behöver fortsätta att stötta Ukraina.

Så, låt mig avsluta där jag började. Frihet kan inte tas för givet.

Och det kan inte tillväxt och välstånd heller.

Varken frihet eller tillväxt kommer av sig självt.

Det är med det för ögonen som vi regeringen nu lagt en budget på riksdagens bord som både på kort och lång sikt kommer att öka den svenska tillväxten.

Det är också det vi har haft för ögonen när vi har prioriterat om i budgetarna som vi har lagt.

Vi kommer aldrig att kompromissa med Sveriges och svenskarnas säkerhet. Och att som finansminister känna och se det breda stödet som finns i Sveriges riksdag gör mig både väldigt stolt och tacksam och ännu mer beslutsam.

Vi gör tillsammans det som krävs. Och vi ska framåt göra det tillsammans som krävs.

För som statsministern sa: Vi har råd att försvara vår frihet, men vi inte råd att förlora den.

Tack!
