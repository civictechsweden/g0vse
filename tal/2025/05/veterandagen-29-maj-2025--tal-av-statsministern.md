# Veterandagen 29 maj 2025 – Tal av statsministern

Det talade ordet gäller.

Ers majestät och Ers kungliga höghet,

Talmannen och Överbefälhavaren,

Veteraner och anhöriga,

Soldater och sjömän,

Idag säger vi tack till alla de kvinnor och män som för en tid lämnar sina hem och sina familjer, för att utomlands göra en insats för Sverige och svensk säkerhet.

Men idag är också en dag att minnas och hedra – för några av dem som åkte i väg, kom inte hem till sina familjer igen.

\*\*\*

De insatser som vi särskilt uppmärksammar i år, visar en stolt svensk tradition av internationellt engagemang. Vi är ett litet land som bättre än de flesta förstår betydelsen av den stora världen utanför. Vi vet att fred, frihet och demokrati måste försvaras – även i andra länder.

Det är därför vi idag uppmärksammar över 40 insatser i fem världsdelar under 52 år. Totalt över 6 000 individuella befattningar.

Några insatser bestod av en enda enskild svensk. Andra omfattade över tid mer än 1 700 svenskar. Från katastrofhjälp och fältsjukhus till förbandsinsatser och minröjning.

Från Sudan och Saudiarabien till Kosovo och Kambodja.

Vi bidrar när det behövs och där det behövs – med den kunskap och kompetens som behövs. Oavsett land, befattning och insats, så har våra veteraner gjort gott för världen i Sveriges namn.

Tack!

Vi andra har skyldigheten att ta hand om veteraner även efter deras insats. Därför har regeringen sedan i höstas utrett frågan om ett svenskt veterancentrum. I veckan presenterade Allan Widman det förslag som vi nu jobbar vidare med.

\*\*\*

Den här våren har sammanlagt 750 svenskar tjänstgjort utanför Sveriges gränser. Och som vi alla vet så kräver säkerhetsläget ett allt större fokus på vårt eget närområde.

I januari påbörjades Natooperationen Baltic Sentry, för att avskräcka sabotage mot kritisk infrastruktur på Östersjöns botten. Sverige bidrog med korvetter, stödfartyg och radarspaningsflygplan.

I februari var jag tillsammans med utrikesministern och försvarsministern på plats på Camp Valdemar i Lettland. Där och då överlämnades den svenska bataljonen till Natos multinationella Lettlandsbrigad, under ledning av Kanada.

I slutet av april genomförde två svenska Gripenflygplan det första skarpa uppdraget från sin bas i Polen, inom ramen för Natos förstärkta incidentberedskap. Vi skyddar det polska luftrummet och logistiken så att viktig utrustning kommer fram till Ukraina.

\*\*\*

Som vår egen ÖB brukar säga: av väldigt tråkiga skäl möter Försvarsmakten större intresse, entusiasm och respekt än på väldigt länge.

Vi genomför nu den största upprustningen av det svenska militära försvaret sedan kalla kriget. Vi är starkt pådrivande för ett nytt och högre Natomål på minst 3,5 procent av BNP och vi vet redan hur vi själva ska nå det målet till 2030.

Vi gör en historisk satsning på det civila försvaret. Vi stärker värnplikten och civilplikten och vi fortsätter bygga unik svensk försvarsindustriförmåga.

Allt det här ställer höga krav på alla oss som på olika sätt jobbar med – och för – det svenska försvaret. Vi har mycket stora saker framför oss de kommande åren. Vi gör det nu, för att Rysslands invasion av Ukraina dramatiskt har försämrat säkerheten i vår del av världen.

Men vi gör det också långsiktigt, för att våra barn och deras barn i framtiden inte ska behöva uppleva vad Ukraina upplever idag. Hur kriget mot Ukraina slutar kommer att påverka vår säkerhet för generationer framåt. Och ingen uppgift är större – och viktigare – än att försvara friheten.

\*\*\*

Kära vänner, jag brukar ju säga att man inte måste vara disputerad kustjägare för att vara försvarsminister i min regering. Men gudarna ska veta att det faktiskt hjälper. Kunskap och erfarenhet är en lätt ryggsäck att bära.

Sedan den 1 april har Pål Jonson sällskap i regeringen av en annan minister med betydande militär erfarenhet. Hon är dessutom veteran. Jämställdhetsminister Nina Larsson tjänstgjorde i Kosovo 2004, som ställföreträdande troppchef för den svenska telekrigsenheten.

Idag gör hon precis som så många andra veteraner nytta för Sverige på ett annat sätt. Det visar också att ni veteraner har många goda egenskaper och kan tjäna Sverige på många olika vis. Det sätter vi stort värde på.

Till sist: tack till alla er som är anhöriga. För varje svensk som åker utomlands stannar många fler kvar här hemma. Tack för att vi får låna era nära och kära. Vi kommer ta väl hand om dem.
