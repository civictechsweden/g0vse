# Tal av kulturministern vid utdelning av Per Anger-priset

Tal av kulturminister Parisa Liljestrand vid utdelning av Per Anger-priset den 15 maj 2025.

Det talade ordet gäller.

Kära vänner,

Idag är vi här för att hylla modet att stå upp för mänskliga rättigheter. Ett mod som bevisar att en persons handlingar kan göra stor skillnad för väldigt många människor. Ett mod som lyser extra starkt när det är som mörkast, som en fackla som visar vägen.

Regeringens internationella pris för mänskliga rättigheter till Per Angers minne delas ut till försvarare av mänskliga rättigheter och demokrati över hela världen.

Det inrättades av regeringen år 2004, till minne av den svenska diplomaten Per Anger som under andra världskriget modigt hjälpte ungerska judar att undkomma Förintelsen. Sedan 2004 har priset delats ut till 21 mottagare som, liksom Per Anger, arbetat outtröttligt för att försvara och stärka de mänskliga rättigheterna.

Årets pris delas ut i en tid när mänskliga rättigheter och demokrati hotas i många delar av världen. Ofta är kvinnor och flickor särskilt utsatta. När respekten för dessa rättigheter är på tillbakagång, innebär det en enorm kostnad för hela världen. En kostnad som mäts i förlorade möjligheter, bortkastade talanger och ökade lokala och globala klyftor.

En tillbakagång som regeringen, och många med oss, ser mycket allvarligt på är tillbakagången vad gäller tillgången till sexuell och reproduktiv hälsa och rättigheter. Varje flicka och kvinna har rätten att själv bestämma över sin egen kropp – det är fundamentalt för alla kvinnors och flickors liv och för jämställdheten i hela världen.

Och ytterst är det en fråga om liv och död. Osäkra aborter är fortsatt en orsak till att alltför många flickor och kvinnor mister livet i onödan. Vikten av tillgång till kunskap, allsidig sexualundervisning och vård för kvinnor och flickor kan inte överskattas.

Därför är det med stor glädje som vi ger detta års Per Anger-pris till pastor Ana Ruth Garcia. Under 30 år har Ana Ruth Garcia arbetat hårt för att ge flickor och kvinnor bättre livsförutsättningar i Honduras. Grundad i sin övertygelse har hon utmanat föreställningar om vad kvinnor kan eller inte kan göra och kämpat för alla kvinnors och flickors rätt att bestämma över sin egen kropp och framtid.

Vi vet alla att förändring inte sker av sig självt. Det krävs starka individer, organisationer och röster som orkar och vågar driva förändring framåt, som ständigt letar nya vägar och som kan inspirera och engagera sina medmänniskor. Det krävs kort sagt människor såsom Ana Ruth Garcia.

Jag vill nu läsa upp juryns motivering. Den lyder:

”Efter över 30 års oförtröttligt arbete har Ana Ruth García blivit en betydelsefull kraft för flickors och kvinnors rättigheter i sitt hemland Honduras. Hennes arbete för rättvisa görs i ett samhälle där krav på förändring innebär betydande personliga risker och uppoffringar.

Trots att konstitutionen i Honduras föreskriver lika rättigheter för alla medborgare används ofta religion, kultur och tradition som argument för att motverka kvinnors och flickors rättigheter, i synnerhet när det handlar om sexuell och reproduktiv hälsa och rättigheter. Som pastor och feministisk teolog arbetar Ana Ruth García modigt inifrån och inom kyrkan för att förändra kyrkans roll och förhållningssätt till flickor och kvinnors rättigheter och möjligheter.

Genom utbildningsinsatser, opinionsbildning, dialog och juridiskt stöd har Ana Ruth García lyckats verka för jämställdhet och mänskliga rättigheter, från gräsrot till policybeslut. Insatserna har möjliggjort en påtaglig, positiv förändring och även inspirerat andra att driva kampen för rättvisa och inkludering.

Ana Ruth García har förenat tro och aktivism i arbetet för en bättre och mer rättvis värld, vi anser därför att Ana Ruth García är en mycket värdig mottagare av priset.”

Jag välkomnar nu pristagaren Ana Ruth Garcia upp på scenen.
