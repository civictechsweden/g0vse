# Statsministerns jultal

Statsminister Ulf Kristersson höll jultal på Harpsund den 20 december 2025.

Det talade ordet gäller.

När det är som allra mörkast så vet man att snart blir det ljusare igen.

Dagsljuset börjar återvända om bara några dagar. Men det ljusnar faktiskt på fler sätt.

Den svenska ekonomin ser lite bättre ut, efter flera mörka år: Inflationen är bekämpad och återhämtningen har inletts.

Allt fler vågar försiktigt tro på framtiden igen: göra små investeringar hemma, unna sig ett restaurangbesök eller göra en resa med familjen.

Och ska man tro de undersökningar som alltid görs så här före jul, så kan det ligga lite fler paket under julgranarna just i år.

Det är inte bara familjernas ekonomi som är lite bättre. Även exporten ökar och de svenska företagen börjar satsa igen. EU spår att Sverige kommer ha en av de högsta tillväxttakterna i hela Europa. Det bådar gott.

Men erfarenheten har lärt oss att inte ta ut några segrar i förskott.

Återhämtningen är skör och det kan plötsligt dyka upp nya internationella orosmoln, som ingen hade förutsett.

Trots det kan jag säga med viss tillförsikt, att jag tror att bättre tider är på väg. Och att vi går ett löftesrikt år till mötes. Som vi i Sverige har längtat efter den vändningen!

Svenska folket har gått igenom tuffa år tillsammans.

Lönen och pensionen har räckt till allt mindre när mat, boende och mycket annat bara har blivit dyrare.

Inflationschocken som började 2021 gjorde sånt som kött och kaffe till nästan rena lyxen.

”Tack” är därför det första vill säga idag. Tack för det tålamod och ansvarstagande som så många har visat under de här inflationsåren:

Arbetsmarknadens parter – som bet ihop och höll igen på lönekrav och löneavtal, för att inte elda på inflationsbrasan.

Medarbetarna inom välfärden – inte minst i sjukvården – som pressades av stigande kostnader när inflationen steg.

Och så förstås: alla hårt arbetande svenskar – som fick se tio års reallöneökningar gå upp i rök.

Många av oss vet att Sverige har varit med om tuffa ekonomiska tider förut. Och vet därför också att de senaste årens uppoffringarna inte har varit förgäves. Tvärtom.

Det är det tålamodet som har lagt grunden för den återhämtning som väntar.

Och nu kommer återbäringen:

Inflationen är besegrad, reallönerna ökar och bolåneräntorna har sänkts rejält.

Vi halverar matmomsen. Och från årsskiftet får alla Sveriges löntagare och pensionärer mer pengar kvar i plånboken.  Det kommer göra skillnad i vardagen – allra mest för Sveriges barnfamiljer.

Även välfärdens viktiga verksamheter går mot bättre tider. Bara i år har kommuner och regioner stärkts med 50 miljarder kronor, just för att inflationen är besegrad.

De pengarna är efterlängtade – inom vården, skolan och omsorgen. Och gör det lite lättare att nå det vi alla vill ha:

En välfärd att lita på. En kunskapsskola i världsklass. Bra sjukvård som finns när du behöver den. Och omsorg som siktar högre än att bara jaga minuter i pressade scheman.

Sverige är alltså på rätt väg – men vi är inte framme.

Det tar tid att bygga upp svenska familjers ekonomi igen efter tuffa år. Och det finns alltid risk för bakslag. Men efter flera års inflation och lågkonjunktur ser vi äntligen ljuset i tunneln.

Låt oss då också påminna oss själva om Sveriges alla styrkor. För det finns mycket för oss svenskar att vara stolta över.

Sverige räknas som en av världens allra främsta demokratier, som ett av världens mest jämställda länder – och vi tillhör dem som har lägst klimatutsläpp i hela Europa.

Sverige har blivit en förebild för andra när det gäller allt från värnplikt, konkurrenskraft och låg statsskuld till fossilfri el, framgångsrika tech-bolag och folkligt ISK-sparande.

Som få andra länder på jorden är vi dessutom riktigt bra på både specialstål och timmer – och musik och datorspel. Vi rankas som ett av världens mest innovativa och nyskapande länder.

Självklara saker kan vi tycka – men det är resultat av mångas hårda arbete. Det är alltså dags att våga tro på Sverige igen – för det gör andra, när de tittar på oss.

Vi ska verkligen inte blunda för de problem som vårt land fortfarande brottas med. Jag själv fokuserar på dem varje dag. Men vi måste också se de styrkor vi har. Och vattna där det växer.

Steg för steg vill jag fortsätta laga det som har gått sönder i Sverige – och samtidigt bygga vidare på våra framgångar.

Men ingen kan göra det själv. Det är bara när väldigt många anstränger sig och gör sitt bästa, som det blir riktigt bra.

När jag gör mitt, du gör ditt och vi båda kan lita på att andra också gör sitt. Och att staten står för sin del av samhällskontraktet.

Tillsammans kan vi göra Sverige till världens bästa land att leva i. Det är ingen liten ambition – jag vet – men fullt möjlig. Och vi har gjort det förut.

I det Sverige-bygget behövs alla medborgare: Från Kiruna i norr till Trelleborg i söder.

Och både unga och gamla. Både kvinnor och män. Både infödda svenskar och de som har sina rötter i andra länder.

Vi är alla olika och vi tycker ibland olika. – Så ska det vara i en bra demokrati.

Men vi måste också kunna se till det som förenar oss.

För vi är ett land och vi har ett gemensamt ansvar att göra just vår lilla plätt på jorden så bra som bara är möjligt. För oss här och nu – men ännu viktigare för kommande generationer.

Låt oss nu ta hand om varandra till jul.

Tänk på att du själv är viktig – men att du också är viktig för andra. Tänk på att även en liten insats kan göra skillnad.

Hälsa på en granne som verkar ensam. Erbjud någon hjälp som du tror kan behöva det. Ring och prata med den som inte alls ser något ljus, utan bara ser allt mörker i december.

Det lilla är ibland det stora.

Och så vill jag att vi skänker en tanke till våra medmänniskor i Ukraina, de som tvingas uthärda ännu en fruktansvärd vinter i krigets spår.

Sverige står kvar vid Ukrainas sida. Och ett särskilt tack till er som gör personliga insatser för att hjälpa till. Vi står alla på rätt sida av historien.

Till sist vill jag rikta ett tack till er som inte alls går hem och firar jul, utan som i stället går på ett arbetspass och ser till att Sverige funkar även i juletid.

Ni som håller ställningarna på akuten och äldreboendet eller gör så att räddningstjänsten, polisen och försvaret alltid är beredda – om det skulle behövas. Tack för att ni gör Sverige tryggt de här dagarna också.

Med de orden vill jag önska er alla – var ni än bor, hur ni än firar och vart ni än är på väg – en riktigt god jul och ett gott nytt år!
