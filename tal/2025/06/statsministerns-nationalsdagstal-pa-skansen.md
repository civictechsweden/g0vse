# Statsministerns nationaldagstal på Skansen

Statsminister Ulf Kristersson talade den 6 juni 2025 vid Skansens nationaldagsfirande.

Det talade ordet gäller.

Ers majestäter,

Ers kungliga högheter,

Mina damer och herrar,

I år fyller Sveriges nationaldag 20 som riktig helgdag. Ingen lång tid jämfört
med att Sverige som land har funnits i över 500 år. Och historiskt har nog vi
svenskar inte varit så bra på det – vare sig att hylla nationen, eller att fira
nationaldagen.

Men vi har blivit bättre och bättre. Med all rätt. För vi har så mycket att vara stolta över. Låt oss ägna en kort stund åt vår egen historia och allt det som vi gemensamt har lyckats med.

\*\*\*

På 100 år gick vi från att vara ett av de fattigaste länderna i Europa, till att bli
ett av de rikaste länderna i världen. Föräldrar fick se sina barn växa upp i ett samhälle som de själva knappt kunde drömma om. Och de barnen fick växa upp med rättigheter och möjligheter som få andra barn på jorden.

Fack och arbetsgivare tog gemensamt ansvar och byggde ett framgångsrikt
näringsliv och ett tryggt arbetsliv. De förenades i insikten att frihandel,
arbetsfred och en växande ekonomi i längden är bra för alla. Det gör Sverige
rätt unikt.

Nya svenska företag blev snabbt globala. Telefonväxlar från Stockholm
kopplade samman människor i USA. Möbler från Småland säljs i blågula
varuhus och inreder hem i Australien.

Och Sverige har sedan Abbas dagar gjort musik för hela världen – nu gör vi
också musiken tillgänglig i varje telefon. Vårt land har gjort en fantastiskt framgångsrik resa. Men ingenting har kommit gratis. Och det har inte skett över en natt.

\*\*\*

Sverige blev inte Sverige av en slump eller genom ren tur, utan vi är resultatet av generationer före oss som också älskade Sverige – och som jobbade hårt för att bygga vårt land ännu bättre.

Den uppgiften ligger nu framför även oss. För i Sverige har vi rättigheter, men också skyldigheter. Vill man få det bästa av Sverige, ska man också ge sitt bästa till Sverige.

Att anstränga sig själv och bidra till det gemensamma är inga helt unikt
svenska egenskaper. Men det är egenskaper som har skapat det Sverige vi har.

När miljontals svenskar varje dag gör sin del och drar sitt strå till stacken – då blir det riktigt bra. Så när du bygger ditt hem, din familj och ditt företag – då bygger du också Sverige.

När det går bra för dig, då går det bra också för Sverige.

När dina barn lyckas i skolan, då lyckas också Sverige.

När du hjälper någon annan då hjälper du också Sverige.

Vi är ett land av individualister, men vi är bra på att vara det – tillsammans.

\*\*\*

Så oavsett om vi är unga eller gamla. Kvinnor eller män. Stad eller land. Höger eller vänster. Låt oss nu i allvarstider se mindre till det som skiljer oss åt, och mer till allt det som förenar.

Vi är olika, och vi vill vara olika – men Sverige är inte bara vårt gemensamma hem, utan Sverige är också vårt gemensamma ansvar. Och nu är det vi som skapar Sveriges framtid.

Låt oss var och en – och tillsammans – göra det som krävs för att värna freden, stå upp för friheten och vårda demokratin. För Sverige och vårt sätt att leva är värt att försvara.

Tack.
