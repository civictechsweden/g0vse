# Utrikesminister Maria Malmer Stenergards tal på Ukrainas självständighetsdag

Tal av utrikesminister Maria Malmer Stenergard på Ukrainas självständighetsdag, Sergels Torg den 24 augusti 2025.

Det talade ordet gäller.

Kära Ukraina-vänner,

Dorohí ukrajíntsi, dorohí druzí

Mitt varmaste tack till alla som har samlats i dag för att fira det fria Ukraina.

Den 24 augusti 1991, då Ukraina förklarade sig självständigt från Sovjetunionen, var inte bara ett viktigt datum i den historiska kalendern. Det var också början på en väg bort från förtryck - för frihet, för demokrati och för rätten att fredligt välja sin framtid.

Få har gjort så stora och heroiska uppoffringar för dessa grundläggande rättigheter som det ukrainska folket.

Lidandet, smärtan och förstörelsen som det ryska angreppet orsakar Ukraina är obeskrivligt. Mina tankar går till alla dem som varje dag utsätts för dessa fasansfulla brott.

Det är ingen tvekan om vad som är målet med Putins krig: att kuva eller utplåna Ukraina som fri och självständig nation.

En dag som denna vill jag tacka Ukraina för den obändiga vilja ni visar när det gäller att försvara ert land. Det inger hopp hos oss alla.

Er kamp för frihet är också vår kamp för ett fritt och demokratiskt Europa – för en värld där makt inte går före rätt. Den har fört våra länder närmare varandra än någonsin.

Jag kan försäkra er om att Sverige kommer att stå vid Ukrainas sida så länge det krävs.

\*\*\*

Ukraina-vänner,

Hur kriget slutar kommer att forma Europa för lång tid framöver. Att uthålligt stödja Ukraina är och förblir den här regeringens viktigaste utrikespolitiska uppgift. Vårt stöd vilar på tre ben:

1. För det första: det politiska stödet. Det är orubbligt. Ukraina hör hemma i den europeiska familjen. Därför stödjer vi reformprocessen mot ett EU-medlemskap. Ukraina i EU är en viktig framtida investering i fred och säkerhet i hela Europa.
2. För det andra: det militära stödet. Vi har ökat militära stödet för varje år som den fullskaliga invasionen pågått. Nyligen tillkännagav vi att vi tillsammans med Danmark och Norge ska köpa in amerikanskt försvarsmateriel, bland annat ammunition till luftvärn, genom Nato, för 5 miljarder kronor. De nordiska länderna är sammantaget de största givarna av militärt stöd till Ukraina i år.
3. Slutligen så är Ukraina den enskilt största mottagaren av svenskt bistånd. Med vårt stöd kan fler barn gå i skolan, och med vårt stöd hålls fler hem varma på vintern.

Och vänner, när kriget är över, då ska vi hjälpas åt att bygga upp ert land igen.

\*\*\*

Om man, som jag, har växt upp i Kristianstad i Skåne, får man redan som barn en glimt av de starka historiska banden mellan Ukraina och Sverige.

Mitt i staden, på en av gågatorna i min hemstad står nämligen en staty till minne av den ukrainske statschefen Filip Orlik och hans gärning.

Hur kommer detta sig? Jo, Filip Orlik, hans familj och delar av hans regering följde efter slaget i Poltava med Karl den XIIs trupper till Sverige. I Kristianstad fick hans regering verka i exil och stannade i tre år. Några år tidigare hade Orlik utarbetat Ukrainas första konstitution, en av de tidigaste demokratiska författningarna i Europa.

Statyn uppmärksammar alltså inte bara Ukrainas historia, utan även dess framtid. En framtid för frihet, för demokrati och för rätten att fredligt välja sin framtid

När jag ser modet hos det ukrainska folket är jag mer stolt över det än någonsin. Jag hyser den största vördnad inför er kamp och er bestämda vilja att återvinna friheten.

I dag på Ukrainas självständighetsdag, liksom alla andra dagar, står Sverige stadigt vid er sida. Det är en politik som har djupt och brett stöd hos svenska folket.

Ukraina har en plats i våra hjärtan.

Tack, slava Ukraini!
