# Finansministerns tal vid Sergels torg på årsdagen av Rysslands fullskaliga invasion av Ukraina

Finansminister Elisabeth Svantessons tal vid uppmärksammandet av årsdagen för Rysslands fullskaliga invasion av Ukraina vid Sergels torg den 24 februari 2025.

Det talade ordet gäller.

Andrij som är präst i Butcha, han tog upp sin telefon och visade ett foto för mig och Ukrainas finansminister Sergii Marchenko. På skärmen såg vi en glad vän och prästkollega. Därefter fick vi se en annan bild, på samma man. Nu låg han med huvudet neråt i en kall stentrappa. Död.

Han var en av flera hundra Butchabor, som massakrerades i slutet på februari för tre år sen. De mördades av ryska soldater. Sen dess har den fullskaliga innovationen fortsatt och de döda är nu betydligt fler.

Vi var många som förstod allvaret när vi på nyhetssändningarna fick se en sex mil lång rysk militärkolonn. Den körde in i, och igenom, Ukraina. Ryska trupper anföll landet, från flera håll.

En fullskalig rysk invasion av ett europeiskt lands territorium. Det var det vi såg.

Inget annat. Ryssland startade kriget.

I framtidens historieböcker ska man inte kunna läsa om invasionen på något annat sätt, än precis som det var. Och skulden ska läggas där den hör hemma. På Putin. På Ryssland.

Vilken styrka, att vi är så många som samlats här.

Oavsett var vi kommer från eller vad vi röstar på, står vi här tillsammans på Ukrainarnas sida.

Och som representant för regeringen vill jag rikta ett stort och varmt tack för det engagemang som alla ni visar. Och samtidigt understryka att stödet till Ukraina är den här regeringens absolut främsta utrikespolitiska uppgift.

Vi kommer fortsätta stötta Ukraina på alla sätt vi kan. Och mitt hjärta blir varmt av att alla riksdagens partier står sida vid sida, enade i stödet. Vilken styrka.

Sverige har ökat stödet till Ukraina för varje år som kriget pågått och det totala stödet uppgår till ungefär 70 miljarder svenska kronor. Det är militärt, ekonomiskt, civilt och humanitärt stöd.

Men vi behöver göra mer.

Vårt militära och ekonomiska stöd till Ukraina ska fortsätta så länge det behövs.

Trycket på Rysslands ekonomi ska öka. Vi vet att den ryska ekonomin är mycket svagare än vad Putin säger. Sanktioner fungerar. Och Sverige driver på för att sanktionerna ska bli fler och kännas ännu mer.

Och inte minst – går Sverige i bräschen för att EU ska ta i anspråk de frysta ryska pengar som finns i Europa.

Det är i sanning en ödesmättad tid vi lever i. En tid som kommer att påverka säkerheten i Europa för kommande generationer.

På slagfälten avgörs om framtidens Europa ska bestå av suveräna stater. Eller lydstater till Ryssland. Det är upp till oss att göra det vi kan för att påverka den utvecklingen.

Och när det känns tufft. Kom då ihåg att Ryssland trodde att de skulle kunna besegra Ukraina på ett par dagar. Nu har Ukraina stått emot i snart tre år.

Ukraina. Ett stolt land. Ett starkt land. En demokrati i Europa.

Slava Ukraini!
