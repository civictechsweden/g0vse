# Carl-Oskar Bohlins anförande vid nationaldagsfirande på Norges ambassad

Stockholm, 17 maj 2023.

Det talade ordet gäller.

Norska systrar och bröder,

Det är en stor ära för mig att få vara här idag. Som representant för Sveriges regering vill jag framföra hela den svenska nationens gratulation till Konungariket Norge på er nationaldag.

Bandet mellan våra länder är djupt. Vi har Europas längsta landgräns tillsammans. Norge är Sveriges största handelspartner. Vi har omfattande samarbeten mellan länderna, inte minst inom den gröna omställningen.

Våra länder är tätt sammanknutna på så många sätt att man nästan inte tänker på det, och diplomaterna som står här idag kan säkert räkna upp tusentals fler exempel på vårt goda handelssamarbete.

Men eftersom jag inte är diplomat utan Sveriges första minister för civilt försvar sedan andra världskriget finns det en annan sak jag vill prata om just idag.

Ni har säkert hört talas om Øistein Guderud. Fler svenskar borde känna till hans berättelse.

Øistein var bara 16 år när Nazityskland ockuperade Norge. Strax efter ockupationen samlade Øistein sina kompisar från scoutkåren till ett möte. De bestämde sig för att göra motstånd, och var alla villiga att offra sina liv för Norge. De rekryterade sin lärare på Stabekk Høyere Almenskole som ledare för den nybildade gruppen.

Tillsammans lade dessa vanliga medborgare grunden för vad som blev en av de största och mest välorganiserade motståndsgrupperna i hela Norge. I slutet av kriget hade rörelsen som Øistein och scoutvännerna på Stabekk Høyere Almenskole organiserat närmre 1 500 norrmän till motståndskamp.

Øistein själv stod på Gestapos dödslista från 1942 men nazisterna lyckades aldrig stänga ner gruppen helt under kriget.

Under nästan hela sitt liv bar Øistein berättelsen om sin kamp i hemlighet. När han sent i livet insåg att han var den sista överlevande av dem som ledde motståndet i Bærum och Asker valde han att berätta sin historia. När han intervjuades av det norska försvaret frågade de vad han hade för medskick till framtida generationer norrmän.

Han svarade kortfattat: ”I fem år slogs vi för grunnloven. Var snill och ta ikke grunnloven för gitt”.

Idag är det den 17:e maj. Vi är här för att instämma i ert firande. Ni firar allt det som är fantastiskt med Norge, men framför allt så firar ni det Øistein slogs för, er grundlag.

Den kamp Øistein bedrev i Norge under andra världskriget bedrivs idag i Ukraina, mot den orättfärdiga, folkrättsvidriga okupationsmakten. Det är åter krig på kontinenten och Øisteins förmaning till framtida generationer ljuder med större tyngd än någonsin under den 77 år som förflutit sedan han avslutade sin kamp.

Den 17:e maj är er dag och vi svenskar kommer alltid titta avundsjukt på vårt kära grannland som har ständig guldmedalj i nationaldagsfirande. Men från och med förra året så är den 17:e maj också en speciell dag i den svenska nutidshistorien, det var nämligen då Sverige undertecknade sin Natoansökan. Och som ett bevis på de djupa relationerna våra länder emellan var Norge ett av de första länderna att ratificera vår ansökan. Vi är djupt tacksamma för detta och för allt det stöd som givits oss i processen av Norge som land och av Jens Stoltenberg som generalsekreterare.

Sverige ser fram emot att bli Natomedlemmar och låta svenska män och kvinnor tillsammans med er försvara den norska grundlagen, precis som vi vet att ni skulle göra med vår. Vi möter en svårare omvärld, en säkerhetspolitisk brytningstid, men vi gör det tillsammans.

Från Sverige till alla norrmän: Gratulerer med dagen!
