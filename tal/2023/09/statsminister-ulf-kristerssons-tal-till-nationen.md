# Statsminister Ulf Kristerssons tal till nationen

Tal till nationen av statsminister Ulf Kristersson med anledning av det grova våldet, Stockholm, torsdag den 28 september 2023\.

Det talade ordet gäller.


Det är en svår tid för Sverige.

En 25\-årig kvinna gick och la sig igår – en helt vanlig kväll – men fick aldrig vakna igen. I morse dödades hon i ett sprängdåd i Uppsala. Mina tankar är med henne och hennes familj.

För en vecka sedan gick en 70\-åring man till en bar i Sandviken för att umgås med sina vänner. Han fick aldrig komma hem igen. Han var blind och han sköts till döds. Mina tankar går också till honom och hans familj.

Och mina tankar går till den unga man i Uppsala som mördades en tidig morgon i en trappuppgång för två veckor sedan, på väg till sitt jobb i hemtjänsten.

Mina tankar är också med de tre barn – 13, 14 och 14 år gamla – som hittades avrättade i skogsområden utanför Stockholm. Deras föräldrar har tvingats uppleva alla föräldrars allra värsta mardröm.

Nu drabbas allt fler barn och helt oskyldiga människor av det grova våldet. Jag kan inte nog understryka hur allvarligt läget är. Sverige har aldrig förr sett något liknande. Inget annat land i Europa ser något liknande.

Allra värst drabbas de som bor i de socialt utsatta områdena. Hederliga människor, föräldrar som gör rätt för sig, men lever i skräck över att barnen ska lockas av gängens pengar, klockor och bilar. Företagare som blir bestulna varje dag, men som inte vågar anmäla.

Alla som skulle vilja berätta för polisen om gängens terrorvälde, men som inte vågar – av rädsla för sina egna liv och sina barns. Alla de, alla ni ska veta, att jag står på er sida. Vi står på samma sida.

Vi ska jaga gängen, och vi ska besegra dem. Vi ska ställa dem inför domstol. Är de svenska medborgare ska de låsas in på mycket långa straff. Är de utländska medborgare ska de också utvisas.

Vad beror allt de här på? Hur har det kunnat bli så här illa?

Faktum är att vi är många som såg det här komma, och varnade för det. Den grova organiserade brottsligheten har vuxit fram över ett decennium. På tio år har det dödliga skjutvapenvåldet tredubblats.

Det är politisk naivitet och aningslöshet som har fört oss hit. Det är en ansvarslös invandringspolitik och en misslyckad integration som har fört oss hit. Utanförskapet och parallellsamhällena göder de kriminella gängen. Där kan de hänsynslöst värva barn och utbilda framtida mördare.

Svensk lagstiftning är inte utformad för gängkrig och barnsoldater. Men det ändrar vi nu på.

Regeringen lägger om migrationspolitiken. Det är tuffa och svåra beslut. Men helt nödvändigt och vi ser redan resultat. När invandringen ökar till Europa, så minskar den till Sverige.

Regeringen lägger om kriminalpolitiken. På söndag träder den nya lagen om preventiv avlyssning i kraft. Då får polisen avlyssna de kriminella gängen och stoppa dem, innan brotten begås.

Den 1 juli infördes dubbla straff för brott i kriminella nätverk – och vi gjorde det brottsligt att rekrytera barn. Vi dubblar straffet för grova vapenbrott och för brott med sprängmedel. Den 1 januari får ordningsvakterna helt nya mandat att hjälpa Polisen.

Vi kommer att införa visitationszoner så att polisen kan plocka av de kriminella deras vapen och sprängmedel, och vi inför anonyma vittnen så att vanliga människor vågar vittna.

Vi kommer införa förvaringsstraff, så att riktigt samhällsfarliga brottslingar aldrig mer kommer ut. Och vi ska utvisa de utlänningar som rör sig i de kriminella gängen – även om de ännu inte har dömts för några brott.

Vi ska lära av andra länder. Förra veckan träffade jag New Yorks borgmästare, för att se vad de gör: Kameraövervakning. Ansiktsigenkänning. Vapendetektorer. Det måste Sverige också pröva.

Vi skärper det brottsförebyggande arbetet. Den nuvarande politiken har bevisligen inte fungerat, och därför lägger vi om den. Vi bryter sekretessen mellan polis, socialtjänst och skola så de kan dela information med varandra – om varenda unge i riskzon.

Då kan barn och unga fångas upp i tid – innan de bär vapen. Vi kommer bygga ungdomsfängelser så unga separeras från vuxna kriminella. Vi ska se till att alla barn lär sig svenska med språkscreening och lovskola i socialt utsatta områden.

Vi sätter in de resurser som krävs. Allt ligger på bordet: Både inom nu gällande lag, och de lagar som snabbt måste förändras.

Jag har imorgon kallat till mig rikspolischefen och överbefälhavaren för att se hur Försvarsmakten kan hjälpa Polisen i arbetet mot de kriminella gängen.

Jag hoppas att alla partier i Sveriges riksdag nu kan samlas kring de kraftfulla och mönsterbrytande åtgärder som behövs.

Till sist vill jag vill tacka alla er som arbetar dag och natt för att jaga och gripa farliga kriminella, ni som utreder brotten och lagför brottslingar. Tack till alla er som arbetar inom socialtjänsten och skolan för att hjälpa barn att hamna rätt i livet, när rätt stöd inte finns hemma.

För mig och regeringen finns ingen viktigare uppgift än svenska folkets säkerhet. Vi kommer att göra det som krävs för att återupprätta tryggheten i Sverige.
