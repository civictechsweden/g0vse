# Tal av statsministern vid gåvoöverlämnande på Kungliga slottet

Tal av statsminister Ulf Kristersson i samband med överlämnande av gåva från riksdag och regering med anledning av kungens femtioåriga regeringsjubileum. Kungliga slottet, Stockholm, den 13 september 2023. Det talade ordet gäller.

Eders Majestäter, Eders Kungliga Högheter, Prinsessan Christina Fru Magnuson, Ers Excellens, mina damer & herrar!

Det är en ära att vara här i dag för att fira en historisk händelse.

50 år är en lång tid, både för en människa och för ett helt land. Och Kungen har under sin tid som Sveriges statschef bevittnat samhällsförändringar som är så många och så genomgripande att de skulle fylla hyllkilometer med böcker.

Kungen tillträdde tronen 1973. Från det året minns vi även Lotteririksdagen och Norrmalmstorgsdramat. Fem myror var fler än fyra elefanter. Och piratradiostationer utmanade det svenska radio- och TV-monopolet.

Sverige har förändrats sedan dess.

Ur det perspektivet är Kungen för många svenskar själva symbolen för kontinuitet. Att viktiga saker, trots tidernas skiftningar, faktiskt består.

Med en allt snabbare förändringstakt i vår omvärld är det svårt att överskatta den trygghet som Kungen ger oss som folk och som land. Plikttrogen, lojal, pålitlig.

Få har i vår tid skrivit om det här bättre än den svensk-kinesiske poeten Gui Minhai. Jag läser ur hans dikt ”Min konung”:

Jag har färdats över tusen berg och tiotusen vatten för att komma hit

Och plantera om mig till ett träd i den nordiska jorden

Det trädet växte sig sakta stort och blev ett hem

Och detta hem hade en kung

I detta hem var jag makalöst rik

Jag fick både rösta och ha en egen kung

Så när jag sedan satte segel och gled ut i världen

Var seglen alltid märkta med tre kronors tecken

\*\*\*

Slutligen, vad vill man ge en monark efter 50 år på tronen? Det är ingen alldeles lätt fråga.

Men på både regeringens och riksdagens vägnar har vi valt ett stycke konst som vi tror att Kungen kommer att uppskatta.

Låt det här konstverket bli en symbol för den tacksamhet som hela regeringen känner inför kungens 50 år av hårt arbete – för Sverige i tiden.

Får jag nu be Ers Majestät stiga fram för att avtäcka gåvan.
