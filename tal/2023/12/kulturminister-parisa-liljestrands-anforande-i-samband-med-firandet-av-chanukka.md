# Kulturminister Parisa Liljestrands anförande i samband med firandet av Chanukka

Kulturminister Parisa Liljestrands anförande i samband med firandet av Chanukka, den 7 december 2023, Göteborg.

Det talade ordet gäller.

Kära vänner! Glad Chanukka!

Jag är så glad över att vara här med er idag och fira denna ljusets högtid. Vi lever i mörka och prövande tider och då behöver vi, mer än på mycket länge, kunna få samlas så här och fira det som är ljust och varmt och hoppfullt.

Chanukkas budskap handlar om ett mirakel. Om ett ljus som brann längre än det egentligen skulle kunna, ett ljus som inte ville slockna. Så behöver vi se på vår tillvaro nu. Vi vill inte, och vi får inte, låta ljuset slockna.

Den antisemitism som åter har visat sitt fula ansikte, det hat och de hot som Sveriges judar utsatts för den senaste tiden, är oacceptabla. Det mörkret får vi aldrig böja oss för. Det måste bekämpas – i alla sammanhang.

För mig och för regeringen är några saker självklara:

Som jude i Sverige ska man kunna fira sina högtider.

Man ska kunna vara öppen med sin judiska identitet.

Och man ska känna sig trygg.

Så har det inte varit den senaste tiden. Jag vet det, och jag har tagit emot den informationen med stor sorg, men också med stor beslutsamhet.

Regeringen har, ända sedan den tillträdde, prioriterat arbetet mot antisemitism. Efter den 7 oktober har vi bland annat snabbt skjutit till extra medel för judisk säkerhet.

Och låt mig försäkra er: vi kommer inte att släppa taget.  Vi står bakom Sveriges judar – och vi kommer att stå kvar.

Jag vill återigen tacka för möjligheten att få inleda Chanukka tillsammans med er. Och jag gör det med en innerlig önskan att vi snart går ljusare tider till mötes!
