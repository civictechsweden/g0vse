# Tal av statsminister Ulf Kristersson vid manifestation mot antisemitism

Statsminister Ulf Kristerssons tal under en manifestation mot antisemitism. Onsdag 6 december 2023, Stockholm.

Det talade ordet gäller.


Vi är här i dag för att visa vårt stöd till Sveriges judar. Rätten att ge uttryck för sin tro, sin identitet, sin kultur och sitt sammanhang är fundamental i en demokrati som vår. Hotas den, hotas inte bara enskilda människor utan något större och bredare i vårt samhälle.

Historiskt har vi sett väldigt många exempel på brutal antisemitism. Många har frågat sig: hur kunde det tillåtas? Hur kunde det ske? Varför sa ingen något? Varför gjordes så lite?

”Aldrig igen” har sedan dess blivit ett löfte.

Vi lever just nu – snön till trots – i rätt mörka tider. I världen, som vi alla vet. Men också i Sverige har vi under de senaste åren prövats hårt. Och nu prövas vi igen.

De uttryck för rå och ogenerad antisemitism som vi har sett också i Sverige under de senaste månaderna hör inte hemma någonstans och allra minst i Sverige.

De ska bemötas och bekämpas. Det är legitimt att tycka olika om konflikter där, men inte att sprida antisemitism här.

Alla judar i Sverige har en självklar rätt vara trygga – och uttrycka sin tro och sin judiska identitet. I Sverige ska man kunna kan lämna barnen på skolan, besöka synagogan eller bära Davidsstjärnan utan risk för hot, våld och trakasserier. Den utveckling vi har sett både i Europa och Sverige sedan terrorattacken den 7 oktober kommer jag och regeringen aldrig att acceptera. Ingen jude i Sverige ska behöva ställa sig frågan om han eller hon vågar bo kvar i sitt eget land.

Vårt arbete mot antisemitism står på tre ben: Att stärka judars trygghet och säkerhet i Sverige. Att uppmärksamma den judiska kulturen. Och att stärka kunskapen om vår judiska minoritet, som snart funnits i Sverige i 250 år.

Min uppmaning till alla svenskar är enkel: Visa din egen nolltolerans mot antisemitism. Gör ditt, samtidigt som ledare i partier, samfund, företag, utbildningsinstitutioner och civilsamhälle också gör sitt.

Nie Wieder ist Jetzt, står det på banderollen på Brandenburger Tor i Berlin.

Never again is now, hette UNESCOs stora möte i Paris

”Aldrig igen är nu”, är vårt gemensamma budskap från Stockholm idag.

Tack.
