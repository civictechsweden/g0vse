# Statsministerns jultal

Statsminister Ulf Kristersson höll jultal på Harpsund den 23 december 2023\.

Det talade ordet gäller.


Det är rätt så mörkt nu, så här dagarna före jul.

Inte bara för att det alltid är mörkt så här års, utan också för att många svenskar upplever en mörk tid när vi blickar ut över Sverige och världen.

Kriget i Ukraina och kriget i Mellanöstern. Den dödliga gängbrottsligheten. Ett förhöjt terrorhot i spåren av LVU\-kampanjen och koranbränningar.

Räntor och matpriser som skapar ekonomisk stress. Den senaste Pisa\-undersökningen som vittnar om kunskapsras i läsning och matematik.

Klimatförändringar som måste stoppas – innan det är för sent.

Det är lätt att drabbas av en känsla av hopplöshet, en känsla av förlust.

Vart tog det trygga och lite lagom tråkiga Sverige vägen? Hur kunde det bli så här?

Jag kan försäkra dig som lyssnar om en sak: Den regering som jag fick förtroendet att leda för drygt ett år sedan arbetar stenhårt – från morgon till kväll och vecka efter vecka – för att vända den här utvecklingen. Och vi är på väg.

Men precis som jag sa före valet – ­­det går inte snabbt att lösa problem som har byggts upp under många år. Det kommer ta tid. Det kommer vara svårt. Men det kommer att gå.

Och vi har löst svåra problem förut. Vi kan göra det igen. Det går att få ordning på Sverige.

Under 2024 kommer paradigmskiftet att genomföras – på område efter område.

Vi har redan gett polisen laglig rätt att avlyssna gängen, också i förebyggande syfte – för att kunna ingripa innan någon skjuts ihjäl. Och Sverige har en helt ny polisledning på plats.

Efter årsskiftet händer mer:

I januari införs dubbla straff för grova vapenbrott.

I februari införs vistelseförbud, så att den som gör ett område otryggt kan förbjudas att vara där.

I mars blir det visitationszoner, så att polisen oftare kan beslagta vapen, pengar och knark.

Och det är ändå bara början.

Under 2024 kommer regeringen införa en rad mönsterbrytande åtgärder mot gängbrottsligheten.

Polisen kommer att kunna plocka brottsvinsterna från gängen och sekretesshindren rivs äntligen mellan polis, skola och socialtjänst i kampen mot brotten.

Månad för månad kommer det att bli svårare att vara kriminell i Sverige.

Även på invandringsområdet är paradigmskiftet i full gång.

Antalet som söker sig till just Sverige minskar kraftigt samtidigt som migrationen ökar tydligt i andra delar av Europa. Att minska invandringen är nödvändigt om vi ska ha en chans att klara integrationen av dem som redan har kommit hit.

Samtidigt stärker vi kraftigt försvaret av Sverige. Vi har precis undertecknat ett historiskt försvarsavtal med USA och nu rustar vi upp det svenska militära försvaret i rekordtakt.

Tusentals ungdomar gör nu sin värnplikt, precis som två av mina tjejer gjorde förra året.

Konkreta steg tas nu för att bygga ny kärnkraft i Sverige. För energipolitik och klimatpolitik hör ihop.

Vi återupprättar kunskapsskolan med satsning på läsning och riktiga läroböcker. Och mobilförbud så att eleverna kan fokusera på skolan i skolan.

Och jag vet att en del är trötta på att höra oss tjata om vikten av att besegra inflationen.

Men vi vet vad som händer om man inte får ner den. Och nu ser vi tydliga tecken på att kampen mot inflationen är framgångsrik.

2024 kommer att bli ett tufft år för hushållen. Men utvecklingen går åt rätt håll och vid årsskiftet sänker vi dessutom skatten för alla löntagare och pensionärer.

När inflationen verkligen har gått ner är det dags att satsa på att tillväxten ska gå upp. För vi ska vinna även över arbetslösheten och utanförskapet.

Allt det här är svårt. Och mitt budskap är inte alls att vi är i början på slutet för att få ordning på Sverige.

Men jag är övertygad om att vi är i slutet på början.

Arbetet för ett tryggare land och en bättre morgondag har startat.

Vi går tillbaka till grunderna. Vi löser problem som bara måste lösas – så att vi kan börja blicka framåt igen.

Vi återuppbygger den trygghet som behövs i ett land där människor vill leva i frihet.

Men, när vi gör allt det som måste göras: Låt oss samtidigt ta fasta på allt som är fantastiskt med Sverige.

Och då tänker jag inte bara på de djupa gran\- och tallskogarna eller de 100 000 sjöarna med vackra namn som Mälaren, Siljan, Bolmen och Akkajaure.

Sverige är ett världsledande exportland inom avancerad teknologi och grön omställning. Vi är ett ingenjörsland som många fler än ingenjörerna är stolta över.

När jag nyligen var på FN:s klimatmöte kunde jag berätta om ett land som redan har gjort en tredjedel av den mödosamma resan mot fossilfrihet.

Vi har ett av världens renaste elsystem – 98 procent fossilfritt. Och vi har ett näringsliv som ligger i framkant i det globala racet mot nettonoll\-utsläpp med batterier, fossilfritt stål och elektrobränslen.

Nu ska vi göra resten av resan och samtidigt fördubbla vår elproduktion, så att vi kan elektrifiera även transporter och industrier.

Det finns mycket att vara stolt över som svensk. Sverige är nummer två på listan över världens mest innovativa ekonomier.

Vi är också det näst mest attraktiva landet för globala talanger och spetskompetens. Och Sverige är ett av världens bästa länder för barn att växa upp i.

Nästan oavsett vilken topplista man tittar på så rankas Sverige fortfarande högt.

Sverige är EU:s mest jämställda land och vi ligger fyra bland världens främsta demokratier. Vi har en starkare ekonomi än de allra flesta andra EU\-länder.

Vi är till och med lyckligare än många andra – faktiskt sjätte lyckligast i världen, om man får tro World Happiness Report.

Men inte riktigt lika lyckliga som våra grannar i Finland, för de ligger etta. Vi är lagom lyckliga.

Låt oss ta med den känslan in i julen. Sverige har stora problem att ta tag i. Men vi gör det från en styrkeposition som många andra länder bara kan drömma om.

Låt oss alltså laga det som har gått sönder. Men när vi gör det – låt oss också bygga vidare på det som gör Sverige så bra.

Vi har tillsammans med de andra nordiska länderna skapat några av världens bästa samhällen att leva i.

Som kombinerar trygghet och frihet. Vi ger barn egna rättigheter, men låter dem också ta ansvar. Vi förstår värdet av både individuell självständighet och gemensam välfärd.

Vi är både tillsammans – och kan själv.

Både hjärta – och hjärna.

Det finns så mycket i vårt land som är värt att kämpa för. Som ytterst är värt att strida för.

Bortom höger och vänster. Bortom stad och land. Bortom ung och gammal. Bortom infödd svensk och nysvensk.

Så låt oss göra det tillsammans.

God jul och gott nytt år!
