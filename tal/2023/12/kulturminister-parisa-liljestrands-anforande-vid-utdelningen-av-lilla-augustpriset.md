# Kulturminister Parisa Liljestrands anförande vid utdelningen av Lilla Augustpriset

Kulturminister Parisa Liljestrands anförande vid utdelningen av Lilla Augustpriset måndag 27 november 2023, Stockholm.

Det talade ordet gäller.

Tack för möjligheten att vara här idag, för att dela ut Lilla Augustpriset.

Jag vill att Sverige ska vara ett läsande land. Men också ett skrivande land. Och ett skapande land.

Att äga ordet – det talade och det skrivna – är ytterst en fråga om demokrati. För den som äger ordet äger också möjligheter:

Möjlighet att ta plats i samhället. Möjlighet att göra sin röst hörd. Möjlighet att ta tillvara sina rättigheter – som medborgare och som människa.

Därför är läsfrämjande och läsförståelse en högt prioriterad fråga för regeringen. Och som kulturminister är jag stolt över att vi nu genomför en rad insatser för att stärka barns och ungas läsning.

Samtidigt tror jag att man som politiker behöver inse sina begränsningar. Jag är kulturminister. Det betyder att jag kan bidra till att skapa förutsättningar för läsning – men jag kan faktiskt inte få en enda människa att välja att plocka upp en bok. Det kan däremot ni. Ni som är, eller håller på att bli, författare. Det är era berättelser som når fram till människor. Som berör. Och som får oss att vilja läsa mer.

Därför vill jag ikväll passa på att tacka alla er som använder er kreativitet och talang till att skriva. Vi har absolut stora utmaningar i det här landet när det gäller läsning och läsförståelse. Men att vara här ikväll stärker mig i tron på det skrivna ordets kraft – och i övertygelsen att vi kan vända utvecklingen åt rätt håll tillsammans.

Jag ser fram emot att läsa den nya generation av författarskap som är representerade här ikväll. Och att följa er när ni skriver de kommande kapitlen i Sveriges litterära historia.

Och nu har det blivit dags att presentera vinnaren av Lilla Augustpriset.

De nominerade är…
