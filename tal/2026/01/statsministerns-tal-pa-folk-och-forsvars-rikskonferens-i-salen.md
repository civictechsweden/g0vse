# Statsministerns tal vid Folk och Försvar 2026

Statsministerns tal på Folk och Försvars rikskonferens i Sälen, den 11 januari 2026.

Det talade ordet gäller.

Ers majestät och Ers kungliga höghet,

Mina damer och herrar,

Den regelbaserade och multilaterala världsordning som skapades efter andra världskriget har aldrig varit felfri, men den är ändå det bästa vi har:

Som respekten för folkrätten, och att stora länder inte har egna intressesfärer – där makt går före rätt.

När vi nu går in i 2026 och kanske ser begynnande möjligheter till fred i Ukraina, så ser vi också att den världsordningen är mer hotad än på många decennier. Det är farligt på flera vis. Risken för stora konflikter ökar, men också risken att mindre nationer offras på vägen.

För ett land som Sverige är det här särskilt allvarligt.

En öppen ekonomi som bygger på innovation och frihandel. Ett land som ser värdet i samarbete – i stort och i smått. Ett land som bygger säkerhet tillsammans med andra. Och ett land som står för frihetens och demokratins och det nationella oberoendets eviga värden.

USA:s militära angrepp mot Venezuela ledde till att president Maduro nu står inför rätta. Han var ingen legitim ledare av sitt land och väldigt få kommer sakna honom vid makten.

Men det bryter likväl mot folkrätten och riskerar att uppmuntra fler länder att agera likadant, och se på världen på samma sätt.

Ryssland bevisar redan att de inte ser Ukraina som ett eget land, utan som en del av DERAS intressesfär.

Kina markerar allt oftare att de är beredda att ta Taiwan, även med våld. Det här en farlig väg att slå in på.

Den amerikanska administrationens hotfulla retorik mot Danmark och Grönland möts samtidigt – och med rätta – av mycket skarp kritik.

Sverige, Norden, de baltiska staterna och flera stora länder i Europa står gemensamt upp för våra danska vänner.

USA borde tvärtom tacka Danmark, som genom åren har varit en mycket lojal allierad. I Afghanistan och Irak har över 50 danska soldater betalat det yttersta priset för den lojaliteten.

Den värld vi känner fortsätter alltså att skakas om. Ta det på allvar – men drabbas inte av panik. Vi ska inte vara rädda – men vi ska vara förberedda.

Nu är vår uppgift att själva göra allt rätt i Sverige.

Och det vill jag tala om här idag.

\*\*\*

Dagen före den ryska invasionen av Ukraina 2022, var jag i Helsingfors och träffade Finlands dåvarande president Sauli Niinistö och nuvarande statsminister Petteri Orpo.

Varken Sauli eller jag visste då att kriget skulle väcka oss före gryningen. Men han oroade sig redan över om Europas länder skulle hålla ihop – och om Europa och USA skulle göra det.

Just Europa håller faktiskt ihop. Vi talar om EU – minus Ungern förstås, numera också minus Slovakien och Tjeckien. Men vi talar även om EU+, med Storbritannien och Norge. Och om hela Coalition of the Willing, med uppskattade partners såsom Kanada.

Men jag säger nu som Sauli sa då – ta inte denna enighet för given.

Ett bra tecken var att vi strax före jul kunde enas om ett stort finansiellt stöd till Ukraina.

Ett dåligt tecken var att vi klockan tre på natten inte kunde enas om att använda de frysta ryska tillgångarna i Europa, för Ukraina mot Ryssland.

Ett annat bra tecken är att de europeiska Nato-länderna till sist har enats om att kraftigt stärka vår militära förmåga att försvara Europa.

Ett annat dåligt tecken är att så många länder har så dålig ekonomi att de har svårt att göra den upprustningen trovärdig.

Än svårare att förena de utgifterna med att också långsiktigt hjälpa Ukraina.

\*\*\*

I den här dramatiskt förändrade omvärld drar jag och regeringen några viktiga slutsatser. Planen för ett säkrare Sverige i en farligare tid kan sammanfattas i fem punkter:

För det första gör vi nu den största svenska militära upprustningen sedan kalla kriget – och vi återupprättar det civila försvaret.

Sverige var drivande för ett nytt och mycket högre Nato-mål – och vi lever upp till det vi har sagt.

Det här är en krävande prioritering. Varje krona – eller snarare miljard – som går till det svenska försvaret kan inte samtidigt användas till annat, som också är viktigt. Det ställer höga krav på svensk ekonomi. Jag återkommer till den saken.

För det andra har vi snabbt blivit en självklar och respekterad kraft i Nato. Vår närvaro i Lettland, Polen och Finland är mycket uppskattad och Sverige är en central aktör i att bygga ett starkare europeiskt Nato, som i sin tur samarbetar närmare med EU.

Det behövs en stark försvarslinje längs den östra flanken – hela vägen från norska kusten mot Ishavet ner till den ukrainska kusten mot Svarta havet. För det är vi som mycket mer än andra vet vilket hot Ryssland är, och kan bli igen.

Europa behöver ett större säkerhetspolitiskt självförtroende.

För det tredje är vi en av världens största bidragsgivare till Ukraina och var med och grundade den stora koalition som härom veckan i Paris diskuterade säkerhetsgarantier med både Ukraina och USA.

Dagarna före det träffades de nationella säkerhetsrådgivarna i Kiev och förberedde mötet. Liksom ÖB gjorde med sina militära kollegor.

Under rätt omständigheter är vi i Sverige beredda att bidra med Gripen till flygövervakning, med marina resurser för minröjning och med militära utbildningsinsatser.

VI ser ännu inga tecken på att Ryssland vill förhandla en anständig fred. Men vi vet att USA tror det och att Ukraina är beredda att försöka.

För det fjärde förväntar vi oss stora personliga insatser. För Sverige är inte bara en plats för självförverkligande, utan också en plats för självuppoffring.

Och det är många i vårt land som på olika sätt tar det ansvaret. Allt fler inser nu att ett fritt land måste kunna försvara sin frihet.

Förra året ryckte 8 139 svenska killar och tjejer in för att göra sin värnplikt och vi bygger ut civilplikten.

Det är ingen liten sak att ge bort ett år för Sveriges frihet, men vi som har gjort värnplikten vet att det också ger erfarenheter för livet.

Och för det femte står vi helhjärtat upp för svensk försvarsindustri, som framgångsrikt exporterar våra förmågor även till andra.

Senast genom att göra Östersjön säkrare med svenska ubåtar också i Polen.

Men även Global Eye, Archer och CV90 sätter Sverige på kartan. Det ska vi vara stolta över.

\*\*\*

Som statsminister gläds jag nu över det breda stödet för den nya svenska säkerhetspolitiken.

ALLA partier står bakom försvarsupprustningen.

Sex av åtta partier – från Sverigedemokraterna till Socialdemokraterna – står numera bakom Nato-medlemskapet. Jag tror verkligen på samling i svåra tider.

Men – och det här tar inte alla på tillräckligt stort allvar:

Ska Sverige klara de enorma uppgifter som nu ligger framför oss – att rusta upp totalförsvaret, långsiktigt stötta Ukraina, utveckla en av världens finaste välfärdsmodeller och klara av den gröna omställningen – då måste Sverige också ekonomiskt bli ett av världens mest framgångsrika och konkurrenskraftiga länder.

Annars går det inte ihop. Annars kommer vi tvingas välja och välja bort.

Enighet om stora och långsiktiga utgifter är alltså bra. Nu behövs motsvarande enighet också om den tillväxtpolitik som SKAPAR resurserna.

Därför behövs en handlingskraftig regering med ett stabilt regeringsunderlag. Och därför fortsätter jag arbetet med en svensk tillväxtpakt i samtal med både näringslivet och andra partier.

Ytterst är det en stark svensk ekonomi som bygger svensk säkerhet i en osäker tid.

Tack.
