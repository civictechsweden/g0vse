# Statsministerns nationaldagstal

Det talade ordet gäller.

Det är den 6 juni. Sveriges nationaldag.

Det är lätt att uppskatta Sverige årets alla dagar, men kanske lite extra just idag och just nu, när den svenska försommaren är som allra vackrast.

Varje nationaldag hissar vi den svenska flaggan hemma i Strängnäs. En glad och högtidlig tradition i vårt och många andra svenska hem.

För mig är det också en påminnelse om den ynnest det är att få leva i ett land där frihet och fred råder. Där vi är fria att hissa flaggan – eller för den delen, att avstå. För det bestämmer vi själva.

Det är mycket som är fantastiskt med vårt land. Det lilla landet med de stora framgångarna, inom vetenskap, idrott och kultur. Landet med gamla uppfinningar och nya innovationer, där båda exporteras till hela världen. Landet med jämlikhet och jämställdhet. Med sekler av fred. Landet där man är fri att älska den man vill, där barn har egna rättigheter och där utbildning inte kostar pengar. Vi är landet där man verkligen kan lyckas. Och där vi tar hand om varandra om man inte gör det.

Landet där vi jobbar och tjänar egna pengar, men där vi också är med och bidrar till gemensam välfärd. Landet där vi tycker olika i stort och smått, men där vi kan gå samman och enas när det verkligen gäller.

Vi har mycket att vara stolta över – och ännu mer att vara tacksamma för.

\*\*\*\*\*

Mitt i allt det här, så lever vi i en orolig värld. Rysslands brutala invasionskrig i Ukraina fortsätter. Det ukrainska folket strider för sin egen frihet – för sin blågula flagga – men faktiskt också för vår.

Världen plågas av geopolitiska spänningar, handelskrig och gränsöverskridande brottslighet och terrorism. Allt detta kan få allvarliga konsekvenser, också för oss i Sverige.

Så när omvärlden är orolig och känns hotfull är det ännu viktigare att vi är enade här hemma, att vi gemensamt står upp för vårt lands frihet och säkerhet.

När det gäller sådana grundläggande värden finns det inget vi och dom. Inget höger eller vänster. Inte heller infödd eller invandrad. Det finns ett Sverige, som vi har ett gemensamt ansvar att vårda, utveckla och hålla ihop. Jag övertygad om att vi gemensamt kan lösa de problem och möta de utmaningar som vi står inför.

Jag känner faktiskt stor optimism. Inte för att problemen är små eller utmaningarna enkla, utan för att vi har klarat av svåra saker förr. Både sådana som har sin grund i konflikter ute i världen och sådana problem som vi har orsakat själva. När vi bestämmer oss för att ta itu med saker brukar vi göra det med besked.

\*\*\*\*\*

Jag tänker att vi ska bygga vidare på våra välkända styrkor, inte minst när det är tufft. Vi har gjort Sverige tryggare, rikare och starkare förut och kan göra det igen. Och vi har en styrkeposition som många andra bara kan drömma om.

Vi är EU:s mest jämställda och mest demokratiska land - och ett av världens mest innovativa. Vi har en stark ekonomi jämfört med många andra. Och inflationen är nu tydligt på väg ner.

Vi ska aldrig vara nöjda, men vi har mycket att vara stolta över.

En ytterligare styrka är att vi geografiskt är omgivna av våra bästa vänner. Det kändes tydligt när jag i förra veckan samlade mina nordiska kollegor till ett möte om säkerhet och försvar. Sverige, Norge, Danmark, Finland och Island: fem länder som ligger nära varandra i kultur och värderingar, och som samarbetar varje dag över både landsgränser och partigränser.

Numera är vi inte längre bara goda grannar, utan också allierade, medlemmar i samma försvarsallians. Det gör oss tryggare och Nato starkare. Under hela Nato-processen blev det också tydligt hur många vänner vi har i världen. Vänner som vill oss väl, och som litar på oss. Det är ingen liten sak i en orolig tid.

Allt detta ger oss skäl att känna hopp inför framtiden.

\*\*\*\*\*\*

Jag är stolt som svensk och stolt som statsminister. Stolt som pappa över det land våra barn får växa upp i. Inte för att allt är perfekt eller ens alltid bra. Inte för att vi saknar problem.

Men för att vi har en enastående förmåga att lösa dem.

Missförstå mig inte: vi ska vara ödmjuka när det blir fel. När människor hamnar i kläm. När goda avsikter inte når ända fram. Då måste vi lära av våra misstag för att inte göra om dem, och lära av andra när de lyckas bättre än vi. Men vi har det i oss: Optimismen. Framåtandan. Omsorgen – om vårt land, och om varandra.

Vi svenskar definieras av vår vilja till frihet och gemenskap. Vår vilja att höra samman och finnas till för varandra. Vi som är födda här. Vi som är födda utomlands. Vi som bor i små röda stugor och vi som bor i stora höghus. Vi som hissar flaggan utomlands och i svenska villaträdgårdar. Vi som inte är stöpta i samma form, men som hör hemma i samma land. För att vi har valt att ingå i den här gemenskapen.

Så låt oss glädjas över det. Låt oss känna stolthet och till och med något så gammaldags som tacksamhet. Och låt oss tillsammans bygga vidare på det Sverige som vi alla älskar.

Nu önskar jag dig en riktigt fin nationaldag!
