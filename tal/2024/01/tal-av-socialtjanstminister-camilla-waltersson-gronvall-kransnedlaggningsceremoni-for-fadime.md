# Tal av socialtjänstminister Camilla Waltersson Grönvall vid kransnedläggningsceremoni för Fadime

Gamla kyrkogården, Uppsala den 21 januari, 2024.

Det talade ordet gäller.

Det är en stor ära att få stå här i dag, och tillsammans med er hedra Fadime Sahindals minne och hennes kamp för att få leva sitt liv och välja sin kärlek.

Jag vill tacka Riksorganisationen Glöm Aldrig Pela och Fadime och särskilt Sara Mohammad för inbjudan att tala. Och tack också för det oerhört viktiga arbete ni på GAPF gör.

Vi måste alla hjälpas åt att bekämpa hedersrelaterat våld och förtryck och göra det som Fadime uppmanade till i sitt tal i riksdagen: ”Vänd dem inte ryggen!”.

Fadimes budskap till oss är ständigt aktuellt. Årets tema på Fadimedagarna har varit ”De bortförda och bortglömda barnen”.

Och om det är några som vi aldrig får vända ryggen, och aldrig överge, är det dessa barn.

Varje år ekar tystnaden från tomma skolbänkar när barn och unga inte kommer tillbaka från lovet när höstterminen startar i augusti.

Vi vet att över 500 barn och unga har förts ut ur landet mot sin vilja de senaste fem åren, men också att mörkertalet är stort.

Det är barn som förs ut för att tvingas till giftermål, omvändas från homosexualitet, delta i så kallade uppfostringsresor eller könsstympas.

Här måste samhället göra mycket mer.

Barn och unga behöver skyddas från skadliga utlandsvistelser i större utsträckning än vad som är möjligt i dag.

Det är oerhört viktigt att socialtjänsten har de verktyg som behövs för att kunna hjälpa barn som riskerar att föras utomlands.

Ett viktigt steg som vi nu tar är att vi utvidgar utreseförbudet till att omfatta fler orsaker och gör det dessutom mer effektivt att verkställa.

Vi ska inte ha en sommar till där barn förs bort och skolbänkar står tomma när klasserna återsamlas för höstterminen.

Fadime berättade öppet och modigt om sin kamp för att själv få välja sin kärlek och få vara tillsammans med sin Patrik.

Och här i dag, när vi vid hennes grav hedrar hennes liv och gärning, känns det extra betydelsefullt att få berätta att vi i dagarna beslutat att utreda skärpta regler och hårdare straff för tvångsäktenskap, barnäktenskap och månggiften.

Man brukar säga att ”det krävs en by för att uppfostra ett barn”. Det kan tyvärr också sägas stämma när det kommer till att planera och påtvinga barnäktenskap. Oftast är många fler än föräldrarna involverade.

Vi vill därför se över om samtliga vuxna som bär skuld i att ett barn blir bortgift och berövas sin barndom ska kunna straffas för det.

Fadime själv studerade till socionom. En yrkesgrupp som är helt central för att vi ska kunna förebygga, upptäcka och hjälpa barn och unga som är utsatta för hedersrelaterat våld och förtryck.

Under det kommande året ska en ny socialtjänstlag presenteras och arbetet påbörjas för omställningen till en långsiktigt hållbar, mer förebyggande och kunskapsbaserad socialtjänst.

Socialtjänsten behöver vara lättillgänglig och insatser behöver kunna erbjudas på ett enklare sätt än i dag. Även det är viktiga pusselbitar för att i tid nå ut till barn och unga som behöver det.

Jag vill åter igen tacka för att jag fått tala här i dag.

Vi minns och hedrar Fadime, men även hennes stöttande syster Songul och Fadimes pojkvän Patrik.

Som socialtjänstminister lovar jag att inte vända dem som utsätts ryggen. Jag lovar att göra allt jag kan för att försätta kampen.

Låt oss fortsätta arbeta tillsammans, med oförminskad styrka, för ett land och en värld fri från hedersvåld och förtryck.

Tack.
