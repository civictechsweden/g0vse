# Tal av jämställdhetsminister Paulina Brandberg vid Fadimegalan

Stockholm, 14 januari 2024.

Det talade ordet gäller.

Stort tack för att jag återigen får möjlighet att vara här tillsammans med er idag på denna oerhört viktiga gala. Vi har samlats här för att hedra Fadimes minne och uppmärksamma alla offer för hederskulturen. Det är inget annat än livsviktigt.

På den här galan, i den här salen, har oerhört många eldsjälar samlats. Inne i detta rum finns så mycket kraft. Och kämparglöd. En sak ska ni veta: Utan er kamp hade fler flickor utsatts för slöjtvång, fler barn blivit bortförda, och fler pojkar tvingats kontrollera sina systrar. Kanske hade vi varit kvar i ett debattklimat där den som ville kämpa för de utsatta anklagades för att vara rasist.

Alla ni eldsjälar, ni har gjort stor skillnad. Och ni fortsätter göra skillnad. Tack för det.

Jag vill särskilt tacka en av dessa eldsjälar. Hon har sitt ursprung i Södra Kurdistan. Hennes bror ville få henne bortgift och hon motsatte sig. Efter att ha blivit misshandlad och dödshotad av sin bror lämnade hon sin familj och kom 1993 till Sverige som politisk flykting. 9 år senare, år 2001, grundade hon föreningen GAPF. Ni vet vem jag pratar om.

Sara Mohammad, tack för allt du har gjort och för allt du gör. Jag vill att vi alla ger Sara en stor, varm applåd.

Som Sveriges jämställdhetsminister har jag ett stort ansvar för att vi ska krossa hederskulturen. Och jag kan lova er att det är en prioriterad fråga för regeringen. Vi är överens om att straffen för hedersrelaterat förtryck ska skärpas, stödet till utsatta förbättras och myndigheternas arbete effektiviseras.

Arbetet är igång på bred front, och flera viktiga åtgärder har redan presenterats. För oss är det en självklarhet att hedersförtryck aldrig någonsin kan accepteras av samhället.

Om vi på riktigt ska stå upp för alla dem som lever under hedersförtryck måste vi dels vara mycket tydliga med att kulturella sedvänjor och traditioner aldrig får ges företräde framför grundläggande värderingar om jämlikhet och allas människors rätt att styra sina egna liv.

Vi måste också se den särart problematiken har och anpassa lösningarna efter detta. Allt annat än det är att svika de som drabbas.

Temat för årets gala är "De bortförda och bortglömda barnen". Ett oerhört viktigt ämne. Som Sveriges jämställdhetsminister har jag ett stort ansvar i frågan, och mitt budskap är tydligt: Inga barn ska utsättas för tvångsäktenskap, bli könsstympade eller bortförda. Det är ett budskap som förpliktigar, och självklart måste vi också svara på hur den visionen ska bli verklighet. För fina ord räcker inte.

Vi måste helt klart göra mer och det är ett arbete som behöver bedrivas inom många olika områden. Inte minst behöver socialtjänsten ha verktyg för att kunna ge stöd och hjälp till de barn som kommunen har kännedom om har utsatts för hedersrelaterat våld och förtryck.

Jag är glad över att regeringen denna vecka fattat beslut om ett utökat utreseförbud. Varje år ekar tystnaden från tomma skolbänkar när barn och unga kommer tillbaka från loven. Det är uppenbart att nuvarande lagstiftning inte är tillräcklig, och därför har regeringen fattat beslut om ett utökat utreseförbud för att stärka skyddet för barn och unga. Det får inte bli en sommar till med tomma skolbänkar i augusti.

Det är en oerhört viktig pusselbit. Men mer måste göras. Varje flicka, pojke, kvinna och man i vår värld ska få bestämma över sitt eget liv. Jag kan försäkra er om att den här regeringen inte kommer vila förrän alla i vårt land är trygga och fria.

Återigen, stort tack för möjligheten att få vara här tillsammans med er idag. Låt oss hedra minnet av Fadime genom att tillsammans arbeta för en framtid utan hedersrelaterat våld och förtryck.
