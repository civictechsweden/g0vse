# Statsministerns tal vid Nordiska rådets 76:e session i Reykjavik 2024

Tal av statsminister Ulf Kristersson, 29 oktober 2024, Reykjavik. Det talade ordet gäller.


Tack fru ordförande,

Mina damer och herrar,

I Sverige har vi länge uppskattat alla våra grannar – men ibland underskattat betydelsen av ett riktigt nära och framför allt konkret samarbete.

Men det som våra länder nu har tillsammans ska inte underskattas. Det finns nog ingen annan region i hela världen med länder som är så nära och så lika varandra. Tillsammans är vi världens tolfte största ekonomi. Våra företag leder och inspirerar globalt, inte minst i den gröna och den digitala omställningen.

Våra länder är också de mest demokratiska i världen. De mest jämställda. Och det sägs att vi också tillhör de allra mest lyckliga. Våra länder inser värdet av att leva i både fred och frihet. Och därför arbetar vi på område efter område för att försvara våra värderingar och vårt sätt att leva.

Ryssland är nu – igen – det dimensionerande hotet för vårt närområde under överskådlig framtid. Och vi är fast beslutna att möta det ryska hotet, oavsett vilket uttryck det tar sig.

\*\*\*

Att alla nordiska och baltiska länder nu är medlemmar i Nato gör våra länder tryggare och Nato starkare.

Under året har vi stärkt den utrikes\- och säkerhetspolitiska dialogen. Vi motverkar tillsammans ryska hybridkampanjer och vi samordnar vårt stöd till Ukraina. De nordiska stats\- och regeringscheferna träffar regelbundet Ukrainas president Volodymyr Zelenskyj. Våra länder vet att ensam inte är stark, men också att vi tillsammans är starka. Och det gäller även i stödet till Ukraina.

Det finns de som mest är där i retoriken, men vi pratar inte bara utan vi får saker gjorda. Några få exempel säger ganska mycket om vad vi kan åstadkomma i den nordiska kretsen:

För det första:

I maj skrev vi under bilaterala överenskommelser om säkerhetssamarbete med Ukraina i samband med vårt möte med president Zelenskyj i Stockholm. Nu är fokus på att genomföra dem och tillsammans utveckla ett djupt, effektivt och heltäckande säkerhetssamarbete med Ukraina, anpassat efter deras behov.

För det andra:

Vid det nordisk\-baltiska utrikesministermötet i Visby i april, lanserades en högnivågrupp till stöd för Ukrainas EU\-närmande. Ukrainas framtid är europeisk och vi kommer att stötta dem hela vägen in i EU.

För det tredje:

I samband med de nordisk\-baltiska ländernas resa till Ukraina för två veckor sedan presenterades ett nytt gemensamt stödpaket, för att möta Ukrainas akuta behov av att reparera skadade energisystem och ersätta förstörd energiproduktion med ny inför vintern.

Det är bara med ett tillräckligt långsiktigt och kraftfullt militärt stöd som fred kan nås på Ukrainas villkor. Där kommer vi i Norden aldrig att vackla.

\*\*\*

En viktig lärdom från kriget i Ukraina är att hela samhället behövs och att ett lands främsta resurs i krig är den gemensamma försvarsviljan.

Det är en insikt vi behöver förvalta och utveckla gemensamt. Haga\-samarbetet har traditionellt varit inriktad på fredstida nödsituationer. Nu behöver vi också vara förberedda på allvarliga nationella och gränsöverskridande kriser, allt från naturkatastrofer till det värsta scenariot med militära angrepp och krig. Nu i november undertecknas en ny deklaration för att fördjupa och intensifiera det arbetet.

Vi behöver också ett gemensamt nordiskt synsätt på resiliens och förbättrad regional planering nu när vi alla är med i Nato. Haga och försvarssamarbetet Nordefco är centralt för våra länder och skulle kunna förstärkas ytterligare genom ett utvecklat värdlandsstöd och en nordisk civil\-militär övningsverksamhet.

Rysslands invasion av Ukraina har också bäring på de allra nordligaste delarna av vår region. I det nya säkerhetspolitiska läget har Arktis fått en helt annan betydelse, inte minst i Nato:s regionala försvarsplaner. Här är det avgörande att säkra de arktiska staternas suveränitet. Det var viktigt tidigare, men en allt oroligare omvärld gör det behovet ännu mer akut. Det hotet ska vi möta tillsammans.

\*\*\*

Jag vet att vårt samarbete i Norden inspirerar även andra. Över lands\- och partigränser möts vi för att tillsammans lösa gemensamma problem. Vi har alla respekt för den nationella partipolitiken. Men vi har ännu större respekt för den internationella gemensamma uppgiften att göra vår del av världen säkrare.

Tack!
