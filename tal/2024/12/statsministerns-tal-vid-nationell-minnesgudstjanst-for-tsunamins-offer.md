# Statsministerns tal vid nationell minnesgudstjänst för tsunamins offer

Statsministerns tal vid nationell minnesgudstjänst för tsunamins offer, Uppsala domkyrka, 26 december 2024.

Det talade ordet gäller.

Ers Majestäter, Ärkebiskopen.
Kära överlevande, kära anhöriga.

De som togs ifrån oss för 20 år sedan - vilka hade de varit idag?

Några hade kanske varit studenter här i Uppsala, på väg ut i vuxenlivet.

Några hade nog varit småbarnsföräldrar – trötta och lyckliga på samma gång, så här i slutet av julhelgen.

Någon hade kanske varit en framtida statsminister.

Det vet vi inte. Om det som inte blev, kan vi inget veta.

Men en sak vet jag: så länge vi minns dem vi miste, så är de med oss. I går, i dag och i morgon. Bevarade i ljust minne.

\*\*\*

Det är så mycket vi vet nu, som vi inte visste för tjugo år sedan.

Vi vet att en jordbävning på havsbotten kan förändra allt. Också när den inträffar på andra sidan jorden.

Vi vet att den 26 december 2004 så miste över 220 000 människor livet i en flodvågskatastrof i Indiska Oceanen.

Vi vet att 543 av dem var svenskar.

\*\*\*

Jag vill tacka Kungaparet för allt som ni genom åren har gjort för just den här dagen. Det är viktigt att vi som land får dela en stund av gemenskap och eftertanke.

Några av oss här i Uppsala domkyrka är också beslutsfattare.

På oss vilar ett särskilt ansvar. Vi har en plikt att förebygga kriser och katastrofer, men också en plikt att rusta vårt samhälle för att kunna möta dem.

Den beredskapen är bättre i dag än den var på annandagen 2004. Men vi är inte klara. Arbetet fortsätter, varje dag.

Det har gått 20 år sedan tsunamin och 20 år är en lång tid. Men samtidigt inte. För den som förlorat någon, kan det kännas som i går. Och det var många som förlorade någon den dagen. Vi var många.

Det är därför det är viktigt att vi kan samlas och minnas.

Vi samlas som medborgare och som medmänniskor.

Vi samlas för att tillsammans bära tyngden av den här dagen.
