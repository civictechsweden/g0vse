# Kulturminister Parisa Liljestrands tal vid Chanukka-firandet på Norrmalmstorg i Stockholm

Norrmalmstorg, Stockholm, den 26 december 2024.

Det talade ordet gäller.

Kära vänner! Glad Chanukka!

För fem dagar sedan, inträffade vintersolståndet. Årets mörkaste dag. Vi går alltså redan mot ljusare tider.

Om fem dagar till lämnar vi 2024 bakom oss och går in i 2025 – ett jubileumsår, för 250 år av judiskt liv i Sverige. Det ska vi fira.

Men först ska vi fira Chanukka!

Runt om i världen samlas människor idag, för att tända ljus och prata om Chanukkas budskap. Om miraklet. Om ljus som kan brinna mot alla odds. Oavsett tro, kan vi enas i en önskan om att det miraklet ska upprepas. Och jag tror att vi kan vara det ljuset tillsammans.

Det finns krafter som samlas kring mörkare budskap. Som ställer människa mot människa. I det mörkret frodas hatet mot ”den andre”. Den antisemitism, det hat och de hot som Sveriges judar fortsatt utsätts för, är oacceptabla. Mörkret drabbar Sveriges judar i skolan, på nätet, på jobbet – till och med på gator och torg.

Så ska vi inte ha det i Sverige.

Regeringen är beslutsam, och det har vi varit sedan dag ett: Vi böjer oss inte för mörkret. Vi blundar inte när svenska judar utsätts för antisemitism. Vi ser er, vi står bakom er och vi kommer stå kvar.

För vet ni vad? Sverige är vårt hem. Och det ska vara ett varmt, ljust och hoppfullt hem.

Ett hem där vi firar våra högtider, öppet och stolt.

Ett hem där vi värnar varandra och våra olikheter.

Ett hem där du och jag och våra barn är trygga.

I det hemmet har Chanukkas budskap en given plats. I det hemmet är vi ljuset, tillsammans.

Med de orden vill jag än en gång tacka för att jag fick komma hit, och önska er alla en riktigt glad Chanukka!
