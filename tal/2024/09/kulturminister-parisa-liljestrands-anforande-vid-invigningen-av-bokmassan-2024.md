# Kulturminister Parisa Liljestrands anförande vid invigningen av Bokmässan 2024

Göteborg, 26 september 2024

Det talade ordet gäller.


Kära vänner,

I år firar Bokmässan 40 mässor – en milstolpe och en prestation.

Alla vi som själva passerat 40 vet att ingen gör det utan att lära sig några tuffa läxor på vägen. Bokmässan är inget undantag. Sedan 1985 har den gått igenom skiftande konjunkturer, politiska kontroverser och en global pandemi.

Och här är vi nu. Med över 80 000 besök, 800 utställare och 300 seminarier är Bokmässan i Göteborg Nordens största kulturevenemang. Bokmässan är i dag ett fantastiskt nav för läsning, litteratur och kulturdebatt. Hela det litterära ekosystemet är på plats. Från bibliotek, författare, förlag och bokhandlare, till lärare och läsare. Den här 40\-åringen är på en bra plats i livet.

I år har Bokmässan tillsammans med sin hedersgäst valt att låta illustratören Kine Kjaer, från den norska sidan av Sápmi, gestalta och tolka årets mässa. För årets affisch har hon avbildat ett bibliotek. En fin passning till grunden för Bokmässan, som från början bestod av just en sammanslutning bibliotekarier.

I samband med detta jubileum vill jag passa på att särskilt lyfta fram förmedlarna av litteratur:

* Biblioteken, med sin viktiga roll för att bevara och sprida litteraturen.
* Bokhandlarna och förlagen.
* Skolan och förskolan.

Alla de här institutionerna verkar på olika sätt för att möjliggöra det som är litteraturens ursprung och drivkraft: nämligen mötet mellan författaren och läsaren.

Ett läsande land är ett rikt land: intellektuellt, andligt, demokratiskt och ekonomiskt. Att Sverige haft en läsande befolkning har varit en styrka för vårt land. Den förmågan har vi inte råd att förlora. Inte på något plan. Att främja läsning är därför högt prioriterat för regeringen, och en uppgift som hela samhället behöver vara med på.

Det samiska folkets historia är rik och mångfacetterad. Samisk litteratur, film och konst har de senaste åren fått en bredare spridning och vunnit uppskattning både i Sverige och internationellt. Glädjande är också att den samiska kulturen får ta en allt större plats på våra gemensamma arenor, som här på bokmässan.

Rymden, med sin oändlighet, har alltid fascinerat oss människor. Den har inspirerat generationer av forskare och ingenjörer att utforska det okända. Även i litteraturen är rymden ett tacksamt tema, både som en metafor för det okända och som en ingång till livets stora frågeställningar.

Låt oss fortsatt inspireras av rymdens oändlighet och Sápmis rika kultur.

Låt oss också fira detta 40\-årsjubileum genom att hylla litteraturen, författarna, biblioteken, förlagen, bokhandlarna och framför allt – alla läsare! Låt oss aldrig sluta utforska, lära och drömma.

Jag förklarar här med den 40:e Bokmässan i ordningen invigd!
