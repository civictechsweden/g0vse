# Veterandagen 29 maj 2024 – Tal av statsministern

Det talade ordet gäller

Ers majestät och Ers kungliga höghet,

Talmannen, Överbefälhavaren och Generaldirektören,

Veteraner och anhöriga,

Soldater och sjömän,

Mina damer och herrar,

Först och främst: från mig och Sveriges regering – ett varmt tack till alla svenska veteraner för era insatser. Blicka ut över världen, och vi inser alla varför denna dag, i många länder, är en väldigt speciell dag.

En dag att tacka, en dag att minnas, och att hedra. Alla dem som gjorde en insats som de aldrig kommer glömma. De som inte kom hem hela. Och de som inte kom hem alls.

Sveriges veteraner – civila och militära – har gjort sitt personliga bidrag för att göra Sverige säkrare och världen friare. Det tror och hoppas jag att ni känner stolthet över – på samma sätt som många känner stolthet över er. Låt oss också skicka en tacksamhetens tanke till de svenskar som tjänstgör internationellt just nu. Och till alla de som nu utbildar sig för att i framtiden göra just det.

\*\*\*\*\*

Försvarsmakten är ett resultat av det land som försvaret försvarar. Jag har haft förmånen att träffa många av er, sedan jag själv blev statsminister. Senast på Berga örlogsbas, där jag på korvetten HMS Gävle fick träffa de officerare och sjömän som håller svenska vatten trygga. Och som stolt pappa var jag förra sommaren med när två av mina döttrar ryckte ut från värnplikten i Skövde och Enköping.

Sveriges veteraner är ett tvärsnitt av det svenska samhället. Ni kommer från olika yrkesgrupper och från olika delar av landet. Ni visar den styrka som vårt land besitter. Ni har i alla insatser uppvisat kompetens, professionalism och handlingskraft, som ni har lånat ut till Sverige och som Sverige i sin tur har lånat ut till världen. Det är ingen liten sak, varken för en människa eller ett land.

\*\*\*\*\*

Just i år uppmärksammar vi särskilt de veteraner som tjänstgjorde på Balkan mellan 1991 och 2000. När Europa än en gång föll ner i en mörk spiral av motsättningar, våld och död, så valde tusentals svenskar att göra en insats just där. Det glömmer vi inte, varken vad ni gjorde eller varför ni behövde göra, det ni gjorde.

Kriget har nu än en gång kommit till Europa. Och som land har vi en historisk uppgift: att hjälpa Ukraina, så länge det krävs. Det är därför vi bidrar med stridsvagnar, stridsfordon, artillerisystem, luftvärn och mycket, mycket mer. För bara några timmar sedan presenterade regeringen Sveriges nya stora militära stödpaket. Fokus är att tillsammans med andra länder kraftigt öka Ukrainas luftförsvarsförmåga. Vårt helt unika bidrag är två stridslednings- och luftbevakningsflygplan av typen ASC 890. Det säger nog inte alla så rasande mycket, men betyder att vi utökar kapaciteten på de amerikanska stridsflygplan, som andra länder snart ger till Ukraina.

Insatsen på just Balkan innebar också att Sverige fick en viktig insikt: att en veteran förblir veteran livet ut. Att man kommer hem med minnen för livet. Men ibland också med osynliga ärr.

Vi är som land skyldiga alla veteraner ett bra mottagande. Jag vet att både Försvarsmakten och frivilliga arbetar hårt för detta – före, under och efter missionen.  På samma sätt som ni fanns där för oss, ska vi finnas där för er.

Insatserna på Balkan innebar en förändring till: 1995 stod för första gången svenska soldater under Nato-befäl. Vi har sedan dess deltagit i många Nato-ledda insatser runt om i världen. Det är värt att tänka på, nu när Sverige har tagit det stora steget att lämna 200 år av alliansfrihet. Ett dramatiskt steg – men också ett helt naturligt.

För Nato är någonting nytt, men ändå en naturlig utveckling av vårt internationella engagemang. De värden som våra veteraner har försvarat i internationella insatser – fred, frihet och demokrati – är själva kärnan i västvärldens försvarsallians.

Det är för att försvara de värdena – tillsammans med andra – som vi nu har gått med i Nato. En för alla, alla för en. Vi var väl förberedda, för att vi så länge har samarbetat med de länder som nu är våra allierade.

\*\*\*\*\*

Till sist vill jag tacka alla anhöriga. Ni vet bättre än några andra att veteraner är så mycket mer än bara veteraner. De är också mammor, pappor, döttrar, söner, syskon eller kollegor. För varje person som åker iväg, finns många fler kvar här i Sverige. Ni är inte ensamma. Vi är inte ensamma. Vi hjälps åt, som medmänniskor och som land. Som stat och som allians. En för alla, alla för en.

Tack.
