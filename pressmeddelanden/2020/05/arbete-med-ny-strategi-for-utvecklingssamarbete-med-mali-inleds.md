# Arbete med ny strategi för utvecklingssamarbete med Mali inleds

Mali präglas av utbredd fattigdom, ihållande instabilitet och en komplex säkerhetssituation.

I uppdraget till Sida ligger att föreslå hur Sverige kan bidra till stärkt demokrati och jämställdhet, samt ökad respekt för rättsstatens principer och mänskliga rättigheter i Mali.

Kränkningar av och övergrepp mot de mänskliga rättigheterna rapporteras regelbundet och det råder stora utmaningar på jämställdhetsområdet. Underlaget ska därför redogöra för förutsättningarna att bidra till ökad jämställdhet och respekt för de mänskliga rättigheterna.

Sida ombes även föreslå hur arbetet med miljö och hållbart nyttjande av naturresurser kan utformas, liksom stöd till ett fredligt och inkluderande samhälle, bland annat hur Sverige kan bidra till en inkluderande freds- och försoningsprocess i Mali.

FBA ska i sitt underlag lämna förslag på vad myndigheten kan uppnå inom områdena demokrati, rättsstatens principer, mänskliga rättigheter och jämställdhet, samt ett fredligt och inkluderande samhälle.

Sida och FBA ska inkomma med underlag för ny strategi till Regeringskansliet senast den 30 september 2020.
