# Förlängning av undantag för egeninsats för civilsamhällesorganisationer

Covid-19-pandemin har i många länder lett till att de fattigaste och mest utsatta människorna blivit än mer sårbara. Det internationella utvecklingssamarbetet har en viktig roll i arbetet med att finna globala lösningar och samarbeten. Organisationer inom det civila samhället spelar en viktig roll för att nå ut till människor som lider nöd.

Samtidigt har pandemin lett till att svenska civilsamhällesorganisationer haft svårt att samla in pengar till sin verksamhet. Normalt bidrar organisationerna med en del – den så kallade egeninsatsen – när de genomför verksamhet för Sidas räkning. För att bristen på egna medel inte ska drabba de fattigaste i mottagarländerna beslutar regeringen idag att förlänga det undantag som beslutades i april om att organisationerna måste bidra med egeninsats. Det tidigare beslutet gällde för 2020 och det nya beslutet förlänger undantaget under 2021. Fr.o.m. 1 januari 2022 återinförs dock kravet på egeninsats.
