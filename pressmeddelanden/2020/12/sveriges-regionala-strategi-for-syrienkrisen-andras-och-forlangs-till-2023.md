# Sveriges regionala strategi för Syrienkrisen ändras och förlängs till 2023

– Det är tydligt att situationen för civila i Syrien och syriska flyktingar i Libanon och Jordanien fortsätter att försämras. Enbart det senaste året har mer än en miljon civila tvingats på flykt i Idlib och i nordöstra Syrien, samtidigt som grannländerna genomgår djupa ekonomiska kriser. Dagens beslut innebär att vi kraftigt ökar våra ansträngningar för att stödja den syriska befolkningen, syriska flyktingar och samhällen i regionen som tagit emot dem., säger Peter Eriksson, minister för internationellt utvecklingssamarbete.

Den regionala strategin för Syrienkrisen har som syfte att bidra till att stärka resiliensen, d.v.s. motståndskraften, återhämtnings\- och anpassningsförmågan, hos den syriska befolkningen och hos utsatta grupper i Syriens grannländer som drabbats av konflikten. Strategin bidrar även till ansträngningar för stärkt demokrati och jämställdhet, och ökad respekt för mänskliga rättigheter i Syrien och för flyktingar från Syrien i grannländerna. Med dagens beslut läggs även ansvarsutkrävande och försoning till som fokusområde för perioden 2021\-2023\.

\- Konflikten i Syrien är en av de mest fruktansvärda konflikterna i modern tid. En förutsättning för en framtida hållbar fred i landet är att de som gjort sig skyldiga till brott ställs till svars och att deras offer ges möjlighet till upprättelse. Vårt bistånd ska bidra till att möjliggöra detta och till att lägga grunden för en framtida försoning, säger Peter Eriksson.

Dagens beslut innebär att det totala strategibeloppet för perioden 2016\-2023 kommer att uppgå till 3 210 miljoner kronor. Den genomsnittliga ökningen per år under den nya perioden uppgår till drygt 30 procent. Stora delar av det svenska utvecklingssamarbetet genomförs av FN\-organisationer på plats, icke\-statliga organisationer och civilsamhället. Sverige är också en av de största givarna av humanitärt stöd i Syrienkrisen. Sedan 2011 har Sida allokerat 3,4 miljarder till kronor till den internationella humanitära responsen, inklusive 529 miljoner kronor under 2020\.
