# UD häver avrådan från resor till Malta och Slovenien

I bedömningen till beslutet har lättnader i restriktioner som genomförts för svenska resenärer vägts in.

Svenska medborgare eller personer med uppehållstillstånd i Sverige omfattas inte längre av slovenska krav på tio dagars karantän om de reser från Sverige.

Malta har meddelat att man hävt det inreseförbud som tidigare gällde för resenärer från Sverige, och resenärer från Sverige omfattas inte heller av karantänskrav.

UD har den senaste tiden hävt avrådan från icke nödvändiga resor till flera länder i Europa. Detta innebär inte att situationen är som vanligt igen. Lokala bestämmelser, restriktioner och krav på karantän som påverkar svenska resenärer, kan återinföras med kort framförhållning om situationen förändras.

Oavsett vart man reser vilar ett stort ansvar på den enskilde resenären. Varje resenär bör förbereda sig ordentligt inför en resa, hålla sig välinformerad om aktuella inresebestämmelser och följa lokala myndigheters råd och anvisningar på plats.

Ta del av ambassadernas reseinformation på swedenabroad.se och i appen UD Resklar.

### Dagens beslut

Rörande den avrådan från icke nödvändiga resor till alla länder som beslutades den 14 mars 2020, och som sedermera har förlängts, beslutar UD följande:

1\. Från och med den 8 oktober 2020 hävs avrådan från icke nödvändiga resor till Malta och Slovenien.

UD har i tidigare beslut hävt avrådan från icke nödvändiga resor till: Andorra, Belgien, Bulgarien, Cypern, Danmark, Finland, Frankrike, Grekland, Island, Italien, Kroatien, Liechtenstein, Luxemburg, Monaco, Nederländerna, Norge, Polen, Portugal, Rumänien, San Marino, Schweiz, Slovakien, Spanien, Storbritannien, Tjeckien, Tyskland, Ungern, Vatikanstaten och Österrike.

2\. För övriga länder inom EU, EES (Europeiska ekonomiska samarbetsområdet) och Schengenområdet förlängs avrådan från icke nödvändiga resor till och med den 21 oktober 2020\.

3\. UD har tidigare fattat beslut om avrådan från icke nödvändiga resor till övriga länder utanför EU, EES samt Schengenområdet till och med den 15 november 2020\. Detta beslut gäller alltjämt.
