# UD häver avrådan från resor till Litauen

I bedömningen till beslutet har de lättnader i restriktioner som genomförts för svenska resenärer vägts in.

Nya litauiska bestämmelser medför att svenska resenärer kan undvika självisolering vid ankomst genom att uppvisa ett negativt covid-test eller genom ta ett test efter ankomsten. Även personer som kan uppvisa intyg på att de har haft covid-19 och tillfrisknat inom en tremånadersperiod före ankomsten till Litauen behöver inte heller självisolera sig.

UD har den senaste tiden hävt avrådan från icke nödvändiga resor till flera länder i Europa. Detta innebär inte att situationen är som vanligt igen. Lokala bestämmelser, restriktioner och krav på karantän som påverkar svenska resenärer, kan återinföras med kort framförhållning om situationen förändras.

Oavsett vart man reser vilar ett stort ansvar på den enskilde resenären. Varje resenär bör förbereda sig ordentligt inför en resa, hålla sig välinformerad om aktuella inresebestämmelser och följa lokala myndigheters råd och anvisningar på plats.

Ta del av ambassadernas reseinformation på swedenabroad.se och i appen UD Resklar.

### Dagens beslut

Rörande den avrådan från icke nödvändiga resor till alla länder som beslutades den 14 mars 2020, och som sedermera har förlängts, beslutar UD följande:

1. Från och med den 5 november 2020 hävs avrådan från icke nödvändiga resor till Litauen.

UD har i tidigare beslut hävt avrådan från icke nödvändiga resor till: Andorra, Belgien, Bulgarien, Cypern, Danmark, Finland, Frankrike, Grekland, Island, Italien, Kroatien, Liechtenstein, Luxemburg, Malta, Monaco, Nederländerna, Norge, Polen, Portugal, Rumänien, San Marino, Schweiz, Slovakien, Slovenien, Spanien, Storbritannien, Tjeckien, Tyskland, Ungern, Vatikanstaten och Österrike.

2. För Estland, Irland och Lettland förlängs avrådan från icke nödvändiga resor till och med den 18 november 2020.

3. UD har tidigare fattat beslut om avrådan från icke nödvändiga resor till övriga länder utanför EU, EES samt Schengenområdet till och med den 15 november 2020. Detta beslut gäller alltjämt.
