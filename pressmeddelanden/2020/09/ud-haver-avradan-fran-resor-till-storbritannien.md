# UD häver avrådan från resor till Storbritannien

I bedömningen till beslutet har lättnader i restriktioner som genomförts för svenska resenärer vägts in. Sverige ingår numera i en grupp av länder för vilka Storbritannien bedömer att riskerna avseende covid-19 är lägre. Sverige omfattas därmed inte längre av Storbritanniens karantänsbestämmelser.

UD har den senaste tiden hävt avrådan från icke-nödvändiga resor till flertalet länder i Europa. Detta innebär inte att situationen är som vanligt igen. Lokala bestämmelser, restriktioner och krav på karantän som påverkar svenska resenärer, kan återinföras med kort framförhållning om situationen förändras.

Oavsett vart man reser vilar ett stort ansvar på den enskilde resenären. Varje resenär bör förbereda sig ordentligt inför en resa, hålla sig välinformerad om aktuella inresebestämmelser och följa lokala myndigheters råd och anvisningar på plats.

## Dagens beslut

1. Från och med den 14 september 2020 hävs avrådan från icke nödvändiga resor till Storbritannien.
   (UD har i tidigare beslut hävt avrådan från icke nödvändiga resor till: Andorra, Belgien, Bulgarien, Cypern, Danmark, Frankrike, Grekland, Island, Italien, Kroatien, Liechtenstein, Luxemburg, Monaco, Nederländerna, Norge, Polen, Portugal, Rumänien, San Marino, Schweiz, Spanien, Tjeckien, Tyskland, Ungern, Vatikanstaten och Österrike.)
2. För övriga länder inom EU, EES (Europeiska ekonomiska samarbetsområdet) och Schengenområdet[1] har UD tidigare fattat beslut om avrådan från icke nödvändiga resor till och med den 23 september 2020. Detta beslut gäller alltjämt.
3. UD har tidigare fattat beslut om avrådan från icke nödvändiga resor till övriga länder utanför EU, EES samt Schengenområdet till och med den 15 november 2020. Detta beslut gäller alltjämt.

[1] Estland, Finland, Irland, Lettland, Litauen, Malta, Slovakien och Slovenien.
