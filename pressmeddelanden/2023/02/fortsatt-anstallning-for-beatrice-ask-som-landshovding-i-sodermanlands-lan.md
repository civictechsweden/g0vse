# Fortsatt anställning för Beatrice Ask som landshövding i Södermanlands län

– Beatrice Ask är en mycket erfaren person med både erfarenhet som statsråd och som myndighetschef. Jag är glad att Beatrice Ask har tackat ja till att fortsätta som landshövding i Södermanlands län, och att beslutet innebär att regeringen signalerar en tydlig vilja till ett förlängt arbetsliv – något som den nya pensionsåldern innebär på arbetsmarknaden, säger civilminister Erik Slottner.

Den nya pensionsåldern öppnar för ett förlängt arbetsliv. Det är en möjlighet staten likväl som övriga arbetsgivare på arbetsmarknaden bör erbjuda. Det är positivt för både arbetsgivare och arbetstagare.

– Kompetens och erfarenhet ska inte automatisk avskrivas på grund av en persons ålder. Det är också regeringens uppfattning att förordnanden av myndighetschefer ska följa utvecklingen på arbetsmarknaden med ett längre arbetsliv, säger civilminister Erik Slottner.

Beatrice Ask har varit verksam som kommunpolitiker och riksdagspolitiker. Under åren 1991 – 1994 var hon skolminister och mellan 2006 – 2014 justitieminister. Sedan 2020 är Beatrice Ask landshövding och chef för Länsstyrelsen i Södermanlands län.
