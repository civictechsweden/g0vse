# Vattenfall får tillstånd att lägga ut undervattenskablar för havsbaserad vindkraft vid Kriegers flak

– Sverige behöver all fossilfri elproduktion vi kan få för att klara klimatomställningen. Detta tillstånd är viktigt för att arbetet med att anlägga vindkraftsparken vid Kriegers flak ska kunna påbörjas, säger klimat\- och miljöminister Romina Pourmokhtari.

Kablarna ska placeras i havet på den så kallade kontinentalsockeln inom Sveriges sjöterritorium och ekonomiska zon. De anläggningsarbeten som krävs för att lägga ut kablarna ska vara klara inom en tioårsperiod.

Tillståndet är förenat med ett antal villkor som reglerar hur anläggningsarbetena ska gå till och som behövs för att skydda miljön mot skador samt för att trygga säkerheten. För vindkraftsparken Kriegers flak finns sedan tidigare flera tillstånd som också krävs för att kunna uppföra och driva parken, bland annat regeringens tillstånd enligt lagen om Sveriges ekonomiska zon liksom mark\- och miljödomstolens tillstånd enligt miljöbalken till arbeten i vatten och Natura 2000\-tillstånd inom territoriet.

– Den havsbaserade vindkraften har stor potential att öka elproduktionen i Sverige de kommande åren. Därför arbetar vi intensivt, så att vi så snart som möjligt ska kunna ge besked även om de andra tillståndsprövningarna för havsbaserade vindkraftsparker som just nu bereds i Regeringskansliet, säger klimat\- och miljöminister Romina Pourmokhtari.
