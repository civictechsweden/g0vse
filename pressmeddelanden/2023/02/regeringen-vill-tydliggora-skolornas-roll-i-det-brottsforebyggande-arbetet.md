# Regeringen vill tydliggöra skolornas roll i det brottsförebyggande arbetet

– Alla ska kunna känna sig trygga när de är i skolan. Det gäller både de som arbetar i skolan och alla elever. Skolan har en viktig roll i det brottsförebyggande arbetet och personalen ska känna att de har hela samhällets stöd när de arbetar för att göra skolmiljön trygg och säker, säger skolminister Lotta Edholm.

I juni 2022 tillsattes en utredning som ska lämna förslag till åtgärder för att förbättra arbetet med säkerhet i skolväsendet. Syftet med utredningen är att elever och personal ska ha en säker och trygg utbildnings- och arbetsmiljö.

Nu beslutar regeringen att utvidga uppdraget till utredaren för att tydliggöra skolornas brottsförebyggande roll. Utredningen får tre tillägg:

1. Utredaren ska föreslå hur ett ansvar för det brottsförebyggande arbetet för skolväsendet bör regleras i lag.
2. Om personal misstänker eller vet att brott har begåtts inom eller i anslutning till skolans eller fritidshemmets verksamhet ska polisanmälan vara huvudregel. Utredaren ska därför lämna förslag på hur en skyldighet att anmäla brott bör utformas.
3. Obehöriga personer ska inte uppehålla sig i skolan eller på skolområdet. Utredaren ska därför lämna förslag som tydliggör att skolor ska vara stängda för obehöriga.

Regeringen beslutar även att förlänga utredningstiden för uppdraget till den 29 februari 2024.
