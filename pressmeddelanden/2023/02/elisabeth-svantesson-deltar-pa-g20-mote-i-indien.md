# Elisabeth Svantesson deltar på G20-möte i Indien

– För ett förhållandevis litet land som Sverige innebär det en unik möjlighet att stärka våra internationella kontakter och relationer, säger Elisabeth Svantesson.

Under mötet kommer deltagarna bland annat att diskutera hur finans\- och penningpolitiken ska utformas för att dämpa inflationen och bidra till långsiktigt goda förutsättningar för en hållbar tillväxt. Man kommer också att diskutera ytterligare finansiering för att stötta hållbar ekonomisk tillväxt och grön omställning i låg\- och medelinkomstländer, till exempel genom att mobilisera privat finansiering genom de multilaterala utvecklingsbankerna.

På dagordningen står också frågan om hur G20 kan bidra till att underlätta situationen för de låg\- och medelinkomstländer som har en ohållbar skuldsituation eller riskerar att få det. Denna fråga har aktualiserats ytterligare eftersom Rysslands krig mot Ukraina, stigande räntor och en svagare konjunktur pressar ekonomin i många av de här länderna.

– Tillsammans med G7\-länderna kommer vi från EU:s sida också vara mycket tydliga med att fördöma Rysslands krig mot Ukraina och uppmana Ryssland att omedelbart upphöra med sitt krig, säger Elisabeth Svantesson.

Indien övertog det roterande ordförandeskapet i G20 den 1 december 2022\. G20 består av 19 länder och EU, som tillsammans står för cirka 90 procent av världens ekonomi. Forumet syftar till att främja internationellt ekonomiskt samarbete. På mötet deltar även internationella organisationer som Internationella valutafonden (IMF), Världsbanken (WBG) och Världshälsoorganisationen (WHO).
