# Försvarsminister Pål Jonson deltar i Natos försvarsministermöte

Natos försvarsministrar träffas vid Natos högkvarter för andra gången sedan toppmötet i Madrid i juni 2022. Försvarsministermötet utgör en viktig milstolpe inför Natos toppmöte i Vilnius i juli 2023.

Fokus för mötet är fortsatt stöd till Ukraina liksom stärkandet av Natos avskräckning och försvar i ljuset av det försämrade säkerhetsläget i Europa.

Vid försvarsministermötet kommer Sverige för första gången att tilldelas mål för hur Sverige ska utveckla sin militära förmåga, s.k. interimistiska förmågemål. Målen kommer att utgöra ett viktigt underlag för den fortsatta utvecklingen av Sveriges militära försvar och kommer också att utgöra underlag för försvarsberedningens arbete.

I samband med försvarsministermötet kommer Sverige gå med i det tyska initiativet European Sky Shield Initiative (ESSI) om närmare europeiskt samarbete och samordning kring luftvärnsförmåga. Initiativet verkar som ett komplement till Natos integrerade luftvärnsförmåga.

I marginalen till mötet träffar försvarsminister Jonson sina försvarsministerkollegor från Polen och Tyskland för bilaterala samtal.

Tillfälle kommer ges för fotografering och intervjuer båda dagarna. För mer information kontakta pressekreterare Johan Hjelmstrand, se kontakt nedan.
