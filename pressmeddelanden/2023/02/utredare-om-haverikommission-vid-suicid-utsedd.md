# Utredare om haverikommission vid suicid utsedd

– Med den här utredningen tar regeringen ett viktigt steg i det suicidförebyggande arbetet. Emma Henriksson har omfattande relevant erfarenhet, inte minst utifrån sin tidigare roll som ordförande för riksdagens socialutskott. Hennes erfarenheter och kunskaper kommer att vara till stor nytta i arbetet med att förebygga suicid och suicidförsök genom ökat lärande, säger socialminister Jakob Forssmed.

Den särskilda utredaren ska bland annat analysera och föreslå hur ett nationellt ansvar för breda händelseanalyser, så kallad haverikommission, efter suicid kan utformas. En haverikommission ska tillsättas för att komma fram till vad som har hänt och för att upptäcka eventuella brister i samhällets skyddsnät.

Utredaren ska också analysera om regelverken för hälso\- och sjukvårdens patientsäkerhetsarbete och socialtjänstens kvalitetsarbete som rör suicid och suicidförsök bör förändras för att utveckla det suicidförebyggande arbetet.

Syftet är att skapa bättre förutsättningar för ett effektivt och ändamålsenligt suicidpreventivt arbete genom ett ökat lärande i berörda verksamheter samt ett stärkt samarbete mellan samhällsaktörer på lokal, regional och nationell nivå.

Uppdraget ska redovisas senast den 1 oktober 2024\.

Beslutet bygger på en överenskommelse mellan Sverigedemokraterna, Moderaterna, Kristdemokraterna och Liberalerna.
