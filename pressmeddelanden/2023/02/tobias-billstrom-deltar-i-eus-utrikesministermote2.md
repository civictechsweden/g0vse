# Tobias Billström deltar i EU:s utrikesministermöte

– Ukraina hör hemma i den europeiska familjen. EU kommer fortsätta att stödja Ukraina och sätta press på Ryssland, säger utrikesminister Tobias Billström.

På dagordningen för EU:s råd för utrikes frågor (FAC) står Rysslands aggression mot Ukraina, situationen i Afghanistan, klimat\- och energidiplomati samt aktuella frågor. Utrikesministrarna väntas fatta beslut om ytterligare sanktioner mot Iran och diskutera nästa paket av sanktioner mot Ryssland.

– EU ökar nu trycket på Iran genom ett femte sanktionspaket. Irans folk har rätt att göra sina röster hörda. Det är oacceptabelt att tusentals fredliga demonstranter fortfarande sitter i iranska fängelser, säger utrikesminister Tobias Billström.

Moldaviens utrikesminister Nicu Popescu har bjudits in till en informell lunch i anslutning till mötet. Vidare väntas utrikesministrarna fatta beslut om att inleda en ny civil övervakningsinsats i Armenien.
