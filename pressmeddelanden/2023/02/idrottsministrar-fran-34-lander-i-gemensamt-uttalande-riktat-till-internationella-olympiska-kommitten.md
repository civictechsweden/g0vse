# Idrottsministrar från 34 länder i gemensamt uttalande riktat till Internationella olympiska kommittén

– Det är anmärkningsvärt att IOK överväger att tillåta ryska och belarusiska idrottare att delta i de kommande olympiska spelen eftersom detta bidrar till att normalisera Rysslands aggressionskrig. Under hela den här perioden har den svenska idrottsrörelsen agerat tydligt i frågan vilket är mycket bra. Att nu också många länders regeringar går samman och markerar mot IOK:s öppning är en tydlig signal som jag förutsätter att IOK lyssnar på, säger socialminister Jakob Forssmed som ansvarar för idrottsfrågor.

Den 10 februari träffades idrottsministrar på Storbritanniens initiativ i ett möte där även Ukrainas president Volodymyr Zelenskyj talade. Detta föranleddes av att Internationella olympiska kommittén överväger att låta ryska och belarusiska idrottare delta i nästa olympiska spel, under neutral flagg och utan nationalsång. Mötet var enigt om att fördöma Rysslands och Belarus krigsföring mot Ukraina.

IOK:s exekutivkommitté förväntas inom kort ta ställning till om idrottare och ledare från Ryssland och Belarus ska få delta eller inte vid OS i Paris 2024 och i så fall under neutral flagg. IOK har uttalat att inget slutgiltigt beslut har fattats i frågan. Nu gör idrottsministrarna ett gemensamt uttalande (se länk nedan) där de tydligt framhåller bland annat att det inte är rätt tidpunkt för att tillåta att ryska och belarusiska idrottsmän och ledare får delta i internationella tävlingar samt att de uppmanar IOK att inte tillåta det att hända.

[Gemensamt uttalande från idrottsministrarna](https://www.gov.uk/government/publications/statement-on-russias-war-on-ukraine-and-international-sport "Gemensamt uttalande från idrottsministrarna")
