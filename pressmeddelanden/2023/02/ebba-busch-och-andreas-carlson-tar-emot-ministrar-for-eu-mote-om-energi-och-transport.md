# Ebba Busch och Andreas Carlson tar emot ministrar för EU-möte om energi och transport

– Europa står mitt i en energikris, med stora utmaningar när det gäller energiförsörjning och energipriser. Vi måste nu blicka framåt mot nästa och kommande vintrar, och se hur vi ska utveckla vår gemensamma energimarknad. Det är också avgörande för att nå klimatmålen, säger energi\- och näringsminister Ebba Busch.

– Den gröna omställningen skapar stora möjligheter för ett konkurrenskraftigt transportsystem, och genomförandet av det så kallade Fit for 55\-paketet kommer ha stor betydelse. Jag ser fram emot att höra mer om medlemsstaternas planer och erfarenheter i den här processen, säger infrastruktur\- och bostadsminister Andreas Carlson.

Under mötets första dag kommer energiministrarna att diskutera energimarknaden och energiförsörjningen, med fokus på förberedelser för nästa vinter och tiden efter det. Transportministrarna ska diskutera framtida transportpolitik för ett konkurrenskraftigt och klimatsmart Europa. På eftermiddagen hålls en gemensam session om energi\-och transportpolitik för transportsektorn efter 2030\. På måndagskvällen kommer det även att hållas en pressträff klockan 18\.00\.

Mötets andra dag innehåller diskussioner om framtidens energipolitik för industriell konkurrenskraft i alla medlemsländer, samt förberedelser inför implementeringen av EU:s klimatpaket Fit for 55\. Under tisdagen kommer det även att ske ett studiebesök med provkörning av eldrivna tunga lastbilar och andra elfordon.
