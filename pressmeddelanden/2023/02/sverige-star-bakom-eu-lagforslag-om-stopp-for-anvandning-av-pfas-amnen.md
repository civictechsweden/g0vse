# Sverige står bakom EU-lagförslag om stopp för användning av PFAS-ämnen

Högfluorerade ämnen, så kallade PFAS\-ämnen är en grupp industriellt framställda ämnen som används brett i samhället. PFAS är mycket svårnedbrytbara och kan ha skadliga effekter på både människors hälsa och miljön.

­­ – PFAS är några av vår tids mest problematiska ämnen, och dessa giftiga ämnen sprids tyvärr till människor, djur och övrig natur. Därför tycker jag att det är väldigt positivt att vi nu tar ett steg närmare ett beslut om en EU\-harmoniserad begränsning av PFAS, för att skydda människors hälsa och miljön, säger klimat\- och miljöminister Romina Pourmokhtari.

Det finns nu över 10 000 PFAS\-ämnen identifierade. Många av dem är fett\-, smuts\-, och vattenavvisande och används i en mängd konsument\- och industriprodukter som till exempel i impregneringssprayer, skidvalla, pappersförpackningar och brandskum.

Användningen av några PFAS\-ämnen har sedan flera år begränsats. Vid årsskiftet infördes nya gränser inom EU för hur höga nivåer det får finnas av vissa PFAS\-ämnen i dricksvatten och livsmedel. De begränsningar som har gjorts hittills är dock inte tillräckliga, eftersom PFAS sprids till människor och miljö från många olika källor. Därför har Kemikalieinspektionen tillsammans med fyra andra medlemsländer lämnat ett förslag till EU för att hindra PFAS från att över huvud taget komma ut på den europeiska marknaden. Förslaget är att förbjuda all användning inom EU som inte är nödvändig för samhället.

Den Europeiska kemikaliemyndigheten, Echa, publicerar idag det detaljerade förslaget som är ett av de mest omfattande i EU:s historia.

Echas vetenskapliga kommittéer ska utvärdera begränsningsförslaget. När detta är klart skickas det till EU\-kommissionen, som tillsammans med EU:s medlemsländer beslutar om en eventuell begränsning.

Kemikalieinspektionen beräknar att begränsningsförslaget kan träda i kraft tidigast 2025\.
