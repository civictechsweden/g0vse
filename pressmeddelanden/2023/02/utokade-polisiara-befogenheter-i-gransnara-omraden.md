# Utökade polisiära befogenheter i gränsnära områden

Sverige har problem med både olovlig vistelse och gränsöverskridande brottslighet. Eftersom behovet av att vidta åtgärder mot problemen är särskilt starkt vid gränsen, föreslår regeringen utökade befogenheter som ska gälla vid vissa flygplatser, hamnar och järnvägsstationer, vid broar till andra länder och vid gränsövergångsställen på allmänna vägar.

[Lagrådsremiss: Utökade polisiära befogenheter i gränsnära områden](/rattsliga-dokument/lagradsremiss/2023/02/utokade-polisiara-befogenheter-i-gransnara-omraden/)

– Polisen behöver utökade befogenheter vid gränsen för att med större kraft komma åt både gränsöverskridande brottslighet och olovlig vistelse i Sverige. Därför beslutade regeringen idag om en lagrådsremiss som möjliggör detta, säger justitieminister Gunnar Strömmer.

Genom befogenheterna får Polisen utökade möjligheter att göra inre utlänningskontroller, det vill säga att kontrollera utlänningars rätt att vara i landet, och att ingripa mot till exempel smuggling eller utförsel av stöldgods. Genom befogenheterna får också både polisen och tullen bättre möjligheter att bedriva kamerabevakning med teknik för automatisk igenkänning av registreringsnummer i gränsnära områden.

Ändringarna föreslås träda i kraft den 1 augusti 2023\.

Förslaget bygger på en överenskommelse mellan Sverigedemokraterna, Moderaterna, Kristdemokraterna och Liberalerna.
