# Ansökningarna om havsvindkraftsparkerna Södra Victoria och Poseidon går vidare till länsstyrelserna för beredning

– Sverige behöver all fossilfri el vi kan få för att framför allt industrin och transportsektorn ska klara klimatomställningen. Därför är jag glad över att kunna gå vidare i beredningen av ytterligare två havsvindparker i Sveriges ekonomiska zon. Det är spännande att en av ansökningarna avser flytande fundament. Teknikutvecklingen går framåt \- det hade inte varit möjligt bara för något år sedan, säger klimat\- och miljöminister Romina Pourmokhtari.

Havsvindparkerna Poseidon och Södra Victoria ska tillsammans kunna producera ca 12\-14 TWh el per år. Det motsvarar ungefär 8\-11 % av Sveriges totala elanvändning i nuläget. Poseidon, som ska placeras i Skagerak, avser upp till 95 vindkraftverk som förankras med flytande fundament. Södra Victoria omfattar upp till 100 stycken knappt 300 meter höga vindkraftverk i sydöstra Östersjön.

Regeringen ger nu länsstyrelserna i Västra Götaland och Kalmar i uppdrag att bereda ärendena. De ska senast den 15 januari 2024 återkomma till regeringen med ett förslag till beslut.
