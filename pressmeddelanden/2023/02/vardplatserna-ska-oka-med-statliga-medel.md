# Vårdplatserna ska öka med statliga medel

– Svensk hälso\- och sjukvård har stora utmaningar med bland annat vårdplatsbrist som äventyrar patientsäkerheten och leder till en ohållbar arbetsmiljö för vårdens medarbetare.  Dålig arbetsmiljö som leder till bristande kompetensförsörjning är en viktig bidragande orsak till vårdplatsbristen. Vi måste säkerställa sjukvårdens kompetensförsörjning och lösa de problem vi har med bristande tillgänglighet. Lägstanivån är för låg inom akutsjukvården. Vårdplatserna behöver bli fler, både till vardags men även i händelse av höjd beredskap, säger sjukvårdsminister Acko Ankarberg Johansson.

### Närmare två miljarder till regionerna för fler disponibla vårdplatser

Regeringen avsätter närmare två miljarder kronor till regionerna för att stimulera en ökning av antalet disponibla vårdplatser.

750 000 000 kronor fördelas baserat på befolkningsmängd till de regioner som uppfyller det grundläggande kravet att rapportera in vårdplatsdata till Socialstyrelsen. 1 240 000 000 kronor fördelas baserat på regionernas prestationer kopplat till att minska överbeläggningar och utlokaliseringar.

Socialstyrelsen ska senast den 31 oktober 2023 lämna förslag på hur den prestationsbaserade modellen kan utvecklas för 2024 och 2025 i syfte att utgöra ett effektivt och ändamålsenligt ekonomiskt incitament för regionerna att tillsammans med kommunerna arbeta för att öka antalet disponibla vårdplatser.

För det uppdraget får Socialstyrelsen under 2023 använda 3 200 000 kronor.

### Tydlig nationell inriktning för utvecklingen av antal vårdplatser

Socialstyrelsen får även i uppdrag att ta fram förslag till en nationell plan för att minska bristen på disponibla vårdplatser. Planen ska ange en tydlig inriktning för den nationella utvecklingen av antalet disponibla vårdplatser. Den ska också utgöra ett stöd för ett mer strategiskt och systematiskt arbete i regionerna för att minska antalet överbeläggningar och utlokaliseringar samt vårdskador.

Inom ramen för uppdraget ska Socialstyrelsen göra en nationell kartläggning av behovet nu och framgent samt ta hänsyn till faktorer så som omställningen till god och nära vård, demografisk utveckling och möjligheten att förändra arbetssätt.

Av planen ska det framgå vilka insatser som behövs på såväl statlig som regional och kommunal nivå. Insatserna ska bidra till att vårdens medarbetare kan ägna mer tid åt patientnära arbete och mindre tid åt administration som inte är värdeskapande.

Socialstyrelsen ska senast den 31 oktober 2023 lämna en delredovisning och senast den 31 maj 2024 lämna en slutredovisning av uppdraget till Socialdepartementet. För uppdraget får Socialstyrelsen under 2023 använda högst 4 000 000 kronor.

Besluten bygger på en överenskommelse mellan Sverigedemokraterna, Moderaterna, Kristdemokraterna och Liberalerna.
