# Sverige ger ytterligare 33 miljoner kronor i akuthjälp till jordbävningsdrabbade i Turkiet och Syrien

– Att kunna tillgodose de jordbävningsdrabbades grundläggande behov är högsta prioritet. Att Sverige genom Sida nu snabbt kan rikta ett flexibelt stöd till humanitära organisationer som jobbar i Turkiet och Syrien är därför mycket bra och i linje med regeringens prioriteringar, säger bistånds- och utrikeshandelsminister Johan Forssell.

De organisationer som får 33 miljoner kronor i humanitärt bistånd är Norska flyktinghjälpen (NRC), Action Against Hunger (AAH), Rädda Barnen och Oxfam. Till dessa organisationer delas sex nya stöd ut via Sidas snabbinsatsmekanism.

Akuthjälpen är inriktad på att tillgodose grundläggande behov av tex. vinterkläder, vatten och psykosocialt stöd till barn. Hjälpen ges bland annat genom kontantstöd till hushåll för att kunna köpa till exempel mat och ordna tak över huvudet. Akutstöd ges även i form av hygienartiklar, hälsotjänster och mediciner såväl som portabla toaletter, koleraförebyggande hjälp och reparation av skadad vattenförsörjning.
