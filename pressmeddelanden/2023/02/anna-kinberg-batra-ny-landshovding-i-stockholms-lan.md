# Anna Kinberg Batra ny landshövding i Stockholms län

Anna Kinberg Batras förordnande som landshövding och chef för Länsstyrelsen i Stockholms län gäller från och med den 1 mars 2023 till och med den 28 februari 2029\.

– Anna Kinberg Batra är en person med erfarenhet från såväl stat som region och kommun. Annas erfarenheter från politik och näringsliv kommer att vara en tillgång för invånarna i Stockholms län. Jag är glad att Anna Kinberg Batra har tackat ja till uppdraget, säger civilminister Erik Slottner.

Anna Kinberg Batra är född 1970 och är utbildad civilekonom. Hon var under åren 2001–2002 och 2006–2018 riksdagsledamot. Mellan 2015–2017 var hon partiledare för Moderaterna. Sedan 2018 har hon haft flera styrelseuppdrag. Sedan 2020 är hon även särskild utredare i Betalningsutredningen, som har i uppdrag att se över statens roll på betalningsmarknaden.

På måndag presenteras Örebro läns nya landshövding vid en pressträff, på plats i Örebro.
