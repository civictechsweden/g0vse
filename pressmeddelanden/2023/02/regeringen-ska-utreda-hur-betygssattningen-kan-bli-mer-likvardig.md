# Regeringen ska utreda hur betygssättningen kan bli mer likvärdig

En övergripande slutsats i Riksrevisionens rapport är att ändringen i skollagen från 2018 om att resultat på nationella prov särskilt ska beaktas vid betygssättning, hittills haft liten påverkan på likvärdigheten i betygssättning. Riksrevisionen menar att lagstiftningen är allt för vag för att uppnå en likvärdig betygssättning och rekommenderar bland annat regeringen att utreda hur betygssättningen kan bli mer likvärdig.

– Det finns många indikationer på att betygssättningen i svensk skola brister i likvärdighet. Om betygen inte rättvisande speglar elevers kunskaper kan det leda till negativa konsekvenser både för individ och samhälle. Det är därför viktigt att åtgärda de brister i systemet som synliggörs. Därför avser regeringen att utreda hur betygssättningen kan bli mer likvärdig, i enlighet med Riksrevisionens rekommendation, säger skolminister Lotta Edholm.

Riksrevisionen understryker vikten av att de nationella proven digitaliseras och rättas centralt. Regeringen instämmer med detta. I januari i år fick Skolverket i uppdrag att förbereda införandet av central rättning. I en tidigare delredovisning har Skolverket föreslagit att central rättning kan införas 2027 för gymnasieskolan och 2029 för årskurs 9. Myndigheten ska nu analysera hur införandet kan påskyndas.
