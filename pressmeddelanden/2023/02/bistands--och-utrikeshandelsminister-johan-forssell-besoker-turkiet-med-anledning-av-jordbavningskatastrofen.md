# Bistånds- och utrikeshandelsminister Johan Forssell besöker Turkiet med anledning av jordbävningskatastrofen

– Sverige står i solidaritet med de människor som drabbats av jordbävningarna i Turkiet. Jag ser fram emot samtalen med de turkiska motparterna för att själv få skaffa mig en bild av behoven och hjälpinsatserna. Sverige har redan levererat insatser för att bistå i det akuta skedet och vi fortsätter finnas vid Turkiets sida i det mödosamma arbetet som återstår, säger bistånds- och utrikeshandelsminister Johan Forssell.

I samtalen kommer de turkiska humanitära behoven att diskuteras liksom hur EU kan stötta Turkiet på sikt. Sverige, som ordförande för EU:s ministerråd, har tillsammans med EU-kommissionen tagit initiativ till en givarkonferens i mars till stöd för de jordbävningsdrabbade i Turkiet och Syrien. Planeringen av konferensen sker i dialog med Turkiet.

– Från svensk sida är det självklart att använda vårt EU-ordförandeskap för att driva på för ett starkt och brett internationellt stöd till de människor och samhällen som drabbats av jordbävningarna. Sverige är en ledande biståndsgivare och vi har stor erfarenhet att samla världssamfundet för stöd till krissituationer. Det finns också starka kopplingar mellan Turkiet och Sverige. Många människor i Sverige är djupt berörda och påverkade av händelserna i Turkiet. Därför var det för regeringen en självklarhet att ta initiativ till denna konferens, säger bistånds- och utrikeshandelsminister Johan Forssell.
