# Regeringen allokerar ytterligare ett omfattande stöd om 520 miljoner till Ukraina

Stödet finansieras via befintlig ram i biståndsbudgeten och uppgår till 520 miljoner kronor. De är fördelade på 220 miljoner för humanitära insatser och 300 miljoner till en för Ukraina särskilt upprättad energifond.

– Sveriges stöd till Ukraina är resolut och gör direkt skillnad på både kort och lång sikt. Med det stöd vi aviserar idag underlättas vardagen för människor i en mycket svår situation, samtidigt som vi ger Ukraina möjlighet att avhjälpa de stora behov som finns på energiområdet, säger bistånds- och utrikeshandelsminister Johan Forssell.

Det humanitära stödet går till det mest kritiska såsom mediciner, mat och andra förnödenheter. Det omfattar även visst kontantstöd så att mottagaren själv kan avgöra vilket behov som är mest akut att åtgärda. Stödet fördelas över sju partnerorganisationer: ICRC (Internationella röda korskommittén) 60 miljoner kronor, FN:s humanitära landfond 30 miljoner kronor, NRC (Norwegian Refugee Council) 25 miljoner kronor, Rädda Barnen 30 miljoner kronor, WFP (World Food Programme) 35 miljoner kronor, UNHCR 20 miljoner kronor och IRC (International Rescue committe) 20 miljoner kronor.

Behoven på energiområdet i Ukraina är mycket stora och Sveriges stöd kommer att göra direkt skillnad för investeringar och reparationer av landets energiinfrastruktur.

Det svenska stödet om 300 miljoner kronor går till Ukraine Energy Support Fund, som upprättades på initiativ av EU:s energikommissionär Kadri Simson under våren 2022. Fonden kompletterar andra insatser för energisektorn i Ukraina genom att tillhandahålla kapital till de energibolag som inte kan skaffa ekonomiska medel för att betala för sina mest nödvändiga upphandlingar.
