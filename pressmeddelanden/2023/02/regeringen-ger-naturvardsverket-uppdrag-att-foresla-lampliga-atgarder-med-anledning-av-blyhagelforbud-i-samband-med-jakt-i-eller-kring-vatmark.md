# Regeringen ger Naturvårdsverket uppdrag att föreslå lämpliga åtgärder med anledning av blyhagelförbud i samband med jakt i eller kring våtmark

– Användningen av blyhagel i våtmarker innebär en risk för att sjöfågel får i sig bly och även att djur och människor som äter fåglarna blir förgiftade. Sverige har ju därför länge haft ett förbud mot att använda blyhagel i våtmarker. Det ligger även i linje med den svenska jakttraditionen, där man värnar naturen och ser jakten som ett givet inslag. Många jägare och sportskyttar känner emellertid oro över det nya EU-förbudet, vilket regeringen har full förståelse för. I syfte att minimera de negativa effekterna av förbudet har vi idag tagit beslut om ett uppdrag till Naturvårdsverket för att underlätta den fortsatta jakten i dessa miljöer, säger klimat- och miljöminister Romina Pourmokhtari.

Uppdraget innehåller flera delar, dels att analysera möjligheten att tillgängliggöra öppna data till den som jagar i Sverige angående var det kan finnas våtmarker enligt det nya förbudet, dels  kartlägga de hittillsvarande erfarenheterna i jämförbara länder av övergång till blyfri ammunition och de eventuella åtgärder som vidtagits för att underlätta övergången.

I uppdraget ingår även att föreslå andra lämpliga åtgärder, t.ex. utifrån erfarenheter från andra länder, för att underlätta för svenska jägare att övergå till blyfri ammunition, t.ex. provtryckning av äldre vapen.

–Det ska vara lätt att göra rätt. Vi beklagar att den föregående regeringen inte agerade tidigare för att förenkla övergången till den nya förordningen när beslutet fattades. Vi har lagt vårt fokus sen vi tillträdde på att få till det praktiska genomförandet och ha det på plats så snart som det är möjligt, säger landsbygdsminister Peter Kullgren.

Naturvårdsverket ska redovisa den första delen av uppdraget, som handlar om att tillgängliggöra öppna data, senast den 15 juni 2023.

Naturvårdsverket ska slutredovisa uppdraget senast den 31 oktober 2023.
