# Stärkt motståndskraft på fondmarknaden och rättvis behandling av fondandelsägare

I propositionen föreslår regeringen en reglering av swing pricing för att fondförvaltare ska få bättre möjligheter att hantera risken att inte kunna lösa in fondandelar när andelsägarna begär det. Förslagen ska även motverka att de kvarvarande och befintliga fondandels­ägarna påverkas negativt av de transaktions­kostnader som uppstår när fondandelar köps eller säljs.

\- Nu ser vi till att värdepappersmarknaden blir mindre känslig för störningar samtidigt som fondandelsägare får en mer rättvis behandling. Det är en viktig del i regeringens arbete för att motverka likviditetsrisker på finansmarknaden och värna den finansiella stabiliteten, säger finansmarknadsminister Niklas Wykman.

Lagändringarna föreslås träda i kraft den 1 juli 2023\. I dagsläget saknas en reglering av swing pricing som används för svenska fonder.
