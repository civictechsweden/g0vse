# 50 miljoner kronor för att motverka ofrivillig ensamhet bland äldre

– Ofrivillig ensamhet drabbar många människor, inte minst äldre. Det påverkar både den psykiska och fysiska hälsan mycket negativt. Även om det i kommunerna finns aktiviteter tillgängliga kan det finnas olika hinder som gör att man tycker att det är svårt att delta. Därför är det viktigt att underlätta för äldre personer att delta i sociala och hälsofrämjande aktiviteter, säger äldre- och socialförsäkringsminister Anna Tenje.

Ensamhet påverkar den psykiska och fysiska hälsan samt livskvaliteten negativt. Ofrivillig ensamhet skapar också ett större behov av hälso- och sjukvård och omsorg och kan bidra till hälsoproblem, bland annat i form av psykisk ohälsa och förtida död.

De projekt som får stöd ska underlätta för äldre att träffa andra med liknande intressen.  Det kan vara t.ex. gruppaktiviteter som bygger på deltagarnas aktiva deltagande, rekreationsaktiviteter och aktiviteter som involverar olika former av teknologi eller kulturella aktiviteter.

Kommunerna kan underlätta deltagande på flera olika sätt, till exempel genom att erbjuda transport eller ledsagning i samband med en aktivitet. Kommuner och det civila samhället ska också samverka i projekten för att skapa god kontinuitet.
