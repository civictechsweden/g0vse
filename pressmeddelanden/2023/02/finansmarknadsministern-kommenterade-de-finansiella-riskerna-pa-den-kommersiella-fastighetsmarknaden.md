# Finansmarknadsministern kommenterade de finansiella riskerna på den kommersiella fastighetsmarknaden

Sårbarheter i form av höga skulder har byggts upp i ekonomin till följd av en lång period med låga räntor. Detta gäller inte minst för många kommersiella fastighetsföretag vars stora skulder gör dem räntekänsliga.

– Högre räntor är nu ett faktum som den här sektorn har att hantera. Det är viktigt att den anpassningen fortsätter under ordnade former. En markant sämre utveckling i ekonomin skulle riskera att slå mot intjäningen för fastighetsbolagen och förvärra problemen. Här behöver vi vara fortsatt vaksamma, säger finansmarknadsminister Niklas Wykman.

Historiskt har den kommersiella fastighetssektorn ofta haft en betydande roll vid finansiella kriser då det finansiella systemet har stora exponeringar mot sektorn. Samtidigt har det under en tid funnits en trend där marknadsfinansiering blivit en allt viktigare finansieringskälla för fastighetsbolagen.

Under 2022 skedde dock en viss återgång till bankfinansiering då finansieringskostnaderna på obligationsmarknaden steg betydligt för flera av fastighetsbolagen.
