# EU beslutar om förstärkta sanktioner mot Ryssland

– De nya sanktionerna slår hårt mot Rysslands möjligheter att finansiera sitt hänsynslösa anfallskrig. Genom att försvåra exporten av petroleumprodukter minskar den ryska krigskassan, säger statsminister Ulf Kristersson.

– Försvaret av Ukraina är vår tids viktigaste uppgift. Som ordförandeland i EU driver Sverige på för en stark och enig EU\-linje för att motverka den ryska aggressionen och för att Ukraina ska vinna kriget, fortsätter statsminister Ulf Kristersson.

EU har tidigare beslutat om importförbud till EU av rysk råolja och ryska petroleumprodukter. Dagens beslut gör det möjligt för europeiska operatörer att transportera och bistå med andra tjänster rörande export av petroleumprodukter från Ryssland till tredjeländer, förutsatt att priset tangerar eller ligger under taket.

Importförbudet och pristaket träder i kraft den 5 februari.
