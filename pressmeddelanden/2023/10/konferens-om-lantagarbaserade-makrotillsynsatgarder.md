# Konferens om låntagarbaserade makrotillsynsåtgärder

Bolånetak och amorteringskrav är två exempel på låntagarbaserade åtgärder. Konferensen syftar till att ta del av erfarenheter från andra länder och skapa en djupare förståelse för den här typen av verktyg. En viktig fråga är hur låntagarbaserade åtgärder kan utformas för att minska riskerna med hushållens skuldsättning.

– Makrotillsyn är fortfarande ett relativt nytt område som är under utveckling och förändring. Vid en internationell utblick kan vi konstatera att länder har vidtagit olika åtgärder. Det är viktigt att samla experter med olika erfarenheter som sammantaget kan bidra till en djupare förståelse på området, säger finansmarknadsminister Niklas Wykman.

På konferensen deltar experter från Danmark, Irland, Nederländerna, Norge, USA och Internationella valutafonden (IMF). Diskussionen kommer att fokusera på erfarenheter och effekter av låntagarbaserade makrotillsynsåtgärder i olika länder.
