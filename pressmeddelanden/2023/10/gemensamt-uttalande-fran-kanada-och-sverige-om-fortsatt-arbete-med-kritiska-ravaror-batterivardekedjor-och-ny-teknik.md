# Gemensamt uttalande från Kanada och Sverige om fortsatt arbete med kritiska råvaror, batterivärdekedjor och ny teknik

François-Philippe Champagne, Kanadas minister för innovation, forskning och näringsliv, och Ebba Busch, Sveriges energi- och näringsminister samt vice statsminister, har gjort följande uttalande:

I samband med att Ebba Busch besökte Kanada och deltog på de svensk-kanadensiska innovationsdagarna i Quebec tillsammans med François-Philippe Champagne åtog sig båda ministrarna att samarbeta och dra nytta av våra strategiska tillgångar – kritiska mineraler, ren energi och kompetens – för att vara ledande i en grön, digital framtid, främja ekonomisk utveckling och välbetalda arbetstillfällen samt uppnå våra högt satta klimatmål.

Våra länder har industrier som kompletterar varandra och kunskapscentrum med ledande innovativa företag. Vi har kommit överens om att vidareutveckla våra länders bilaterala samarbete för att främja innovation, forskning och införande av renare teknik, bland annat små modulära reaktorer (SMR:er) med tillhörande leveranskedjor. Vi ser fram emot fler företagssamarbeten och möjligheter att främja framväxten av starka ekosystem med innovativa företag från våra båda länder.

Att stärka vårt samarbete är viktigare än någonsin med tanke på de globala utmaningar vi står inför i dag. Det geopolitiska och geoekonomiska läget i spåren av Rysslands oprovocerade och oförsvarliga krig mot Ukraina och klimatförändringarnas allt större konsekvenser har förändrat det globala energilandskapet i grunden. Det har också påskyndat behovet av att samverka med likasinnade och betrodda partner. Sverige och Kanada är fast beslutna att fördjupa och bredda vårt bilaterala arbete för att möta dessa utmaningar, både i dag och i framtiden.

Som föregångsländer inom miljövänligare stålproduktion, kritiska råvaror, elfordonsbatterier och kärnteknik som SMR:er har vi ett ansvar för att uppmuntra världens länder att införa avancerad teknik som kommer att hjälpa oss att bygga upp en stabil och ren framtid.

Handeln och investeringarna mellan våra länder ökar nu snabbt. Bara under det senaste året har flera svenska företag gjort betydande åtaganden om att göra mer i Kanada. Ericsson har presenterat en satsning värd 470 miljoner kanadensiska dollar i samarbete med Kanadas regering, och Northvolt går ihop med kanadensiska företag och pensionsfonder för att ta fram världens grönaste elfordonsbatterier i Kanada. Ett annat exempel är Centre for Commercialization of Regenerative Medicine (CCRM), med säte i Toronto, som nyligen inrättade sin nordiska nod i Sverige.

Tillsammans har vi föresatt oss att undersöka hur vi kan samarbeta närmare för att ytterligare diversifiera våra respektive ekonomier och stärka deras resiliens, och på så sätt minimera beroenden som kan undergräva vårt självbestämmande.

Vi bekräftar vårt engagemang för vidare samverkan med andra likasinnade stater runtom i världen för att påskynda utvecklingen och införandet av innovativ teknik som kommer att skapa jobb och tillväxt och hjälpa oss att nå vårt gemensamma mål om en blomstrande fossilfri framtid.

Publicerad på engelska den 5 oktober 2023: [länk till government.se](https://www.government.se/statements/2023/10/joint-statement-by-canada-and-sweden-on-sustained-engagement-on-critical-raw-materials-battery-value-chains-and-emerging-technologies/ "Government.se")
