# Utökade möjligheter att använda vissa förvaringsrum i polisarrester och häkten

I förordningen om utformning av häkten och polisarrester finns krav på hur förvaringsrum i häkten och arrester ska vara utformade och utrustade. Polismyndigheten och Kriminalvården har framfört att det finns behov av att kunna använda vissa förvaringsrum i större utsträckning än vad regelverket medger i dag.

Det gäller i huvudsak vid stora demonstrationer som förväntas leda till omfattande ordningsstörningar och i samband med större arrangemang som sker på platser där befintliga arrestlokaler saknas eller är otillräckliga, men också med anledning av den rådande platsbristen.

– Utbyggnaden av Kriminalvården påbörjades alldeles för sent. Med det som bakgrund och den stora omläggning som regeringen gör av rättspolitiken kommer Kriminalvården behöva expandera kraftigt. Det är ett arbete som pågår i hög takt, men vi behöver också göra vad vi kan för att underlätta för Kriminalvården även på kort sikt. Detta beslut är en del i detta, och ska på ett ändamålsenligt sätt bidra till en mer effektiv användning av myndigheternas lokaler, säger justitieminister Gunnar Strömmer.

Ändringarna som beslutats innebär

* att det i tillfälliga polisarrester ska vara möjligt att, i vissa fall, använda förvaringsrum som avviker från rådande storlekskrav för golvyta, kubikinnehåll och rumshöjd i viss mån och, om det finns särskilda skäl, även från vissa utformnings- och utrustningskrav, och
* att det i häkten och polisarrester ska vara möjligt att använda väntrum som avviker från rådande krav på storlek, utformning och utrustning när en person anländer till eller ska lämna ett häkte eller en polisarrest. Placering i väntrum ska bara ske under mycket kort tid.

Ändringarna träder i kraft den 1 november 2023.
