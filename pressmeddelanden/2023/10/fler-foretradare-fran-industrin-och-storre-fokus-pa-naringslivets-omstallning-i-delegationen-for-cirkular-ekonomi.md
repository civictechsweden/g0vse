# Fler företrädare från industrin och större fokus på näringslivets omställning i Delegationen för cirkulär ekonomi

Delegationen är ett rådgivande organ till regeringen som ska bidra till näringslivets omställning till en cirkulär ekonomi. Detta har en stor potential att minska resursanvändningen och därmed begränsa svenska folkets klimat- och miljöpåverkan.

Totalt består Delegationen av en ordförande, vice ordförande och tio ledamöter som representerar olika branscher som har koppling till cirkulär ekonomi, exempelvis akademin, bebyggelse, hållbarhetsfrågor, återvinning, avfallshantering och industri. Syftet är att ledamöterna, med sin breda kompetens, ska bidra till att näringslivet leder omställningen framåt.

Ny vice ordförande blir Mattias Philipsson, VD på Svensk Plaståtervinning. Dessa ledamöter tillträder också i Delegationen:
- Fredrika Klarén, hållbarhetschef på Polestar
- Marcus Hedblom, VD och koncernchef på Ovako
- Kerstin Lindvall, hållbarhetsdirektör på ICA Gruppen
- Johanna Ljunggren, hållbarhetschef på Kinnarps
- Magnus Uvhagen, VD Ragnsells Recycling
- Lisa Wahlström, hållbarhetsdirektör på Coca Cola Europacific Partners.

Ordförande för Delegationen är Tomas Kåberger, professor vid Chalmers tekniska högskola. Delegationen består sedan tidigare av ledamöterna: Caroline Andermatt, VD för Myrorna, Mattias Lindahl, professor vid Linköpings Universitet, Anna Graaf, hållbarhetschef på White Arkitekter och Tony Clark, VD för Avfall Sverige.
