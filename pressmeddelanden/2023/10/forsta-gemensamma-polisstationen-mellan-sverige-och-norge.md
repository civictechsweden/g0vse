# Första gemensamma polisstationen mellan Sverige och Norge

– Regeringen har i dag fattat beslut om att Polismyndigheten ska få ingå ett 20-årigt hyresavtal. Beslutet möjliggör en gemensam polisstation för svensk och norsk polis på gränsen mellan Sverige och Norge. Detta blir en central del i vårt nära samarbete med Norge för att bland annat trycka tillbaka den gränsöverskridande brottsligheten, säger justitieminister Gunnar Strömmer.

Den svenska Polismyndigheten och norsk polis har under en längre tid samarbetat kring planerna på en gemensam polisstation vid gränsen mellan Sverige och Norge. Den gemensamma polisstationen placeras på ett strategiskt läge mellan Oslo, Karlstad och Stockholm. I området sker omfattande handel och transporter över landgränsen både på väg och järnväg, samt såväl arbetspendling som gränshandel.

Stationen ska byggas på riksgränsen vid Morokulien, på gränsen mellan Eda kommun i Sverige och Eidskog kommun i Norge. En gemensam polisstation är av stor nationell, regional och lokal betydelse för båda länderna.

Beslutet innebär att ansvariga nu kan sätta spaden i marken och påbörja bygget av polisstationen. Förhoppningen är att polisstationen ska vara klar i början av 2025. Det finns i dag ingen liknande polisstation i Sverige, detta är därför den första.
