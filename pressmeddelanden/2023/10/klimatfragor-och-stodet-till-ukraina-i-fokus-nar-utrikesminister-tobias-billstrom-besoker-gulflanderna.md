# Klimatfrågor och stödet till Ukraina i fokus när utrikesminister Tobias Billström besöker Gulfländerna

På agendan för mötet står en övergripande diskussion om ökat strategiskt samarbete mellan EU och GCC inom regional fred och säkerhet samt inom humanitära frågor. Därutöver lyfts ett förstärkt ekonomiskt utbyte samt klimatfrågorna, där Gulfländernas gröna omställning är en central del av den globala klimatagendan.

– Gulfregionen är av strategisk betydelse för EU. Jag välkomnar de steg som nu tas för att öka samarbetet mellan EU och GCC ytterligare rörande exempelvis regional säkerhet, stärkt samarbete för att rädda liv och lindra nöd i humanitära kriser, och gemensamma ansträngningar inför COP28 i Dubai senare i år.  Att EU breddar sina relationer med Gulfregionen är positivt för den globala klimatagendan. EU är en ledande aktör globalt i att främja avkarbonisering och driva på den gröna omställningen, och detta har flera av mina motparter i Gulfen uttryckt uppskattning och intresse för, säger utrikesminister Tobias Billström.

En annan central fråga på mötesagendan är det internationella stödet för Ukraina.

– Det är viktigt att länderna i Gulfregionen, såväl som alla andra länder, står upp för folkrätten och Ukrainas rätt att försvara sig mot Rysslands fullskaliga invasion. Detta innefattar de initiativ som tas för att stödja Ukraina och fördöma Rysslands agerande i multilaterala fora. Gulfländerna är också stora humanitära givare, och det är angeläget att de även fortsatt riktar stöd till Ukraina.

I samband med utrikesministermötet mellan EU och GCC, som är det 27:e i ordningen, besöker utrikesministern även Saudiarabien för bilaterala möten. Saudiarabien är Sveriges största exportmarknad i Mellanöstern och en viktig dialogpartner i regionala och internationella frågor.
