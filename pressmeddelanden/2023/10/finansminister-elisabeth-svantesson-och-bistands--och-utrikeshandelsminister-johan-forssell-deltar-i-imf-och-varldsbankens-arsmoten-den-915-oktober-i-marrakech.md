# Finansminister Elisabeth Svantesson och bistånds- och utrikeshandelsminister Johan Forssell deltar i IMF och Världsbankens årsmöten den 9–15 oktober i Marrakech

Årsmötena väntas bland annat fokusera på det osäkra ekonomiska läget, institutionernas stöd till länder, Världsbankens pågående reformprocess och IMF:s resurser. Diskussionerna kommer fortsatt att präglas av Rysslands krig mot Ukraina och dess ekonomiska konsekvenser.

Finansminister Elisabeth Svantesson leder den svenska delegationen tillsammans med bistånds- och utrikeshandelsminister Johan Forssell. Finansministern kommer bland annat att delta på Världsbankens rundabordssamtal om Ukraina och bistånds- och utrikeshandelsministern kommer bland annat att stå värd för en middag med näringslivsrepresentanter för att diskutera hur privat sektor och privata investerare kan bidra mer i Världsbankens arbete.

Ministrarna kommer även träffa företrädare för IMF och Världsbanksgruppen och föra samtal om bland annat vikten av att stödja Ukraina, samtidigt som institutionerna fortsatt ska fokusera på de utmaningar som världens länder står inför. Det handlar dels om mer kortsiktiga utmaningar, som inflationsbekämpning, dels om långsiktiga utmaningar som att främja hållbar och inkluderande ekonomisk utveckling och motverka och hantera klimatförändringar.

– När jag reser till Marrakech för att delta i IMF och Världsbankens årsmöte går mina tankar såklart först och främst till de som har mist sina liv eller anhöriga i den tragiska jordbävningen i september. Årsmötena är viktiga eftersom de utgör ett av de få forum där beslutsfattare från alla världens länder kan träffas och samtala om de ekonomiska utmaningar vi står inför och där IMF och Världsbanken har en viktig roll att stödja sina medlemsländer. Rysslands krig mot Ukraina orsakar stort mänskligt lidande och krigets negativa ekonomiska konsekvenser drabbar inte minst redan sårbara ekonomier. Jag kan inte nog hålla med IMF att den absolut enskilt viktigaste åtgärden för att stödja världsekonomin är att Ryssland upphör med sitt krig mot Ukraina, säger Elisabeth Svantesson.

– Rysslands aggression mot Ukraina drabbar inte bara människor i krigets direkta närhet. Vi ser hur ekonomisk instabilitet och otrygg livsmedelsförsörjning i krigets kölvatten påverkar fattigdomsbekämpningen på global nivå. Världsbanken är en central aktör i arbetet med att bidra till global utveckling och uppbyggnaden av Ukraina, inte minst när det kommer till att mobilisera privat kapital. Finansieringsgapet är i många länder enormt till följd av överlappande globala kriser. Mitt budskap i Marrakech kommer att vara tydligt. Att få med den privata sektorn är helt avgörande för att bygga långsiktig fred, utveckling och samtidigt skynda på klimatomställningen, säger Johan Forssell.
