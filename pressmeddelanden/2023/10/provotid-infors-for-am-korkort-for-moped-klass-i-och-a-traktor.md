# Prövotid införs för AM-körkort för moped klass I och A-traktor

– Under prövotiden får förarna visa att de tagit till sig de kunskaper och attityder som förmedlats av utbildningen och att de är säkra förare. Det leder till ökad säkerhet i trafiken, säger infrastruktur\- och bostadsminister Andreas Carlson.

Förslaget innebär att en prövotid införs för körkort med behörigheten AM. Prövotiden blir ett år från dagen för godkänt teoriprov. Återkallelse av körkortet under denna tid kan till exempel ske om man har kört mot rött, kört för fort eller kört påverkad av alkohol eller droger. En prövotid om två år finns i dag för B\-körkortet, men det finns ingen prövotid för behörigheten AM.

Den som fått sitt AM\-körkort återkallat under prövotiden behöver enligt förslaget genomföra utbildningen och teoriprovet på nytt. Prövotiden för behörighet AM får inte heller tillgodoräknas vid utfärdande av nya behörigheter. Det innebär att om föraren till exempel tar körkort med behörighet B, gäller en ny prövotid om två år för B\-körkortet.

Lagändringarna om prövotid för AM\-körkort föreslås träda i kraft den 1 juni 2024\.
