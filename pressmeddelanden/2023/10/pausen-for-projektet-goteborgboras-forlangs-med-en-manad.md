# Pausen för projektet Göteborg–Borås förlängs med en månad

Trafikverket har sedan december 2022 haft i uppdrag att föreslå mer kostnadseffektiva åtgärder för att utöka kapaciteten i järnvägssystemet i Skåne och i stråket Göteborg–Borås jämfört med det tidigare projektet Nya stambanor för höghastighetståg. Trafikverkets redovisade uppdragen den 26 juni i år och beredning av förslagen pågår nu i Regeringskansliet.

På grund av att Trafikverket uppdragits att föreslå andra åtgärder i stråket har regeringen pausat järnvägsprojektet Göteborg–Borås, del av nya stambanor, till och med den 30 september i år. Med anledning av att beredningen av Trafikverkets nya förslag ännu pågår har regeringen nu fattat beslut om att förlänga pausen med en månad.

Regeringen avser att i närtid återkomma med besked gällande åtgärder i järnvägssystemet i stråket Göteborg–Borås respektive i Skåne samt gällande projektet Ostlänken.
