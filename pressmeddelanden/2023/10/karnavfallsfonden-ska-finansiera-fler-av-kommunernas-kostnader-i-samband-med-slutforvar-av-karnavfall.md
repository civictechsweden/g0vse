# Kärnavfallsfonden ska finansiera fler av kommunernas kostnader i samband med slutförvar av kärnavfall

Efter regeringens beslut i januari 2022 att tillåta slutförvar för använt kärnbränsle och utbyggnad av slutförvaret för låg- och medelaktivt avfall befinner sig etableringen av slutförvaren i ett nytt skede. Kommunernas möjlighet till finansiering ur kärnavfallsfonden behöver därför anpassas för att säkerställa att kommunerna ska kunna fortsätta att delta aktivt i processerna att etablera förvaren.

− Kommunernas deltagande är viktigt för att allmänheten ska ges insyn i processerna och för att besluten och de lösningar som väljs ska kunna förankras lokalt, säger klimat- och miljöminister Romina Pourmokhtari.

I lagrådsremissen föreslår regeringen att kommunernas kostnader för medverkan i den stegvisa prövningen och vid samråd om lokala miljöfrågor, som Svensk kärnbränslehantering AB ska kalla till, finansieras ur kärnavfallsfonden. Även kommunernas kostnader för granskning av programmet för allsidig forsknings- och utvecklingsverksamhet föreslås finansieras ur fonden. Kommunerna har sedan tidigare möjlighet att få ersättning för kostnader för att informera allmänheten i frågor som rör samtliga befintliga och i dag planerade slutförvar samt för den prövning som kommunerna ska göra i samband med tillåtlighetsprövningen enligt miljöbalken.

− Det är viktigt att kommunerna har en tillräcklig finansiering för att kunna medverka i etableringen av slutförvaret för använt kärnbränsle, avslutar klimat- och miljöminister Romina Pourmokhtari.
