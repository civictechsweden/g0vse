# Socialtjänstminister Camilla Waltersson Grönvall besökte Gottsunda familjecentral och Fyrisgården i Uppsala

Socialtjänstministern besökte Gottsunda familjecentral i Uppsala för att höra om hur olika aktörer i samhället krokar arm för att kunna erbjuda tidiga förebyggande insatser. MVC, BVC, familjeenhet och öppen förskola är alla verksamma under ett och samma tak.

Hon besökte också Fyrisgården i Uppsala. Det är en hemgård som bedriver LSS-verksamhet i form av ett ungdomsfritids och daglig verksamhet. Där erbjuds även flera öppna mötesplatser för människor i alla åldrar.

– De här besöken visar hur viktigt det är att regionen och kommunen arbetar sida vid sida för att sänka trösklarna till insatser. Medarbetarna lyfte också vikten av långsiktiga satsningar för att få bättre förutsättningar att nå utsatta grupper och säkra kompetensförsörjningen, säger Camilla Waltersson Grönvall.

Socialtjänstministern besökte tidigare i höst socialtjänsten i Uppsala. Besöket gjordes efter den senaste tidens eskalerande våld och situationen som socialtjänsten befinner sig i.
