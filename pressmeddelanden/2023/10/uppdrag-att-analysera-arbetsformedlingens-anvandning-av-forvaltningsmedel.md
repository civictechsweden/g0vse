# Uppdrag att analysera Arbetsförmedlingens användning av förvaltningsmedel

Arbetsförmedlingen har under en längre tid bedrivit ett omfattande förändrings- och utvecklingsarbete som exempelvis omfattat betydande it-investeringar och förändrade arbetssätt som påverkat arbetet med arbetssökande och arbetsgivare. Det finns oklarheter när det gäller vilket genomslag dessa förändringar medfört i myndighetens verksamhet. Bland annat har Arbetsförmedlingens internrevision tidigare bedömt att det finns brister i myndighetens arbete med styrning mot en effektiv verksamhet samt i myndighetens styrning och uppföljning av arbetet med digitalisering av tjänster riktade till arbetssökande. Regeringen har därför beslutat om ett uppdrag till Statskontoret att analysera och bedöma effektiviteten i Arbetsförmedlingens användning av förvaltningsmedlen.

– Arbetsförmedlingen ska bli en mer effektiv myndighet som fokuserar på sitt kärnuppdrag. Denna analys blir ett bra stöd för Arbetsförmedlingens effektiviseringsarbete och för regeringens fortsatta styrning av myndigheten, säger arbetsmarknads- och integrationsminister Johan Pehrson.

Statskontoret ska analysera och bedöma effektiviteten i Arbetsförmedlingens användning av förvaltningsmedlen, och vid behov lämna rekommendationer för hur arbetet med intern styrning, verksamhetsuppföljning och uppföljning av verksamheten kan utvecklas. Även Ekonomistyrningsverket ska bidra med underlag till Statskontorets analys. Statskontoret ska vid behov lämna rekommendationer om hur regeringens styrning kan utvecklas.

Uppdraget ska slutredovisas senast 31 januari 2025.
