# Nya beslut om beredning av ansökningar om utbyggnad av havsbaserad vindkraft

– Sverige behöver enorma mängder mer ren el om vi ska kunna genomföra klimatomställningen och elektrifiera industrin och transportsektorn, så att vi når hela vägen ner till nettonoll utsläpp till år 2045. En viktig del i den kraftfulla utbyggnaden av elproduktionen är ny vindkraft. Därför arbetar regeringen hårt för att öka takten i alla tillståndsprocesser och har under året fattat två beslut om ny havsbaserad vindkraft. Dagens regeringsbeslut om beredning av nya ansökningar till havsbaserad vindkraft är en viktig del i vår omställning av klimatpolitiken, säger klimat- och miljöminister Romina Pourmokhtari.

Regeringen har fått in en ansökan om en ny havsbaserad vindkraftspark - Fyrskeppet Offshore. Länsstyrelsen i Uppsala län får därför i uppdrag att bereda tillståndsansökan för den.

Fyrskeppet Offshore planeras byggas i Bottenhavet cirka 50 kilometer utanför Upplands kust inom Sveriges ekonomiska zon. Den färdiga vindkraftsparken beräknas kunna producera 8–11 terawattimmar årligen, vilket skulle motsvara cirka 6–8 procent av dagens elanvändning i Sverige.

Utöver ansökan om den nya vindkraftsparken utanför Uppland har regeringen också beslutat att ge Sveriges geologiska undersökning, SGU, i uppdrag att bereda nya ansökningar om tillstånd att lägga ut undervattenskablar som behövs för att kunna driva och använda anläggningarna i vindkraftsparken Eystrasalt Offshore, som bereds av länsstyrelsen i Gävle, samt Kattegatt Syd och Galene utanför västkusten, som redan har fått tillstånd för att bygga själva vindkraftsparkerna.

Frågan kopplar till regeringens mål om att förbättra förutsättningarna för planerbara fossilfria kraftslag som ska öka produktionen av ren el. Frågan kopplar även till Agenda 2030 mål 7 om hållbar energi för alla, mål 9 om hållbar industri, innovationer och infrastruktur och mål 13 om att bekämpa klimatförändringarna.
