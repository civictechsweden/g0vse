# Pål Jonson och Carl-Oskar Bohlin deltar vid NATO Industry Forum

Temat för årets konferens är ”Addressing the New Strategic Reality Together”. Programmet och diskussionerna kommer bland annat att beröra lärdomar från kriget i Ukraina, behov av innovation och krav på framtidens försvarsförmågor. Försvarsminister Pål Jonson kommer att tala på konferensen.

– Industrins roll i det nya säkerhetsläget har ökat i betydelse. Vi behöver kapacitet att producera materiel men också innovationer och nytänkande. Företagen är betydelsefulla för Sveriges försvarsförmåga och en viktig del av vårt bidrag i Nato, säger försvarsminister Pål Jonson.

NATO Industry Forum är ett återkommande evenemang och syftar till att vara en plattform för strategisk dialog mellan Nato och försvarsindustrin. Konferensen riktar sig främst till höga representanter från Nato, försvarsindustrin och Natos allierade.

– Jag är glad att Sverige är värd för Natos industriforum och välkomnar generalsekreteraren och övriga deltagare till Sverige, säger minister för civilt försvar Carl-Oskar Bohlin.
