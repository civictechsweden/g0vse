# Paulina Brandberg besöker Malmö

Tidigare i veckan bjöd jämställdhets\- och biträdande arbetsmarknadsminister Paulina Brandberg, kulturminister Parisa Liljestrand och socialminister Jakob Forssmed in företrädare för det judiska civilsamhället till ett möte med syftet att lyfta hur terrororganisationen Hamas attacker mot Israel påverkar judar i Sverige, vilka utmaningar som finns och hur det framtida arbetet mot antisemitism och för judiskt liv ser ut. Paulina Brandberg fortsätter nu dialogen med resan till Malmö.

– Det är oerhört viktigt att ha en nära dialog med det judiska civilsamhället för att samtala om vilka utmaningar företrädarna ser och hur vi bättre kan bekämpa antisemitismen i Sverige, säger jämställdhets\- och biträdande arbetsmarknadsminister Paulina Brandberg.

– För att kunna förebygga och motverka antisemitism behövs en bred, samlad och djup kunskap om antisemitismens förekomst och spridning i Sverige. Antisemitismen är ett ont arv som i högsta grad påverkar svenska judars tillvaro nu i dag. Det handlar om traditionella antisemitiska och Förintelserelaterade föreställningar, men också om Israelrelaterade antisemitiska tankefigurer. Att bjuda motstånd mot antisemitismen är en gemensam uppgift för hela samhället. Genom besöket i Malmö hoppas jag få med mig inspel och synpunkter för det fortsatta arbetet.

Under dagen i Malmö kommer Paulina Brandberg bland annat att träffa lärare och skolsamordnare på ett möte. Ministern kommer då att få en lägesrapport om arbetet mot antisemitism i skolorna, både med avseende på den rådande situationen och mer generellt om hur staden hanterar dessa frågor.

Paulina Brandberg gör också ett besök hos den Judiska församlingen där hon samtalar om hur terrororganisationen Hamas attacker mot Israel påverkar judar i Sverige. Under lördagen talar Paulina Brandberg vid en manifestation i Malmö vid namn ”Manifestation mot antisemitism och islamism”.

Jämställdhets\- och biträdande arbetsmarknadsminister Paulina Brandberg finns tillgänglig för media i samband med besöket. Kontakta pressekreterare Anton Johansson, se presskontakt nedan.
