# Regeringen har beslutat om antalet anvisningar av personer med uppehållstillstånd med tillfälligt skydd för nästa år

Varje år beslutar regeringen om hur många personer med uppehållstillstånd med tillfälligt skydd som får anvisas till kommunerna. Anvisningarna innebär att det är kommunerna som ska ordna boendet för dessa personer, ett undantag från den ordinarie ordningen där Migrationsverket ansvarar för att ordna boende.

I år fick det totala antalet anvisningar inte överstiga 7 100\. För nästa år sänks antalet till 5 500, en siffra som överensstämmer med Migrationsverkets bedömning av det sammanlagda behovet av anvisningar för nästa år. Migrationsverket har gjort sin bedömning efter inhämtande och beaktande av synpunkter från Arbetsförmedlingen, länsstyrelserna och Sveriges Kommuner och Regioner.

Migrationsverket ska utifrån regeringens beslut ta fram en beräkning av hur anvisningarna sedan ska fördelas per kommun.
