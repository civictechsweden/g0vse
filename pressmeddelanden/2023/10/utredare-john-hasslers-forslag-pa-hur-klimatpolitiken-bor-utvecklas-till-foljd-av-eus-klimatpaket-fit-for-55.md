# Utredare John Hasslers förslag på hur klimatpolitiken bör utvecklas till följd av EU:s klimatpaket Fit for 55

– Sverige har i och med EU:s nya klimatlagstiftning Fit for 55 fått väldigt tuffa klimatåtaganden och utsläppsmål för fler sektorer. Professor John Hasslers rapport är ett viktigt underlag för regeringen i genomlysningen av hur den svenska politiken bör utformas, för att Sverige ska kunna leva upp till dessa åtaganden.

–  Jag ser fram emot att fortsätta bereda förslagen i Regeringskansliet, men kan redan nu säga att det finns många intressanta förslag i rapporten. Inte minst förslaget om att analysera förutsättningarna för ett nationellt utsläppshandelssystem för ESR-sektorn. Den omfattar bland annat transportsektorn, jordbrukssektorn, avfall, byggnader och mindre industrier. Med utsläppskvoter skulle vi i praktiken kunna reglera utsläppsminskningarna på ett sätt så att vi når våra klimatmål – inklusive etappmålen på kort sikt, säger Romina Pourmokhtari, klimat- och miljöminister.

I utredarens uppdrag ingick bland annat att

* ta fram övergripande principer för hur en samhällsekonomiskt effektiv klimatpolitik kan utvecklas och som gör det möjligt för Sverige att nå sina åtaganden på EU-nivå till 2030 samt skapa förutsättningar för att nå Sveriges etappmål och långsiktiga klimatmål om nettonollutsläpp senast år 2045
* analysera hur politiken för klimatomställningen kan främja en effektiv strukturomvandling som bidrar till att skapa konkurrenskraft, hållbar tillväxt och sysselsättning i hela landet.

Utredare och professor John Hassler delar upp klimatpolitiken i tre delar som han ser bör tas hänsyn till:

1. Regler som direkt begränsar utsläppen
2. Åtgärder som underlättar klimatomställningen
3. Åtgärder som bidrar till att hela världen blir klimatneutral

Han menar att det kommer att behövas omfattande nationella åtgärder för att minska utsläppen, och betonar att det är viktigt med åtgärder som underlättar den samhällsomställning som krävs för att nå nettonollutsläpp senast år 2045.

I analysen som John Hassler gör är Sveriges åtaganden i EU ambitiösa jämfört med det nationella klimatmålet till 2030. Han föreslår därför att Miljömålsberedningen ska se över hur det svenska målet ska ligga i linje med EU:s nya regelverk för att möjliggöra en effektiv och tydlig klimatpolitik. Utöver det bedömer utredaren att transportsektorsmålet bör förändras så att det fokuserar på elektrifiering istället för utsläpp av växthusgaser. John Hassler föreslår en rad andra åtgärder för att minska utsläppen och underlätta omställningen, bland annat införandet av ett nationellt utsläppshandelssystem som tar sikte på Sveriges åtagande i ESR-sektorn.

– Den här regeringen gör just nu grovjobbet som lägger grunden för en klimatomställning som helt och hållet eliminerar utsläppen. Det kommer att ta oss hela vägen till nettonollutsläpp senast år 2045 och negativa utsläpp därefter. Det handlar om att bygga upp en klimatneutral infrastruktur i vårt land, att ställa om från fossilt till fossilfritt och att snabba på elektrifieringen, säger klimat- och miljöminister Romina Pourmokhtari.

Regeringen kommer att analysera rapporten i sin helhet och återkommer om hur förslagen ska hanteras.
