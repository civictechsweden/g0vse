# Regeringen satsar på gödselbaserad biogas

– Med det här stödet tar regeringen ytterligare ett steg i arbetet med att minska jordbruksföretagens fossilberoende, stärka den lokala produktionen av energi och därmed även minska deras sårbarhet för höga energipriser, säger energi- och näringsminister Ebba Busch.

Regeringens beslut innebär att det fortsatt kommer att utgå ett stöd på högst 40 öre/kWh producerad biogas. Stödet kommer att hanteras av Energimyndigheten och ska betalas ut i förskott. Företag kan ansöka i december 2023 och utbetalningarna är planerade att starta i början av 2024. Företagen ska basera sin ansökan på en uppskattning av hur mycket biogas de förväntar sig att producera under 2024.

– Genom det här beslutet bekräftar regeringen att vi fortsätter stödja jordbruksföretagens positiva insatser för att producera förnybar energi och minska metangasutsläppen från djurproduktionen genom att ta tillvara på energin i stallgödsel, säger landsbygdsminister Peter Kullgren.

Stödet finansieras från anslaget 1:9 Biogasstöd inom utgiftsområde 21 Energi. I regeringens budgetproposition för 2024 tillfördes anslaget 200 miljoner kronor om året till och med 2026.
