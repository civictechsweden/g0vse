# Gunnar Strömmer och Carl-Oskar Bohlin besökte Polisens nationella bombskyddsverksamhet

De kriminella gängens yttersta uttryck är skjutningar och sprängningar. Vid halvårsskiftet 2023 var antalet anmälda fullbordade sprängningar fler än för hela 2022\.

Justitieminister Gunnar Strömmer och minister för civilt försvar Carl\-Oskar Bohlin besökte fredagen den 13 oktober Polisens bombskyddsverksamhet för att ta del av deras arbete med att motverka de illegala sprängningarna.

Polisens bombskyddsverksamhet är organiserat inom Nationella operativa avdelningen (Noa) och är en resurs som verkar över hela landet. Varje lokal polisenhet kan få hjälp av bombskyddet vid behov.

Regeringen har trappat upp insatserna mot sprängdåd. Nyligen har flera åtgärder meddelats, inklusive tidigarelagda straffskärpningar, ett uppdrag att förstärka arbetet inom det nationella forumet för sprängämnessäkerhet, samt ett snabbspår för inrättandet av ett nationellt tillståndsregister för sprängmedel.
