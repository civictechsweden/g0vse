# Förslag på förbättrade regler om informationssystemet för viseringar

VIS är ett EU\-gemensamt system för utbyte av information mellan medlemsstaterna om Schengenviseringar. Systemet innehåller uppgifter om ansökningar om Schengenvisering, bland annat sökandens personuppgifter och de beslut som medlemsstaterna fattar med anledning av dessa.

I juli 2021 antogs nya regler om VIS genom en EU\-förordning som bland annat innebär att VIS också ska innehålla uppgifter om nationella viseringar och uppehållstillstånd. De nya reglerna innebär också utökade kontroller vid handläggningen av ansökningar om viseringar och uppehållstillstånd, exempelvis genom automatiska jämförelser mot andra informationssystem. Brottsbekämpande myndigheter ska ha fortsatt åtkomst till uppgifter i VIS.

– Som en del i paradigmskiftet på migrationspolitikens område tittar regeringen på flera åtgärder för att motverka olovlig vistelse i landet och upprätthålla den reglerade invandringen. Reformeringen av VIS förväntas leda till en bättre gräns\- och utlänningskontroll och en mer effektiv brottsbekämpning, vilket är mycket välkommet, säger migrationsminister Maria Malmer Stenergard.

Promemorian som nu har skickats ut på remiss innehåller förslag till lag\- och förordningsändringar som ska anpassa svensk rätt till de nya EU\-reglerna. Förslagen innebär bland annat tydligare regler om när en utlänning ska vara skyldig att lämna fingeravtryck och låta sig fotograferas vid gränskontroller eller inre utlänningskontroller, för att kontroll mot VIS ska kunna genomföras. Det lämnas även förslag om att fler myndigheter ska få åtkomst till systemet för brottsbekämpande ändamål.

Det föreslås också att den som ansöker om nationell visering ska vara skyldig att lämna fingeravtryck och låta sig fotograferas, vilket kan underlätta en kontroll av en viserings äkthet och innehavarens identitet.

Författningsändringarna föreslås träda i kraft den dag som ändringarna i EU\-förordningen börjar tillämpas fullt ut. Eftersom detta datum ännu inte är bestämt föreslås lagändringarna träda i kraft den dag som regeringen bestämmer.
