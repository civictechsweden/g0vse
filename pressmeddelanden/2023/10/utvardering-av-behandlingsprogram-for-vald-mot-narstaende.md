# Utvärdering av behandlingsprogram för våld mot närstående

– Våld i nära relationer kan aldrig accepteras. Vi måste både förebygga våld och arbeta aktivt med behandling hos våldsutövarna. För att kunna se vilka åtgärder som verkligen ger effekt behöver mer resurser satsas på utvärdering och uppföljning, säger jämställdhets\- och biträdande arbetsmarknadsminister Paulina Brandberg.

– Våldet mot kvinnor och barn ska bekämpas med samma kraft som gängsbrottsligheten. Det är en fråga om att bekämpa grova brott, men också om trygghet, frihet och jämställdhet. Kriminalvården har en gedigen erfarenhet av att förebygga återfall i brott, och det är bra att det här arbetet följs upp på ett strukturerat sätt, säger justitieminister Gunnar Strömmer.

– Alla har rätt till ett liv fritt från våld. Socialtjänstens livsviktiga arbete behöver utgå från bästa tillgängliga kunskap om vad som verkligen fungerar, säger socialtjänstminister Camilla Waltersson Grönvall.

Kriminalvården ska stödja ett antal kommuner i implementeringen av behandlingsprogrammet Predov. Syftet är att göra det möjligt att utvärdera behandlingseffekter i socialtjänstens verksamhet och för personer som frivilligt söker stöd för våld mot närstående.

### Vetenskaplig uppföljning

Socialstyrelsen får i uppdrag att bistå Kriminalvården i deras stöd till kommuner i implementeringen av behandlingsprogrammet Predov. Socialstyrelsen ska också genomföra en vetenskaplig uppföljning som innebär att behandlingseffekterna av Predov i frivilliga verksamheter så långt det är möjligt, utvärderas. Uppföljningen ska genomföras på ett sätt som genererar kunskap om skillnader i resultat och behandlingseffekter av Predov jämfört med andra relevanta behandlingsmetoder.

För uppdraget tilldelas Kriminalvården 2 miljoner kronor under 2024 och 2025 och Socialstyrelsen 3 miljoner kronor. För 2026 och 2027 tilldelas Kriminalvården 1 miljon kronor och Socialstyrelsen 1,5 miljoner kronor, under förutsättning att riksdagen anvisat medel för det aktuella anslaget.

Uppdraget ska slutredovisas till regeringen senast den 15 december 2028\.
