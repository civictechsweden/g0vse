# Regeringen ökar det humanitära stödet till Armenien

Sedan Azerbajdzjan den 19 september inledde en militär operation i Nagorno\-Karabach har Armenien på mycket kort tid tagit emot över 100 000 flyktingar från området. En samlad responsplan från FN, framtagen i samråd med den armeniska regeringen, presenterades den 7 oktober.

– Armenien har på mycket kort tid tagit emot ett stort antal flyktingar till följd av Azerbajdzjans militära operation i Nagorno\-Karabach. Nu när Armeniens regering och FN tagit fram en responsplan går Sverige tidigt in med ökat stöd för att stärka upp verksamheten för att möta behoven, säger bistånds\- och utrikeshandelsminister Johan Forssell.

Stödet till flyktingmottagandet i Armenien fördelas inom ramen för regeringens omfattande kärnstöd till UNHCR för 2023\.

Sverige har sedan tidigare, via Sida, fördelat 15 miljoner kronor till Internationella rödakorskommittén (ICRC) som bedriver humanitär verksamhet inne i Nagorno\-Karabach, samt knappt 2,5 miljoner kronor till Action Against Hungers verksamhet i Armenien. Totalt uppgår det riktade svenska humanitära stödet med anledning av den senaste utvecklingen i Nagorno\-Karabach till knappt 32,5 miljoner kronor.

Sverige bidrar också till civilt stöd genom Myndigheten för samhällsskydd och beredskap inom ramen för EU:s civilskyddsmekanism. EU har därtill allokerat ytterligare drygt 10 miljoner euro i humanitärt stöd.
