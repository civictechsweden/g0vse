# Lika krav för utförare av kommunal verksamhet

– För regeringen är det viktigt att det så långt som möjligt råder lika villkor för all kommunal verksamhet, oavsett om den bedrivs av en privat utförare eller i egen regi. Det här förslaget ökar transparensen och därmed konkurrens på lika villkor. Det bidrar också till att öka kvaliteten i all verksamhet, oavsett utförare, säger civilminister Erik Slottner.

Fullmäktige i både kommuner och regioner har en skyldighet att anta ett program med mål och riktlinjer för verksamhet som utförs av privata utförare. I programmet ska anges hur målen och riktlinjerna ska följas upp och hur allmänheten ska få insyn i arbetet. Skyldigheten syftar till att förtydliga kommuners och regioners ansvar att systematiskt kontrollera privata utförares verksamhet.

I lagrådsremissen föreslås att skyldigheten att anta ett program med mål och riktlinjer även ska omfatta den verksamhet som kommuner och regioner bedriver i egen regi.

Lagändringarna föreslås träda i kraft den 1 april 2024\.
