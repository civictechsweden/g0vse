# Pål Jonson deltar i Natos försvarsministermöte

Utöver uppföljning av tidigare fattade beslut sammanträder också det Nato\-Ukrainaråd (NATO Ukraine Council, NUC) som inrättades i Vilnius. Det är för första gången NUC möts i försvarsministerformat. På agendan står det långsiktiga stödet till Ukraina. Deltar gör bland andra Ukrainas försvarsminister Rustem Umjerov.

Vid försvarsministermötet, som leds av Natos generalsekreterare Jens Stoltenberg, och där Sverige deltar i rollen som inbjudet land till Nato (s.k. invitee) kommer även pågående Natoinsatser att diskuteras.

I anslutning till mötet äger även möte i Ukraine Defence Contact Group (UDCG, ofta kallat Ramsteinformatet) rum. Formatet används för att koordinera det militära stödet från ca ett 50\-tal länder till Ukraina.

Mötet är det sextonde i ordningen sedan april 2022 och leds av den amerikanska försvarsministern Lloyd J. Austin, tillsammans med Ukrainas försvarsminister Rustem Umjerov. Deltar gör också försvarsministrar från ett 50\-tal länder, tillsammans med representanter för Nato och EU.

Försvarsminister Jonson kommer redovisa Sveriges senast beslutade militära stöd till Ukraina. Under mötet kommer också frågan om hur länderna i UDCG kan bidra till att långsiktigt stärka Ukrainas militära förmåga, samt att Danmark och Nederländerna kommer att presentera arbetsläget inom utbildningsprojektet F\-16 koalitionen.

Efter Natos försvarsministermöte hålls även ett försvarsministermöte inom Norra gruppen, ett försvarspolitiskt forum som omfattar de nordiska och baltiska länderna samt Nederländerna, Polen, Tyskland och Storbritannien. Pål Jonson kommer att leda mötet i Norra gruppen då Sverige är ordförandeland under hösten 2023\.
