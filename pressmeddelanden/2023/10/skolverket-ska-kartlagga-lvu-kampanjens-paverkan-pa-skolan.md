# Skolverket ska kartlägga LVU-kampanjens påverkan på skolan

– Ryktesspridning och desinformation om svenska myndigheter är allvarligt och kan få stora konsekvenser. Den misstro mot socialtjänsten som LVU-kampanjen orsakat kan även leda till misstro mot till exempel skolan. För att kunna förebygga och agera mot den här typen av ryktesspridning är det viktigt att skolan och socialtjänsten har ett bra samarbete, säger skolminister Lotta Edholm.

Under 2022 uppmärksammades det som har kallats LVU-kampanjen, då rykten och desinformation om svensk socialtjänst spreds, framför allt i sociala medier. Ryktena handlade om att socialtjänsten skulle kidnappa muslimska barn med hjälp av lagen om vård av unga (LVU). Regeringen har tagit krafttag i frågan och beslutat om uppdrag till berörda myndigheter.

Nu ger regeringen Skolverket i uppdrag att kartlägga och analysera hur den så kallade LVU-kampanjen har påverkat och påverkar skolan. Uppdraget ska genomföras tillsammans med flera andra berörda myndigheter.

Skolverket ska också lämna exempel på framgångsrik samverkan mellan skola, socialtjänst och polis, och andra insatser som har fungerat för att motverka spridning av desinformation och konspirationsteorier.

Uppdraget ska redovisas senast den 29 november 2024.
