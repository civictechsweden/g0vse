# Kulturministern besöker Norge för nordiska möten

Kulturminister Parisa Liljestrand deltar i Nordiska rådets 75:e session som äger rum i Stortinget i Oslo. Mötets huvudtema är ”Ett tryggt, grönt och ungt Norden”, med frågor som Norden i Nato, den gröna omställningen och ungas deltagande i demokratin på agendan.

Efter mötet delas Nordiska rådets fem priser ut i Operahuset i Oslo. Varje år delar Nordiska rådet ut priser för framstående insatser inom litteratur, film, musik, miljö samt barn- och ungdomslitteratur.

Den 1 november möts de nordiska kulturministrarna i Nordiska kulturministerrådet. På dagordningen står diskussioner om prioriteringar och mål för det kommande samarbetsprogrammet på kulturområdet för perioden 2025–2030. Kulturens roll för krisberedskap tas upp utifrån den nya rapporten från Kulturanalys Norden om Kulturens återhämtning och förändring efter covid-19-pandemin.

Kulturministern gör även ett verksamhetsbesök på Voksenåsen. Voksenåsen är Norges nationalgåva till Sverige och är i dag ett center för svensk-norskt samarbete inom samhällsliv, språk och kultur.

Kulturminstern besöker också under dagen Norges nationalmuseum, Nasjonalmuseet, som är Nordens största konstmuseum med omfattande samlingar av samtidskonst, arkitektur och design.
