# Regeringen föreslår att elevens val tas bort

– Den här regeringen satsar stort för att återupprätta en stark kunskapsskola där alla elever blir ordentligt rustade med grundläggande färdigheter. Nu föreslår vi att elevens val tas bort. Kvaliteten i den undervisning som bedrivs inom elevens val har varierat mellan skolor och tiden ska i stället kunna läggas på ämnen som behöver mer tid, säger skolminister Lotta Edholm.

Förslaget, som regeringen lägger fram i en proposition, innebär att elevens val tas bort i grundskolan, specialskolan och sameskolan.

Skolverket har tidigare konstaterat att undervisningstiden i bland annat de samhällsorienterande och naturorienterande ämnena inte alltid räcker till för att ta upp alla områden som beskrivs i det centrala innehållet i kursplanerna. Hur den frigjorda undervisningstiden ska omfördelas kommer regeringen att besluta om längre fram.

Ändringarna föreslås träda i kraft den 1 juli 2024 och tillämpas i utbildningen från höstterminen 2024\.
