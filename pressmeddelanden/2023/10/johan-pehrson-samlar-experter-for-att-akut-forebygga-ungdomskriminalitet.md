# Johan Pehrson samlar experter för att akut förebygga ungdomskriminalitet

Den organiserade brottsligheten och det grova våldet i Sverige med ett ökat antal skjutningar, sprängningar och en omfattande ekonomisk brottslighet behöver motverkas med samhällets gemensamma krafter. Gängkriminaliteten utgår ofta från områden där utanförskapet är stort. Inte sällan är barn och unga både gärningspersoner och offer för våldsdåd. Därför bjuder integrationsminister Johan Pehrson och jämställdhetsminister Paulina Brandberg in experter från civilsamhället och akademin till ett möte med fokus på åtgärder för att förebygga ungdomskriminalitet.

– Att förebygga kriminalitet är i grund och botten ett långsiktigt arbete, men med den pågående våldsspiralen måste vi även ta till akuta åtgärder för att stoppa barn och unga från att begå grova brott, säger integrationsminister Johan Pehrson.

– Regeringen är fast besluten om att stoppa den skenande kriminaliteten som drabbar hela samhället. Genom att samla experter kan vi förbättra utformningen av de olika insatserna vi gör för att förebygga brottslighet bland barn och unga, säger jämställdhetsminister Paulina Brandberg.

Johan Pehrson och Paulina Brandberg finns tillgängliga för intervjuer efter mötet. Kontakta Christoffer Heimbrand eller Anton Johansson vid intresse, se presskontakter nedan.
