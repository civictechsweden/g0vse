# Romina Pourmokhtari deltar på EU:s miljörådsmöte om bland annat en gemensam linje inför COP28

EU-länderna förhandlar som en part i de globala klimatförhandlingarna och ska inför klimattoppmötet COP28 i Dubai, Förenade Arabemiraten, i början av december enas om gemensamma ståndpunkter att driva i förhandlingarna. Den svenska regeringen har arbetat för att EU vid klimattoppmötet ska betona både brådskan och möljligheterna i klimatomställningen samt driva på för att världens länder ska fasa ut all produktion och konsumtion av fossila bränslen.

Inför COP28 ska ministrarna även anta en uppdatering av EU:s nationellt fastställda bidrag (NDC) som återspeglar utfallet av förhandlingarna om EU:s nya klimatpaket, Fit for 55. EU:s NDC förväntas kunna vara klart att kommunicera till COP28 i Dubai.

Vid rådsmötet väntas ministrarna även fatta beslut om skärpta utsläppsmål för nytillverkade bussar och tunga fordon. Enligt kompromissen ska samtliga nytillverkade stadsbussar vara fria från koldioxidutsläpp från 2030. Beslutet innehåller också målnivåer för övriga bussar och tunga fordon.

– Svenska bolag ligger i framkant vad gäller utvecklingen av tunga elfordon. Omställningen till elfordon är bra för Sveriges och EU:s konkurrenskraft och helt nödvändig för att Sverige ska nå klimatmålet om nettonoll utsläpp till 2045, säger Romina Pourmokhtari, klimat- och miljöminister.

Om rådet enas så återstår förhandlingar med Europaparlamentet som fortfarande granskar förordningen.

Man ska också fatta beslut om ett omarbetat avloppsdirektiv.
