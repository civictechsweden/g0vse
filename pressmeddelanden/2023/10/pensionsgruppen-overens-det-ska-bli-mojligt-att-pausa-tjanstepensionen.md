# Pensionsgruppen överens: Det ska bli möjligt att pausa tjänstepensionen

Sveriges pensionärer förtjänar att politiken skapar långsiktighet och stabilitet för hållbara pensioner. Det är åtta olika partier som har enats om de grundläggande principerna för det svenska pensionssystemet.

Pensionsgruppen är överens om att genomföra en översyn med målet om ett mer flexibelt uttag av tjänstepensionen. Det bygger på pensionsgruppens överenskommelse från 2017 om översyn av avdragsreglerna för tjänstepension, om möjligheten att göra uppehåll i pensionsutbetalningarna och förlänga utbetalningstiden efter att pension börjat betalas ut. Det är redan idag möjligt att pausa utbetalningar av den allmänna pensionen.

– Det är historiskt att samtliga partier ingår i pensionsgruppen och det är mycket positivt att vi redan vid första mötet ställde oss bakom inriktningen att det borde vara möjligt att pausa utbetalningar av tjänstepensionen. Förslaget innebär att det blir enklare och mer förmånligt för en pensionär att börja arbeta igen utan att drabbas ekonomiskt av höjd skatt på grund av tjänstepensionen. Ytterst handlar det om tre saker; att de som vill och kan arbeta ska kunna göra det, att tillvarata äldres kompetens på arbetsmarknaden och att den som arbetar på så vis stärker sin pension, säger äldre\- och socialförsäkringsminister Anna Tenje.
