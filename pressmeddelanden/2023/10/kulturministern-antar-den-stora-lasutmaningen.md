# Kulturministern antar Den stora läsutmaningen

\- Initiativet Den stora läsutmaningen är ett fint exempel på en läsfrämjandeinsats som i nuläget når nästan hälften av alla fjärdeklassare i Sverige. Att fler hittar nycklarna till läsglädje tidigt är avgörande för att ta tillvara individens fulla potential och att stärka samhället som helhet, säger kulturminister Parisa Liljestrand.

Inför årets läslov besöker kulturminister Parisa Liljestrand Treklangens skola i Uppsala. Skolan deltar i tävlingen Den stora läsutmaningen och ministern vill ta chansen att lära sig mer om hur skolan arbetar med läsfrämjande och att stärka läsglädjen hos eleverna. Kulturministern antar också i samband med detta utmaningen att läsa lika mycket som fjolårssnittet, 20 min per dag, fram till den 1 december.

## Sveriges största lästävling


Den stora läsutmaningen är en årlig lästävling för årskurs fyra. Syftet är att stötta läsglädje, bidra till vardagsläsning och öka läsmängden. Tävlingen startade 2021 och samlade då cirka 1800 klasser. I år samlar den cirka 3000 klasser, vilket är nära hälften av Sveriges fjärdeklassare. Initiativet är ett samarbete mellan förlagen Rabén \& Sjögren, Bonnier Carlsen, Natur \& Kultur och Adlibris.
