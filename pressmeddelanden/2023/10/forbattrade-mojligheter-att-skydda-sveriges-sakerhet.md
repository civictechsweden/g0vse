# Förbättrade möjligheter att skydda Sveriges säkerhet

– Det säkerhetspolitiska läget har försämrats både globalt och i Sveriges närhet de senaste åren. Attentatshotet från terrorister och våldsbejakande extremister har ökat. Statliga aktörer agerar alltmer offensivt för att främja sina intressen. Samtidigt pågår det ett krig i vår närhet. Beslutet sker i ljuset av detta och är en viktig del för att stärka Sveriges säkerhet och svenska intressen, säger justitieminister Gunnar Strömmer.

I en snabbt förändrad omvärld ställs det särskilt höga krav på de verksamhetsutövare som ansvarar för de mest skyddsvärda verksamheterna i samhället. Till exempel kan ingångna avtal eller löpande samarbeten, som under lång tid varit oproblematiska, komma att innebära hot mot Sveriges säkerhet.

En utredare får därför i uppdrag att se över statens möjlighet att kunna ingripa i bland annat avtalsförhållanden när det är nödvändigt av säkerhetsskäl. Utredaren ska också bedöma om det bör införas en möjlighet för verksamhetsutövare att få ersättning vid ett statligt ingripande.

I uppdraget ingår även bland annat att föreslå ett system med tvångsåtgärder i säkerhetsskyddslagen som ska kunna tillämpas vid brådskande situationer när en aktivitet kan skada Sveriges säkerhet.

Uppdraget ska redovisas senast den 29 november 2024\.
