# Förlängda hyresavtal för anstalter inom Kriminalvården

Regeringens omläggning av rättspolitiken innebär att fler kommer sitta i fängelse och under längre tid än i dag. Kriminalvården kommer därför att behöva expanderas kraftigt. För att Kriminalvården ska få de förutsättningar som krävs för att fortsätta utbyggnaden och göra nödvändiga anpassningar har regeringen fattat beslut om förlängning av hyresavtal för anstalterna Tidaholm och Tygelsjö.

– För att trycka tillbaka den organiserade brottsligheten har regeringen inlett en historisk omläggning av kriminalpolitiken. Detta kommer öka trycket på en redan pressad kriminalvård. Det är därför viktigt att Kriminalvårdens anstalter får de förutsättningar de behöver för att bedriva sin verksamhet. De förlängda hyresavtalen skapar en långsiktighet i detta viktiga arbete, säger justitieminister Gunnar Strömmer.

För anstalten Tidaholm innebär det att nödvändiga anpassningar kan göras inför den planerade expanderingen av hela anstaltsområdet. För anstalten Tygelsjö innebär det bland annat en modernisering genom planerade underhålls\- och brandskyddsåtgärder för att ge förutsättningar för att bedriva långsiktig verksamhet på anstalten.
