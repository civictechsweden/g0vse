# Utrikesdepartementet leder fortsatt arbete med stöd av Försvarsmakten

Begäran omfattar transport och logistik för att få hjälp med nya assisterade utresor för svenskar och andra i regionen, om det bedöms nödvändigt. Försvarsmakten har beslutat att medge det efterfrågade stödet.

— Det är ett aktivt och bra samarbete mellan alla parter som gör att vi nu kan säkerställa fortsatt god beredskap och skapa det handlingsutrymme vi behöver för att på kort varsel kunna erbjuda stöd till svenskar i regionen i ett läge där osäkerheten ökar, säger utrikesminister Tobias Billström.

— Utrikesdepartementet har sedan Hamas terroristattack mot Israel den 7 oktober följt situationen timme för timme och hittills genomfört två assisterade flygresor för svenskar från Tel Aviv till Arlanda. Sammanlagt ca 270 personer har medföljt på dessa resor och alla som anmält sig till resorna och infunnit sig på flygplatsen har kunnat resa med, säger utrikesministern.

Det är stor osäkerhet kring utvecklingen och möjligheten att framöver använda civil flygkapacitet. Om fler assisterade utresor från regionen bedöms nödvändiga kommer Försvarsmakten nu att kunna transportera svenskar och andra från Israel och Jordanien till Cypern. Från Cypern får man resa vidare med kommersiella flyg till Sverige.

Assisterade hemresor och evakueringsresor som erbjuds av Utrikesdepartementet sker alltid mot självkostnadspris för resenären.
