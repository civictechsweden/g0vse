# Sverige ger 120 miljoner kronor för att stötta kvinnor och flickor i Ukraina och Moldavien

– Rysslands fullskaliga invasion av Ukraina och attacker på hälso- och sjukvårdsinrättningar får livshotande konsekvenser för kvinnor och flickor. Dessa öronmärkta pengar kan gå till livräddande insatser genom bland annat fler mobila hälsokliniker, utrustning för att förhindra mödra- och spädbarnsdödlighet och även skydd och stöd till de som fallit offer för det konfliktrelaterade sexuella våldet. Detta går helt i linje med regeringens prioriteringar för biståndet — att mildra effekterna av kriget i Ukraina, säger bistånds- och utrikeshandelsminister Johan Forssell.

Stödet syftar till att möta kvinnors och flickors humanitära behov och främja kvinnors och flickors möjligheter och rättigheter, särskilt sexuell och reproduktiv hälsa och rättigheter samt motverka sexuellt och könsrelaterat våld. Stödet ska också bidra till att återuppbygga och stärka Ukrainas hälso- och sjukvård, annan service och infrastruktur som allvarligt har drabbats av Rysslands attacker. Stödet till Moldavien ska gå till att bistå bland annat kvinnor och flickor som har flytt till Moldavien. Totalt 97,5 miljoner kronor av stödet kanaliseras genom FN:s befolkningsfond UNFPA till Ukraina och Moldavien och 22,5 miljoner kronor går via FN:s organisation för jämställdhet och kvinnors egenmakt UN Women till Ukraina.

– Rysslands fullskaliga invasion har utsatt miljoner civila för fara, och de flesta av dem är kvinnor och flickor. Vi måste fortfarande hantera den akuta situationen i dag, men det är också viktigt för oss att se till att kvinnor fortsatt kan göra sina röster hörda under vårt lands återuppbyggnad och återhämtning, säger Kateryna Levchenko, den ukrainska regeringens ombud för jämställdhetspolitik.

– I Moldavien utgör kvinnor och flickor huvuddelen av de flyktingar från Ukraina som får hjälp av vården. Under ett års tid har vårdsystemet sett till att de fått tillgång till tjänster för reproduktiv hälsa och till kirurgiska ingrepp, dialysbehandling och läkemedel. Vårdanställda i Moldavien hjälpte 219 ukrainskor att föda. Flyktingarna behövde inte betala något för sin vård, och utländska partner stod för en del av kostnaderna. Vi räknar med deras stöd även framöver, säger Ala Nemerenco, hälsominister i Moldavien.
