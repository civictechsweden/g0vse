# Förslag om tillfällig skattefrihet för förmån av laddel till riksdagen

Regeringen föreslår att en tillfällig skattefrihet för förmån av laddel ska gälla från 1 juli 2023 och tre år framåt. Förslaget ska underlätta omställningen till en fossilfri fordonsflotta och gynna arbetsresor med laddbara fordon framför andra mindre hållbara alternativ. Skattefriheten föreslås omfatta laddning av personbil klass I, lätt lastbil, motorcykel, moped och cykel.

En förutsättning för skattefrihet är att laddningen sker vid en laddningspunkt eller ett eluttag som tillhandahålls av arbetsgivaren i anslutning till arbetsplatsen. Skattefriheten omfattar inte laddning vid publika laddstationer och inte situationer där den anställde betalar för sin egen laddning och därefter begär ersättning från arbetsgivaren. Skattefriheten gäller inte heller om arbetsplatsen där laddningen sker är belägen i den anställdes bostad.

Den tillfälliga skattefriheten föreslås träda i kraft den 1 juli 2023 och beräknas minska statens intäkter med ca 110 miljoner kronor per helår.

Förslaget aviserades i budgetpropositionen för 2023 och bygger på en överenskommelse mellan regeringen och Sverigedemokraterna.
