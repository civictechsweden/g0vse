# Försvarsmakten och FMV ska upphandla effektivare

Med bakgrund av det säkerhetsläge som Europa befinner sig i så behöver Försvarsmaktens och FMV:s upphandlingsmöjligheter förenklas och effektiviseras.

Därför ska Försvarsmakten ges samma möjlighet som FMV att i vissa enskilda fall besluta om undantag från LUFS som är nödvändiga med hänsyn till Sveriges väsentliga säkerhetsintressen. I vanliga fall hade dessa beslut krävt regeringens godkännande.

Regeringen föreslår också att beloppsgränsen för när Försvarsmakten och Försvarets materielverk får besluta om undantag från lagen om upphandling på försvars- och säkerhetsområdet med hänsyn till Sveriges väsentliga säkerhetsintressen ska höjas till 200 000 000 kronor.

Lagändringarna föreslås träda i kraft den 1 juni 2023.
