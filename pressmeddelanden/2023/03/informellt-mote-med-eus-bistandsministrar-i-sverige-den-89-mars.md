# Informellt möte med EU:s biståndsministrar i Sverige den 8–9 mars

Ukrainas vice premiärminister för återuppbyggnad, Oleksandr Kubrakov, väntas delta virtuellt i en diskussion med fokus på EU:s stöd till Ukraina.

– EU:s stöd till Ukraina är nödvändigt för att hjälpa Ukraina vinna kriget, men också för att vinna freden. Som EU\-ordförande verkar Sverige för att unionens bistånd till Ukrainas återuppbyggnad ska vara både generöst och väl samordnat. Vice premiärminister Kubrakovs deltagande i vår diskussion blir en möjlighet att få en tydligare bild av Ukrainas behov, säger bistånds\- och utrikeshandelsminister Johan Forssell.

På dagordningen för mötet den 9 mars står även de multilaterala utvecklingsbankernas roll i globala utmaningar, såsom klimatförändringarna, pandemier och väpnade konflikter. Över en arbetsmiddag den 8 mars med Världshälsoorganisationens generaldirektör Tedros Adhanom Ghebreyesus som gäst väntas biståndsministrarna också diskutera arbetet för global hälsa.

Det informella biståndsministermötet arrangeras i Stockholm med anledning av det svenska EU\-ordförandeskapet. Mötet den 9 mars arrangeras på Scandinavian XPO i Arlandastad. Efter mötets avslutande hålls en gemensam presskonferens klockan 14\.30, där bistånds\- och utrikeshandelsminister Forssell och EU:s höga representant för utrikes frågor och säkerhetspolitik, Josep Borrell, återger slutsatserna från mötet.
