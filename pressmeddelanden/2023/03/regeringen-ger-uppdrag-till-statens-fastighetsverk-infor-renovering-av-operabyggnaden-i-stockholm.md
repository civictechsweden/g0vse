# Regeringen ger uppdrag till Statens fastighetsverk inför renovering av operabyggnaden i Stockholm

– Jag är den femte ministern som har haft frågan på mitt bord, och lika glad som jag är för att vi nu äntligen kan komma i gång, är jag frustrerad över att tidigare regeringar har låtit det gå så här långt. Att vi nu kan få inleda processen för en renovering blir en viktig investering i det värdefulla kulturarv som operabyggnaden utgör och i en av Sveriges stora nationalscener. En investering, både för att bevara byggnaden för framtida generationer, och för att verksamheten ska kunna bedrivas där – i dag och för lång tid framåt, säger kulturminister Parisa Liljestrand.

Operabyggnaden i Stockholm är en del av det svenska kulturarvet. Det eftersatta underhållet av operabyggnaden får konsekvenser för personalen, för publiken och för svensk opera- och balettkonst. Därför har regeringen idag beslutat om att ge Statens fastighetsverk i uppdrag att lämna in ett underlag inför en renovering av byggnaden.

Uppdraget ska redovisas till Regeringskansliet senast den 30 april 2023.

### Om operabyggnaden

Operabyggnaden i Stockholm inrymmer Kungliga Operan med Sveriges nationalscen för opera och balett samt restaurang Operakällaren. Fastigheten ägs av staten och förvaltas av Statens fastighetsverk.
