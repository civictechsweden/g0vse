# Ebba Busch leder energirådet i Bryssel

– ­Jag ser fram emot det första rådsmötet för energifrågor under det svenska ordförandeskapet och hoppas att vi ska kunna nå både en allmän riktlinje om gasmarknadspaketet och en politisk överenskommelse om förordningen om att minska användningen av gas. Båda förslagen är viktiga för vårt oberoende av rysk gas, säger energi\- och näringsminister Ebba Busch.

Gasmarknadspaketet omfattar förslag till revidering av direktivet om gemensamma regler för förnybar gas, naturgas och vätgas, samt av förordningen om de inre marknaderna för dessa. Användningen av naturgas i EU behöver minska för att EU ska kunna uppnå målet om klimatneutralitet till 2050\.

Energiministrarna ska också diskutera kommissionens förslag till revidering av EU:s elmarknadsdesign. De höga gasprisernas påverkan på elpriset har identifierats som en sårbarhet i den nuvarande marknadsdesignen.

Energirådet väntas även anta en politisk överenskommelse om kommissionens förslag om att förlänga förordningen om samordnande åtgärder för förbrukningsminskning av gas. Förordningen är en följd av Rysslands invasion av Ukraina.

Kommissionen kommer slutligen att informera om förberedelser inför vintern 2023/2024\.
