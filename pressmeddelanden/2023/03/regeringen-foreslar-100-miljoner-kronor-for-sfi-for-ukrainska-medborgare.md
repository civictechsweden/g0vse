# Regeringen föreslår 100 miljoner kronor för sfi för ukrainska medborgare

– Vi behöver göra allt vi kan för att de som har flytt från Ukraina snabbt ska komma i arbete. Med den här satsningen kommer fler att kunna läsa sfi och rusta sig för ett jobb i Sverige, säger arbetsmarknads\- och integrationsminister Johan Pehrson.

Inför att pengarna betalas ut till kommunerna kommer regeringen att ändra i förordningen (2011:1108\) om vuxenutbildning. Det blir då tydligt att kommunerna kan erbjuda personer med skydd av massflyktsdirektivet sfi.

– Många kommuner vill erbjuda ukrainska medborgare sfi, och en del gör det redan. Med det här ekonomiska tillskottet kommer förhoppningsvis ännu fler ukrainare att kunna utveckla sin svenska, säger utbildningsminister Mats Persson.

De 100 miljoner kronorna kommer att fördelas i form av ett statsbidrag som administreras av Skolverket.

Förslaget bygger på en överenskommelse mellan regeringen och Sverigedemokraterna.
