# Övergång från arbetslöshet till studier ska motverka utanförskap

SCB:s rikstäckande områdesindelning RegSO visar att 1,4 miljoner invånare bor i områdestyp 1 eller 2, som klassas som utanförskapsområden. Barn som växer upp i dessa områden har oftare föräldrar som inte går till jobbet och grannar som inte har gymnasieutbildning jämfört med barn som växer upp i andra delar av Sverige. Att bo i ett utanförskapsområde är tydligt associerat med sämre skolresultat, och att bli behörig till gymnasiet är betydelsefullt för att senare kunna få ett arbete.

## Bättre informationsutbyte och ökad rörlighet

För att fler ska komma i arbete har Arbetsmarknadsdepartementet gett en utredare i uppdrag att föreslå hur informationsutbytet kan förbättras mellan Arbetsförmedlingen och kommunerna. Detta ska underlätta övergången från arbetslöshet till studier i kommunal vuxenutbildning, och förbättra möjligheterna till uppföljning.

Arbetsmarknadsdepartementet kommer i större utsträckning än tidigare att kroka arm med Utbildningsdepartementet och samarbeta bredare kring hur vi kan se till att människors kompetens möter arbetsmarknadens behov.

– Det normala är att gå till jobbet. En nygammal arbetslinje är vad Sverige behöver i det osäkra läget i ekonomin som vi står inför. Då kan alla bli den bästa versionen av sig själva, och fler kan hjälpas ur sitt utanförskap. Från politikens sida handlar det om att ha höga förväntningar och ställa krav. Fler arbetslösa behöver flytta dit där jobben och utbildningar finns, säger arbetsmarknads\- och integrationsminister Johan Pehrson.

– Passivitet är skadligt för individen och vi vet att utbildningsnivån är lägre i utanförskapsområdena. Ett viktigt område är att öka övergången från arbetslöshet till utbildningar inom det reguljära utbildningssystemet. Regeringen fortsätter arbeta för att arbetslösa ska kunna kombinera olika studieformer, till exempel sfi och yrkesutbildning, säger utbildningsminister Mats Persson.
