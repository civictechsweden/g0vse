# Göteborgs krisberedskap i fokus för Carl-Oskar Bohlin

På tisdag den 21 mars träffar minister för civilt försvar Carl-Oskar Bohlin Föreningen för Göteborgs försvar. Föreningen är en av Sveriges största för försvars- och säkerhetspolitiskt intresserade och dess mål är att bidra till ett bredare försvarsintresse och att hålla debatten levande på området. Carl-Oskar Bohlin kommer inför föreningens medlemmar att hålla ett anförande om regeringens arbete inom civilt försvar och krisberedskap.

Ministern för civilt försvar fortsätter sedan på onsdagen med att besöka regementet Amf 4 för ett möte med Göteborgs hamn, Försvarsmakten och Kustbevakningen. Mötet handlar om samarbetet och den samverkan som existerar mellan aktörerna. Det kan handla om löpande operativ verksamhet tillsammans till gemensam planering för hantering av händelser och evenemang.

Efter en hamntur med och genomgång av Kustbevakningens miljöskyddsfartyg KBV010 åker Carl-Oskar Bohlin till Gårda Brandstation för ett möte med Räddningstjänsten Storgöteborg som består av 20 brandstationer, 10 räddningsvärn och två utbildnings- och övningsanläggningar. Mötet kommer handla om aktuella frågor inom räddningstjänstområdet med fokus på bland annat civilt försvar, NATO och personalförsörjning

**Tidpunkter för media:**
Tisdag 21 mars 18:00-19:30
Carl-Oskar Bohlin håller föredrag om civilt försvar och krisberedskap för Föreningen för Göteborgs Försvar, ca 300–400 åhörare. Föranmälan med namn och redaktion till pressekreterare Tom Samuelsson. Tid för enskilda intervjuer finns efter föredraget.

Plats: Chalmers tekniska högskolas hörsal RunAnd, Chalmersplatsen 1, 412 58 Göteborg

Onsdag 22 mars, 10:15-11:50
Besök hos Försvarsmakten, Kustbevakningen och Göteborgs hamn. Media är välkomna att följa med under besöket. Föranmälan med namn, yrkestitel, redaktion samt personnummer krävs till pressekreterare Tom Samuelsson. Tid för enskilda intervjuer finns.

Plats: Amf 4 Göta Älvsgatan 24, 426 76 Västra Frölunda
