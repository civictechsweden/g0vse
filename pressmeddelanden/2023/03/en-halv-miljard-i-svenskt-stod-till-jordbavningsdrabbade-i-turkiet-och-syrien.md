# En halv miljard i svenskt stöd till jordbävningsdrabbade i Turkiet och Syrien

– Dagens givarkonferens hade ett viktigt mål: att omvandla våra kondoleanser och vår omtanke till konkret handling. Att ge effektiv och samordnad hjälp till de människor som har drabbats av de förödande jordbävningarna i Turkiet och i Syrien. Jag är imponerad över generositeten och viljan att bidra, men också  ödmjuk inför det enorma arbete som nu ligger framför oss, säger statsminister Ulf Kristersson.

– Det internationella samfundet har i dag tillsammans visat sitt starka stöd till de jordbävningsdrabbade i Turkiet och Syrien. Detta är viktiga första steg till att lindra nöd och bidra till återhämtning i de jordbävningsdrabbade områdena. Regeringen kan stolt meddela att Sveriges sammanlagda stöd nu uppgår till en halv miljard kronor, säger bistånds- och utrikeshandelsminister Johan Forssell.

Sverige har hittills bidragit med 230 miljoner kronor i humanitärt stöd genom Sida och UD, och bidrar nu med ytterligare 270 miljoner kronor. Detta gör att Sveriges finansiella stöd uppgår till totalt 500 miljoner kronor. Utöver det humanitära stödet har Sverige bidragit med icke-finansiellt stöd (personal, materiel och utrustning) till ett uppskattat värde av cirka 50 miljoner kronor.

I egenskap av ordförande för EU:s ministerråd stod statsminister Ulf Kristersson värd för dagens givarkonferens tillsammans med EU-kommissionens ordförande Ursula von der Leyen. Bistånd- och utrikeshandelsminister Johan Forssell modererade konferensen tillsammans med kommissionär med ansvar för grannskap och utvidgning, Olivér Várhelyi.

I konferensen deltog representanter för EU:s medlemsländer, kandidatländer och potentiella kandidatländer, grannländer och partnerländer, G20-länder (med undantag för Ryssland), medlemsstaterna i Gulfstaternas samarbetsråd samt FN, internationella organisationer, humanitära aktörer och internationella och europeiska finansieringsinstitutioner.

Konferensen ägde rum i Bryssel och anordnades i samordning med turkiska myndigheter.
