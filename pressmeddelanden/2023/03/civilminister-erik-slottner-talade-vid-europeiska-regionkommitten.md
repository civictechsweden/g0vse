# Civilminister Erik Slottner talade vid Europeiska regionkommittén

Sverige har tagit över EU\-ordförandeskapet i ett läge där det råder stor ekonomisk osäkerhet. Rysslands invasion av Ukraina, hög inflation, energikrisen och stigande räntor minskar konsumtion, produktion och investeringar. Medlemsstaternas regeringar är under hårt tryck att hantera konsekvenserna för hushåll och företag.

– Det läge vi befinner oss i har en stark påverkan på unionens medborgare och folkvalda politiker på lokal och regional nivå. Jag kan konstatera att vi har gemensamma utmaningar, oavsett om vi verkar på nationell eller lokal och regional nivå. Den europeiska regionkommittén bidrar på ett avgörande sätt till att det regionala och lokala perspektivet finns med i EU\-arbetet. Det är viktigt att vi följer utvecklingen noga så att vi från unionen och från nationell nivå kan ge kommuner och regioner förutsättningar att utföra sina uppdrag, säger Erik Slottner.

Europeiska regionkommittén är ett rådgivande organ med uppgift att bedöma EU:s lagstiftning och politik ur ett lokalt och regionalt perspektiv. Kommittén består av 329 ledamöter och 329 suppleanter som alla är folkvalda i kommuner och regioner i EU:s 27 medlemsländer. Sverige företräds av 12 ledamöter och 12 ersättare.
