# Uppdrag för att öka kunskapen om insatser för unga med psykisk ohälsa eller funktionsnedsättning som inte studerar eller arbetar

­­ Unga med en funktionsnedsättning och unga med psykisk ohälsa är två grupper som är överrepresenterade inom gruppen unga som inte arbetar eller studerar.

– Det behövs mer kunskap om vilka metoder och insatser som fungerar för ungdomar med psykisk ohälsa eller funktionsnedsättningar som inte arbetar eller studerar. Unga ska inte hamna i en situation där de långvarigt står utanför både arbete och studier. Då måste möjligheterna öka för dessa unga att börja studera eller etablera sig på arbetsmarknaden, säger socialminister Jakob Forssmed.

I uppdraget till Forte ingår att sammanställa kunskap om förebyggande insatser för att förhindra att denna heterogena grupp unga hamnar utanför arbete och studier, att beskriva gruppens olika behov av stöd samt att identifiera de insatser som kan underlätta övergången till arbete eller studier.

Forte ska senast den 15 november 2024 lämna en redovisning av uppdraget till Socialdepartementet. För uppdraget får Forte under 2023 använda 500 000 kronor.
