# EU-överenskommelse om minskad klimatpåverkan från sjöfarten

– Jag är mycket glad att vi har nått detta viktiga resultat under det svenska ordförandeskapet för att kunna minska utsläppen från sjöfarten. Min förhoppning är att framgången nu kan smitta av sig även på de andra förhandlingar som pågår inom klimatpaketet Fit for 55, säger infrastruktur- och bostadsminister Andreas Carlson.

FuelEU Maritime är en del av klimatpaketet Fit for 55 och innebär att fartyg inom unionen succesivt ska minska utsläpp av växthusgaser.

Utsläppen ska utifrån 2020 års utsläppsvärde minskas med 2 procent från 2025, 6 procent från 2030, 14,5 procent från 2035, 31 procent från 2040, 62 procent från 2045 och 80 procent från år 2050.

Fit for 55-paketet syftar till att göra det möjligt för EU att minska sina nettoutsläpp av växthusgaser med minst 55 procent till 2030 jämfört med 1990 års nivåer och att uppnå klimatneutralitet 2050.

Nästa steg för uppgörelsen FuelEU Maritime är att Europaparlamentet och rådet formellt bekräftar den.
