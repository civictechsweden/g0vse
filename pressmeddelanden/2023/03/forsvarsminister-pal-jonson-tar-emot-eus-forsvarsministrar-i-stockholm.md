# Försvarsminister Pål Jonson tar emot EU:s försvarsministrar i Stockholm

Inom ramen för det svenska ordförandeskapet i ministerrådet, möts EU:s försvarsministrar för ett informellt möte som består av tre sessioner; EU:s militära stöd till Ukraina, aktuella frågor och en avslutande arbetslunch med FN:s undergeneralsekreterare för fredsinsatser, Jean\-Pierre Lacroix, och Natos generalsekreterare, Jens Stoltenberg.

Sveriges försvarsminister Pål Jonson och EU:s höga representant för utrikesfrågor och säkerhetspolitik, Josep Borrell, delar värdskapet för mötet.

## EU:s militära stöd till Ukraina i fokus

EU:s försvarsministrar inleder mötet tisdag den 7 mars med en informell middag.

Onsdag den 8 mars inleds mötet med en session om EU:s militära stöd till Ukraina. Vid denna session deltar befälhavarna för EU:s militära stödinsats till Ukraina (EUMAM Ukraine) för att ge en uppdatering om utbildningen av den ukrainska försvarsmakten. I delar av mötet deltar även en representant från Ukraina. Vidare kommer försvarsministrarna att diskutera upphandling av artilleriammunition till stöd för Ukraina.

I den andra sessionen kommer försvarsministrarna att diskutera aktuella frågor, däribland EU:s militära insatser.

Mötet avslutas med en tredje session i form av en arbetslunch tillsammans med FN:s undergeneralsekreterare för fredsinsatser, Jean\-Pierre Lacroix, och Natos generalsekreterare, Jens Stoltenberg.

Samma dag hålls även gemensam presskonferens klockan 15\.00 där försvarsminister Pål Jonson och EU:s höga representant för utrikesfrågor och säkerhetspolitik, Josep Borrell, återger slutsatserna från mötet.
