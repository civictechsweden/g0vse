# Sverige deltar i Natoledd krishanteringsövning

Sverige har återkommande deltagit i Natos CMX-övningar, men detta är första gången som Sverige deltar som inbjuden medlem till Nato (s.k. invitee). Ett av huvudsyftena med Sveriges deltagande i årets övning är att öva rutinerna för dialog, samverkan, informationsutbyte och koordinering av verksamhet mellan Sverige och Nato vid ett försämrat säkerhetsläge i vårt närområde.

Tjänstemän från Regeringskansliet samt Sveriges delegation vid Nato deltar vid övningen. Även Försvarsmakten och Myndigheten för samhällsskydd och beredskap deltar. Från Natos sida deltar civila tjänstemän och militär stabspersonal i Natos 30 medlemsstater, personal vid Natos högkvarter i Bryssel och vid Natos militära högkvarter SHAPE i Mons.
