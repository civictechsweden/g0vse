# Civilminister Erik Slottner besöker Kalmar

Under vistelsen kommer civilministern att besöka Kalmar kommun för samtal om det allmänna läget i kommunen, samt länsstyrelsen för att delta i samtal med personal och ledningsgrupp. Där diskuteras bland annat också länsstyrelsens arbete med tillväxt och utveckling i länet.

– Länsstyrelsernas uppgift att främja länets utveckling är en viktig utgångspunkt för att bidra till en grön omställning och en hållbar tillväxt i hela Sverige, säger civilminister Erik Slottner.

Civilministern besöker även Region Kalmar län för att diskutera hur regionen arbetar med den fortsatta digitaliseringen av regionens verksamhet. Detta är ett arbete som drivs i nära samarbete med länets kommuner med mål att de digitala lösningarna ska ge bra nytta för invånare, patienter och användare.

Civilministern kommer även att göra ett besök hos E\-hälsomyndigheten där myndigheten presenterar bland annat sitt arbete med ett europeiskt hälsodatautrymme och Sveriges digitala infrastruktur.
