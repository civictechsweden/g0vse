# Regeringen beviljar 25-årigt hyresavtal för anstalten i Skogome

Genom ett 25-årigt hyresavtal, som regeringen fattade beslut om idag, möjliggörs åtgärder vid anstalten Skogome som Kriminalvården anser är av stor betydelse. Det handlar om nödvändiga anpassningar i ett läge då beläggningssituationen i både anstalter och häkten är mycket ansträngd.

– Med den omläggning som regeringen nu gör av kriminalpolitiken så kommer allt fler dömda brottslingar att avtjäna sina straff i fängelser. Det är därför helt centralt att kriminalvårdens anstalter, däribland den i Skogome, har de förutsättningar de behöver för att bedriva sin viktiga verksamhet. Ett 25-årigt hyresavtal skapar långsiktighet i arbetet, säger justitieminister Gunnar Strömmer.
