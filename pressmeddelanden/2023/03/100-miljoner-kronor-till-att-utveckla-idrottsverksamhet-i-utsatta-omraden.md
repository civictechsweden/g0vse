# 100 miljoner kronor till att utveckla idrottsverksamhet i utsatta områden

– Idrottsrörelsen är den rörelse i Sverige som samlar flest barn och unga \- och den måste vi värna. Tyvärr finns allt fler socialt utsatta områden där det är svårt nå ungdomar idag. Genom en särskild satsning till Riksidrottsförbundet ser vi nu till att idrottsföreningarna kan engagera fler, säger statsminister Ulf Kristersson.

– Regeringens satsning möjliggör att fler barn och unga kommer att få tillgång till en meningsfull och aktiv fritid. Att de kommer in i sammanhang där de får uppleva gemenskap i föreningslivet och bli sedda och uppmuntrade av engagerade ledare spelar stor roll och har många positiva effekter, säger Jakob Forssmed, socialminister med ansvar för idrottsfrågor.

– Sveriges integrationsutmaningar behöver bemötas med åtgärder på många olika områden. Att barn har tillgång till bra idrottsverksamhet är viktigt, inte minst i utsatta områden, säger arbetsmarknads\- och integrationsminister Johan Pehrson.

I många år har idrottsrörelsen också bedrivit ett viktigt arbete för integration och minskat utanförskap. Utöver de hälsovinster och den sociala gemenskap som föreningsidrotten ger för den enskilde fyller idrotten i sig en viktig funktion i arbetet med att främja integration och i det brottsförebyggande arbetet. Detta är ett arbete som måste stärkas.

Regeringen har idag beslutat att ge Riksidrottsförbundet ett bidrag på 100 miljoner kronor med målsättningen att öka antalet idrottsföreningar och barn och unga, i angivna områden som deltar i föreningsledd idrottsverksamhet. Det är viktigt att antalet idrotts\- och ungdomsledare som verkar i dessa områden ökar och att man kan erbjuda deltagarna en mer aktiv, inkluderande och meningsfull tillvaro.
