# Ebba Busch leder EU:s konkurrenskraftsråd

– Europeiska företag är hårt belastade av höga energikostnader, störningar i leveranskedjor, inflation och regelbörda. EU behöver därför stärka sin långsiktiga konkurrenskraft för att även fortsättningsvis vara en attraktiv plats att investera och verka i. Dessutom behöver vi diskutera hur EU möter de utmaningar som USA:s gröna investeringspaket kan innebära för europeiska företag, säger energi- och näringsminister Ebba Busch.

Ministrarna kommer under rådsmötet att hålla en riktlinjedebatt om EU:s långsiktiga konkurrenskraft i ljuset av den inre marknadens 30-årsjubileum. Detta ska ses som ett inspel till EU-kommissionens framtagande av en långsiktig konkurrenskraftsstrategi inför Europeiska rådets möte den 23–24 mars.

Vid torsdagens möte kommer också fattas beslut om en allmän riktlinje om förslaget om datainsamling och datadelning avseende korttidsuthyrning av boende via plattformar. Korttidsuthyrningsmarknaden står för nästan 25 procent av EU:s utbud av turistboenden. Därutöver ska ministrarna besluta om allmän riktlinje för distansförsäljning av finansiella tjänster till konsumenter. Förslaget säkerställer bl.a. att ett grundläggande konsumentskydd alltid finns vid köp av finansiella tjänster online.

Ordförandeskapet och EU-kommissionen kommer vid rådsmötet slutligen att redogöra för uppföljningen efter toppmötet mellan EU och Ukraina som ägde rum i februari. Dessutom kommer en  lägesrapport lämnas om införandet av ett enhetligt patentskydd och en enhetlig patentdomstol i EU – en banbrytande reform för ökad innovation och konkurrenskraft som träder i kraft den 1 juni.
