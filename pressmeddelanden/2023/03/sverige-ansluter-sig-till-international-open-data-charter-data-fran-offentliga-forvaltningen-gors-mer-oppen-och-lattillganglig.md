# Sverige ansluter sig till International Open Data Charter: data från offentliga förvaltningen görs mer öppen och lättillgänglig

En stadga med sex principer har utvecklats som länder, företag och organisationer kan följa för att utveckla arbetet med, och därmed värdet av, öppna data. Principerna kombinerar förmågor och ambitioner för transparens, inkluderande och ansvarstagande inom offentlig förvaltning där öppna data är nyckelresursen.

– Anslutningen till ODC:s principer stärker Sveriges förutsättningar att fortsatt utveckla det strategiska arbetet med öppna data och att samverka internationellt inom detta område. På så sätt främjas och tydliggörs syftet och nyttan med datadelning för samhällsutvecklingen, säger civilminister Erik Slottner.

Regeringen har i dag även beslutat om att uppdra åt Myndigheten för digital förvaltning (Digg) att ansvara för genomförandet av ODC:s stadga med principer för tillgängliggörande av data. I uppdraget ingår bl.a. att främja tillgången av öppna data som kan bidra till insyn och delaktighet i offentlig förvaltning inklusive offentliga inköpsdata.
