# First Aid Kit får regeringens musikexportpris 2022

– Jag är stolt över att få dela ut regeringens musikexportpris till First Aid Kit. De sätter de sin unika prägel på pop-, folk- och countrygenrerna och visar hur hårt arbete inte bara leder till stora musikframgångar, det bidrar också till svensk tillväxt och skapar nyfikenhet och intresse för Sverige i utlandet, säger bistånds- och utrikeshandelsminister Johan Forssell.

First Aid Kit blev den 26:e vinnaren av regeringens musikexportpris. Priset delas ut varje år till svenska musikskapare som bidragit till exportframgångar och till att sprida en modern och positiv bild av Sverige i utlandet.

Juryns motivering:

First Aid Kit har funnits på internationella skivbolag sedan debuten år 2008. De har kontinuerligt gästat västvärldens ledande festivaler och TV-shower. Inte minst har systrarna Klara och Johanna Söderberg gjort några av de mest uppmärksammade covertolkningarna i modern tid – inklusive hyllningar av Paul Simon, Patti Smith och Emmylou Harris vid Polar Music Prize. Ändå smyger det en känsla av att duon länge agerade lite i skymundan som stor svensk exportakt. Om det var så raderades frågetecknen effektivt ut med 2022 års album ”Palomino”. Det femte albumet hyllades unisont globalt och nådde höga listplaceringar, som nummer 3 i England följt av en tredje nominering till The Brit Awards. First Aid Kit underströk ännu en gång hur man lyckats skapa en konsekvent blågul version av ett arv i pop-, folk- och country-traditioner som i många aspekter är ytterst ”amerikanskt”.

Nominerade till regeringens musikexportpris var också Bladee, LIOHN och Klahr, Tove Lo och Watain.

## Regeringens hederspris

Regeringens hederspris för mångåriga insatser för svensk musikexport gick till Marie Ledin.

Juryns motivering:

Marie Ledin föddes in i musiken, och var med redan från början när hennes far, den legendariska skivbolagsdirektören Stikkan Andersson, grundade det gränsöverskridande Polarmusikpriset. Varje år sedan 1992 utser Polar Music Prize med stor omsorg och fingertoppskänsla två internationella storheter, en från populärmusikområdet och en från den klassiska musikvärlden, och sedan 1997 är Marie Ledin VD och motor för verksamheten. Tillkännagivandet av pristagarna uppmärksammas stort internationellt, liksom Polarprisgalan som Marie Ledin gör till en unik och nyskapande musikfest genom att samla heta, kreativa och spännande svenska artister för att tolka och hylla pristagarna, och många av musikakterna har blivit virala. Marie Ledins inspirerade, outtröttliga och framgångsrika arbete med Polarpriset sätter ett högkvalitativt och mångsidigt musiksverige på den internationella kartan.

## Regeringens hedersomnämnande

Regeringens hedersomnämnande för insatser av särskild betydelse för svensk musiks internationalisering tilldelades Studio Barnhus.

Juryns motivering:

Det började med att de delade studio 2009. 13 år senare är Studio Barnhus hyllat som skivbolag, DJ´s, musikstudio och festkollektiv över nästan hela jordklotet. Från att ha varit små rebeller på alternativa dansscenen är de numera auktoriteter. Kornél Kovács, Axel Boman och Petter Nordqvist har med gemensam kraft varit med om att sätta så mycket färg med sina vilda stilrallyn av disco, house, techno och reggae att en ibland tillknäppt, konservativ scen kapitulerat. Idag hörs Studio Barnhus på klubbar i Mexiko och Milano liksom i en HBO-serie och Marvelfilm. 2022 släppte Boman två album och Kovacs ett. Det blev dessutom ep från både Off The Meds och Bella Boo. Det har turnerats flitigt världen över och återigen hyllats stort i tung internationell musikpress. Inte minst då Axel Boman. Många länder kan idag stoltsera med världsartister. Betydligt mer sällsynt är det att ta en plats på dansmusikens absoluta finsmakarscen. Som Studio Barnhus lyckas med. År ut och år in.
