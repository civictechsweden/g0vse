# Regeringen stärker arbetet inom avancerade läkemedel genom nytt nationellt innovationskluster

– Svenska företags förmåga att utveckla, använda sig av och exportera ny teknik och nya innovationer är grundläggande för utvecklingen av vårt näringsliv och vårt samhälle. Den förmågan behöver stärkas så att företag kan fortsätta utvecklas och växa i Sverige. Regeringen vill vara en aktiv partner i det arbetet – därför är det här uppdraget ett viktigt steg framåt, säger energi\- och näringsminister Ebba Busch.

Innovationsklustret ska nyttiggöra forskningsresultat från universitet och högskolor samt hälso\- och sjukvården. Därtill ska klustret accelerera tillväxten av nya företag och ge kommersialiseringsstöd till små, medelstora och stora företag.

Etableringen av ett innovationskluster kompletterar tidigare satsningar från regeringen, näringslivet och hälso\- och sjukvården. Det blir en hörnsten i ett hållbart och heltäckande system för utveckling, kommersialisering och implementering av avancerade terapier i Sverige. Innovationsklustret skapar därmed förutsättningar för att Sverige ska kunna möta ambitionen att vara ledande inom avancerade terapier till 2030\.

Vinnova ska delredovisa uppdraget till Klimat\- och näringslivsdepartementet senast den 1 juni 2024 och slutredovisa uppdraget senast den 30 september 2025\.
