# Statsminister Ulf Kristersson och arbetsmarknads- och integrationsminister Johan Pehrson deltar i EU-toppmöte i Bryssel

Syftet med det sociala trepartstoppmötet för tillväxt och sysselsättning är att skapa ett samråd mellan Europeiska rådet, ministerrådet, kommissionen och arbetsmarknadens parter. Genom toppmötet får de europeiska arbetsmarknadsparterna möjlighet att bidra till de olika delarna av EU:s strategi för tillväxt och sysselsättning.

Det övergripande temat för onsdagens möte är att hitta lösningar till Europas utmaningar inom konkurrenskraft. Målsättningen är att göra Europa till den bästa platsen för industriella investeringar som skapar tillväxt och högkvalitativa arbetstillfällen. Mötet leds av EU\-kommissionens ordförande Ursula von der Leyen och Europeiska rådets ordförande Charles Michel.
