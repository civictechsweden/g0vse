# Nya Miljömålsberedningen är utsedd

– Miljömålsberedningen har nu ett viktigt uppdrag att analysera och ta fram förslag som både stärker klimatarbetet och skyddet av biologisk mångfald på ett integrerat sätt. Det är helt centralt att vi arbetar med de här långsiktiga frågorna på ett samhällsekonomiskt kostnadseffektivt sätt, och förankringen i riksdagen är särskilt viktig. Av den anledningen är jag glad att Lars Tysklind tackade ja till uppdraget som ordförande, säger klimat- och miljöminister Romina Pourmokhtari.

Det nya uppdraget till Miljömålsberedningens innehåller flera olika delar. Kärnan är att föreslå en samlad strategi med etappmål, styrmedel och åtgärder som beskriver hur Sverige ska nå sina åtaganden inom EU (som EU:s gröna giv) och internationellt (som våra åtaganden vid COP15) för naturvård och biologisk mångfald samt upptag och utsläpp av växthusgaser inom markanvändningssektorn (LULUCF). Den strategi som beredningen ska föreslå ska vara avgränsad till landbaserade ekosystem inklusive våtmarker med särskilt fokus på markanvändningssektorn.

I uppdraget ingår att kartlägga och beskriva synergier och målkonflikter i arbetet med att uppfylla Sveriges åtaganden och vid behov föreslå politiska avvägningar. Beredningens ledamöter ska även beskriva hur Sverige kan leva upp till åtagandena med bibehållen eller ökad konkurrenskraft och på ett sätt som värnar sysselsättning i hela landet. Samtidigt ska totalförsvarets behov beaktas och det militära försvaret ska kunna växa samt att de nationella miljömålen och de globala målen för hållbar utveckling ska kunna nås. Dessutom ska miljömålsberedningen analysera om formuleringen av de nationella miljökvalitetsmålen och dess preciseringar kan behöva anpassas till de avvägningar som görs.
