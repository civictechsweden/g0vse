# Utredning föreslår åtgärder för en bättre välfärd och starkare life science-sektor

– Kliniska studier är ett nyckelområde för life science-sektorn där regeringen ser förbättringspotential. Det är viktigt att vi har ett lättarbetat och kvalitativt system för företagsinitierade kliniska prövningar, vilket också lyfts i den nationella life science-strategin. Det bidrar till en stark, modern och jämlik sjukvård samtidigt som det är viktigt för landets ekonomiska utveckling. Peter Asplunds utredning som nu redovisas blir en viktig del i förbättringsarbetet, säger energi- och näringsminister Ebba Busch.

Utredningen föreslår bland annat ett nationellt tvärsektoriellt partnerskap för samverkan inom kliniska prövningar – SweTrial. SweTrial ska skapa bättre förutsättningar för framför allt företagsinitierade kliniska prövningar genom att samla industriföreträdare från life science-sektorn och regionala företrädare från hälso- och sjukvården.

Utredningen föreslår också olika åtgärder för en stegvis utveckling av genomförandekapaciteten för kliniska prövningar i hälso- och sjukvården. Sammantaget lyfter utredningen att vi är inne i en negativ trend men att det finns goda förutsättningar att med rätt åtgärder vända den trenden och stärka den svenska life science-sektorn.

– Det är viktigt för kompetensutvecklingen av svensk hälso- och sjukvård att det bedrivs kliniska prövningar i det svenska vårdsystemet. Det ger patienter i Sverige tillgång till ännu inte etablerade terapier och skapar mottagarkapacitet för nya slags avancerade terapier. Vi hoppas att förslagen i utredningen ska bidra till en utvecklad tvärsektoriell samverkan som skapar nytta i hela systemet, säger socialminister Jakob Forssmed.
