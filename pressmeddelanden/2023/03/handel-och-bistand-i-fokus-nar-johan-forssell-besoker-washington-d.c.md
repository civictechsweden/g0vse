# Handel och bistånd i fokus när Johan Forssell besöker Washington D.C.

– USA är en av Sveriges och EU:s viktigaste handelspartners och vårt ekonomiska utbyte bidrar till miljontals arbetstillfällen på båda sidor av Atlanten. USA är dessutom en oumbärlig partner för Europa, inte minst i ljuset av nuvarande säkerhetssituation. Jag ser fram emot att diskutera gemensamma insatser för Ukraina, och vad vi gör för att ytterligare stärka den transatlantiska handelsrelationen och skapa fler jobb, säger bistånds\- och utrikeshandelsminister Johan Forssell.

Resan till Washington äger rum innan Sverige står värd för det fjärde ministermötet inom det transatlantiska Handels\- och teknikrådet TTC. Till mötet i Sverige väntas bland annat flera amerikanska ministrar delta.

– Dessa möten i Washington är ett bra tillfälle att förbereda TTC\-mötet i Sverige. Värdskapet ger oss en möjlighet att visa upp svenska lösningar och svenskt kunnande som bidrar till den gröna och digitala omställningen, säger Forssell.

Mötet med Samantha Power, chef för den amerikanska biståndsmyndigheten USAID kommer att ägnas åt det långsiktiga stödet till Ukraina och ett antal andra biståndspolitiska frågor, där Sverige hoppas kunna fördjupa samarbetet med USA.

Forssell kommer också att hålla ett öppningsanförande på ett evenemang kopplat till det amerikanska demokratitoppmötet. I samband med detta träffar Forssell även Uzra Zeya, ansvarig för demokratitoppmötet på det amerikanska utrikesdepartementet.
