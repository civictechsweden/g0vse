# Tobias Billström deltar i EU:s utrikesministermöte

– Rapporten från FN:s undersökningskommission visar på Rysslands omfattande kränkningar av mänskliga rättigheter och den internationella humanitära rätten i Ukraina. Världssamfundet måste utkräva ansvar av Ryssland. EU kommer fortsätta att lämna stöd till Ukraina och sätta press på Ryssland, säger utrikesminister Tobias Billström.

På dagordningen för EU:s utrikesministermöte (FAC) står Rysslands aggression mot Ukraina och situationen i Tunisien. Utrikesministrarna kommer även att diskutera situationen i Iran och anta ytterligare sanktioner mot landet.

– EU fortsätter att sätta tryck på Iran. Det senaste halvåret har vi skärpt EU:s politik och antagit sex sanktionspaket. Förtrycket måste upphöra. Irans folk måste få göra sina röster hörda. Vi fördömer all användning av dödsstraffet, säger utrikesminister Tobias Billström.

EU:s utrikesministrar och försvarsministrar kommer i ett gemensamt möte att diskutera den strategiska kompass och EU:s stöd till Ukraina. Den strategiska kompassen är ett styrdokument för EU:s säkerhets- och försvarspolitiska samarbete.

Under besöket i Bryssel deltar utrikesminister Tobias Billström även i Europeiska humanitära forumet (EHF) och Schumanforumet liksom i givarkonferensen för de jordbävningsdrabbade i Turkiet och Syrien.
