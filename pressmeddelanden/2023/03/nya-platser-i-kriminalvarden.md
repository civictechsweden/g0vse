# Fler nya platser i kriminalvården

Kriminalvården har i en skrivelse begärt regeringens medgivande att få ingå ett 25\-årigt hyresavtal för anstalten Skänninge i Mjölby. Anstalten har idag 240 platser och cirka 300 anställda. Genom det nya avtalet skapas ytterligare 96 platser.

– De nya platserna på anstalten Skänninge är ett viktigt tillskott i utbyggnaden av kriminalvården. Med den omläggning som regeringen nu gör av kriminalpolitiken så kommer allt fler dömda brottslingar att avtjäna sina straff i fängelser. Det är därför viktigt att utbyggnaden håller jämna steg med lagstiftningsarbetet, säger justitieminister Gunnar Strömmer.

I december 2022 och i januari innevarande år beviljade regeringen hyresavtal på anstalter vid tio orter i landet vilket innebar 428 nya platser. Med dagens beslut innebär detta alltså en ökning av platskapaciteten med över 500 platser i landet.
