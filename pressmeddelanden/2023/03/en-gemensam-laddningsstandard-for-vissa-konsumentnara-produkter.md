# En gemensam laddningsstandard för vissa konsumentnära produkter

– Vi vill se en gemensam laddningsstandard inom EU när det gäller trådbunden laddning av konsumentnära produkter såsom mobiltelefoner. Detta kommer att bli möjligt från slutet av nästa år och konsumenter kommer då att kunna använda samma typ av laddare till sina mobiltelefoner och surfplattor. Det här är också ett viktigt steg i att minska det elektroniska avfallet, säger civilminister Erik Slottner.

De nya reglerna införs stegvis. I slutet av 2024 måste bl.a. alla mobiler, surfplattor och digitalkameror som säljs i EU ha USB\-C\-uttag. Från och med våren 2026 gäller detta även bärbara datorer. Enligt de nya reglerna behöver konsumenterna därför inte längre en ny laddare varje gång de köper nytt, eftersom de kommer att kunna använda en enda laddare för den utrustning som omfattas av direktivet. Konsumenter kommer också kunna välja att köpa utrustningen utan en laddare.

De nya reglerna syftar till att säkerställa konsumenters bekvämlighet, minska det elektroniska avfallet samt att undvika en fragmentering av marknaden för laddningsenheter genom att konsumenter slipper köpa flera olika typer av laddare.

Förslaget skickas nu ut på remiss till den 5 maj.
