# Stefan Attefall ny landshövding i Uppsala län

– Stefan Attefall har stor erfarenhet av att arbeta med breda samhällsfrågor. Hans erfarenhet som statsråd och hans arbete med bland annat bostadsfrågor kommer att vara en tillgång såväl för invånarna i Uppsala län som för länsstyrelserna. Jag är glad att Stefan Attefall tackat ja till uppdraget som ny landshövding i Uppsala län, säger civilminister Erik Slottner.

Sedan 2015 har Stefan Attefall bland annat haft uppdrag som rådgivare i bostads\- och fastighetssektorn samt som ordförande för det kommunala bostadsbolaget Vätterhem i Jönköping. Stefan Attefall har även erfarenhet från civilsamhället genom ordförandeskapet i Rörelsefolkhögskolornas intresseorganisation.

Stefan Attefall är född 1960\. Han var civil\- och bostadsminister 2010–2014, riksdagsledamot 1991–1994 och 1998–2010 samt ordförande för finansutskottet 2006–2010\.

Landshövdingen i Uppsala blir den första myndighetschef vars anställning följer regeringens nya praxis. Huvudregeln ändras till att en myndighetschef kan anställas fram till 69 års ålder.
