# En samlad och tydligare reglering av VMA-systemet

I den nya lagen samlas och regleras grunderna för varnings\- och informationssystemet Viktigt meddelande till allmänheten, det så kallade VMA\-systemet. Propositionen ska säkerställa ett effektivt, robust och säkert varningssystem till skydd för människor, egendom och miljö i samband med olyckor och andra allvarliga händelser.

Genom den nya lagen tydliggörs att VMA\-systemet ska kunna användas oberoende av om det råder fred, höjd beredskap eller ytterst i krig. Det föreslås också tydligare regler när det gäller vem som beslutar vad och när VMA\-systemet ska kunna användas och i vilka kanaler det ska sändas.

Regeringen föreslår i propositionen att flyglarmet ska inordnas i VMA\-systemet och att en myndighet ska ges ett samlat ansvar i en flyglarmssituation – från en begäran om sändning till att aktivera signalen i utomhusvarningssystemet.

I syfte att nå så många människor som möjligt ska VMA via telefoni, genom sms eller röstmeddelande till fasta telefoner inte längre ses som ett komplement till sändning av VMA i radio och tv, utan i stället ske regelmässigt. En sådan förändring ligger också i linje med teknikutvecklingen.

Den nya lagen och övriga lagändringar föreslås träda i kraft den 1 januari 2024\.
