# Civilministern deltar i möte med den europeiska regionkommittén

Säkerhet, konkurrenskraft, grön omställning och energiomställning, demokratiska värden och rättsstatsprincipen. Det är prioriteringarna för det svenska ordförandeskapet i EU:s ministerråd våren 2023\.

– Mycket av den dagliga kontakten mellan EU\-medborgaren och offentliga institutioner sker på regional och lokal nivå, där EU:s lagstiftning ofta genomförs i praktiken. Den europeiska regionkommittén bidrar på ett avgörande sätt till att det regionala och lokala perspektivet finns med i EU\-arbetet och att dessa nivåer involveras i skapandet av EU. Det är i dialogen, som ibland kallas för gräsrotsdemokrati, som legitimiteten för EU byggs, säger civilminister Erik Slottner.

Europeiska regionkommittén är ett rådgivande organ med uppgift att bedöma EU:s lagstiftning och politik ur ett lokalt och regionalt perspektiv. Kommittén består av 329 ledamöter och 329 suppleanter som alla är folkvalda i kommuner och regioner i EU:s 27 medlemsländer. Sverige företräds av 12 ledamöter och 12 ersättare.
