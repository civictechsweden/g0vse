# Regeringen stöttar Bocuse d'Or för att stärka svensk livsmedelsproduktion

– Sverige är ett fantastiskt matland. Den här satsningen är ett led av arbetet med livsmedelsstrategin. Genom livsmedelsstrategin vill regeringen bidra till att Sverige är en attraktiv matdestination samtidigt som vi vill utveckla alla delar av livsmedelskedjan och främja svensk gastronomi, säger landsbygdsminister Peter Kullgren.

Regeringen har idag, den 11 maj 2023, beslutat att stötta Bocuse d’Or Sweden och satsningen på den prestigefyllda kocktävlingen Bocuse d'Or 2025 med en miljon kronor. Satsningen syftar till att stärka den svenska satsningen på gastronomi i toppklass och att stärka den svenska livsmedelskedjan.

– Svensk gastronomi bidrar till ökat företagande och har utvecklats stort under de senaste åren och idag finns det ett stort antal topprestauranger runt om i Sverige. Det är ett viktigt skyltfönster som bidrar till att lyfta svensk matkultur, framgångsrika livsmedelsproducenter och skapa en stolthet för vår livsmedelsproduktion, avslutar landsbygdsminister Peter Kullgren.

Bocuse d’Or är världens främsta och mest prestigefyllda internationella tävling för kockar. Tidigare denna månad blev Gustav Leonhardt uttagen till att representera Sverige i kocktävlingen som grundades 1987, uppkallad efter stjärnkocken Paul Bocuse. Tävlingen arrangeras vartannat år i Lyon och nästa tävling äger rum 2025. Totalt deltar ungefär 60 länder genom kvaltävlingar på varje kontinent och redan nästa år är det tävling i Trondheim för att kvala in till huvudtävlingen i Lyon.
