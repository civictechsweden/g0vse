# Allmän flaggdag för att markera H.M. Konungens 50 år på tronen

Den 15 september i år har Konung Carl XVI Gustaf varit Sveriges statschef i 50 år. Han är därmed Sveriges genom tiderna längst regerande monark. Det är en händelse med koppling till landets konstitutionella historia som är betydelsefull för Sverige som nation.

\- Konungens insatser för Sverige under dessa första 50 år vid tronen har varit mycket betydelsefulla för vårt land. Det vill regeringen uppmärksamma. Därför föreslår regeringen idag att den 15 september 2023 ska högtidlighållas som allmän flaggdag, säger statsminister Ulf Kristersson.

I år, den 6 juni, är det även 500 år sedan Gustav Vasa valdes till kung vid ett riksmöte i Strängnäs, Kalmarunionen upplöstes och Sverige åter blev en självständig stat.

Regeringen föreslår därför att riksdagen ska godkänna att 50\-årsdagen för Konungens trontillträde ska vara en tillfällig allmän flaggdag. Om riksdagen godkänner förslaget kommer regeringen att besluta om en ändring i förordningen (1982:279\) om allmänna flaggdagar med den innebörden.
