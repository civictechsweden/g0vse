# Bistånds- och utrikeshandelsminister Johan Forssell medverkar i Sveriges statsbesök till Estland

– Statsbesöket är ett värdefullt tillfälle för svenskt och estniskt näringsliv att mötas och tillsammans bidra till ett fördjupat samarbete. Affärsforumet är historiskt stort med drygt 110 representanter från näringslivet i Sverige och Estland.  Med detta vill vi öka handeln och investeringarna mellan länderna för att skapa fler arbetstillfällen och ekonomisk tillväxt, säger bistånds- och utrikeshandelsminister Johan Forssell

Drygt 25 svenska företag och ett 70-tal företag från Estland deltar i näringslivsdelen av statsbesöket. Affärsforumet anordnas av Business Sweden och Enterprise Estonia.

Syftet med statsbesöket är att fördjupa den mycket goda relationen mellan Estland och Sverige och relationen i EU där Estland och Sverige är likasinnade i många frågor. Besöket ska också bidra till ett fördjupat samarbete inom säkerhet och försvar samt ett närmare samarbete mellan svenskt och estniskt näringsliv med fokus på grön omställning, digitalisering och smart mobilitet. Utbildning och forskning är andra huvudteman för besöket.

Bistånds- och utrikeshandelsminister Johan Forssell är en del av den officiella delegation som följer kungaparet under statsbesöket. Utöver bistånds- och handelsministern representeras regeringen av utrikesminister Tobias Billström och försvarsminister Pål Jonson.
