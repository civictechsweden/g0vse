# Civilministern besöker Länsstyrelsen i Jönköpings län

Under vistelsen kommer Erik Slottner att bland annat träffa landshövding Helena Jonsson samt delta i ett möte med Forum för utveckling. Där deltar också företrädare från regionen, länsstyrelsen och näringslivet för att diskutera frågor om bland annat samverkan och hållbarhet i länet.

Civilministern inviger även ett nytt servicekontor på Råslätt, vilket blir det sjunde av Statens servicekontor i Jönköpings län.

– Servicekontorsorganisationen är en viktig pusselbit i arbetet för att bidra till att upprätthålla legitimitet och förtroende för statsförvaltningen. Det är också mycket angeläget att det finns ett gott samarbete mellan stat och kommun, och att tillgängligheten till statlig service förbättras. Därför är det mycket glädjande för mig att få vara med och inviga Jönköpings nya servicekontor i Råslätt idag, säger Erik Slottner.
