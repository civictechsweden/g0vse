# Regeringen tillsätter utredning för att effektivisera etableringen av havsbaserad vindkraft

– Vi behöver en snabbare process, utredningen ska analysera förutsättningarna för det, säger klimat\- och miljöminister Romina Pourmokhtari.

Direktiven till utredningen kommer att beslutas i och med regeringssammanträdet torsdag 4 maj. Utredningen kommer få i övergripande uppdrag att analysera hur regelverket för användning av havsområden vid etablering av vindkraft kan förbättras samt se över hur tillståndsprövningen av vindkraft i Sveriges ekonomiska zon kan bli mer effektiv och modern.

– Alla fossilfria kraftslag behövs för att klara den gröna omställningen och för att möta en elanvändning på minst 300 TWh år 2045\. Effektivare tillståndsprocesser för elproduktion och elnät är en viktig del av den omlagda energi\- och klimatpolitiken. Idag tar regeringen ett viktigt steg för den havsbaserade vindkraften, säger energi\- och näringsminister Ebba Busch.

Syftet är att åstadkomma en prövningsordning som ger förutsättningar för en ökad utbyggnad av havsbaserad vindkraft, samtidigt som andra samhällsintressen beaktas och man minskar belastningen på miljön.

Uppdraget ska redovisas senast den 28 juni 2024\.
