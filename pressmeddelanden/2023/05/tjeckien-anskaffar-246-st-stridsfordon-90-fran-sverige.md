# Tjeckien anskaffar 246 st stridsfordon 90 från Sverige

– Jag är övertygad om att stridsfordon 90 är rätt val även för Tjeckien. Tjeckiens anskaffning öppnar upp för ytterligare samarbeten inom försvarsområdet mellan Sverige och Tjeckien i enlighet med det bilaterala avtal som tidigare tecknats mellan länderna. Jag ser med tillförsikt fram emot det fördjupade samarbetet inom stridsfordonsområdet. Det kommer att vara till stor nytta även för den svenska Försvarsmakten, säger försvarsminister Pål Jonson.

## Fler avtal tecknas

Affären genomförs i ett mellanstatligt upplägg där en övergripande avsiktsförklaring om samarbete inom stridsfordonsområdet tidigare har tecknats mellan Tjeckien, Försvarets materielverk (FMV) och BAE Hägglunds. Vidare har en mellanstatlig överenskommelse tecknats av Försvarets materielverk (FMV) om bland annat stöd under leveransskedet samt erfarenhetsutbyte och samarbete gällande utbildning, nyttjande, drift och fortsatt utveckling av stridsfordon 90\-systemet.

Sedan 2002 finns ett bilateralt samförståndsavtal, Memorandum of Understanding, MoU, med Tjeckien om samarbete på försvarsområdet (SÖ 2004:50\).

Avtalen rörande leverans och mellanstatligt samarbete av CV90 undertecknades av Tjeckien, FMV och BAE Systems Hägglunds den 24 maj.
