# EU:s inre marknad firar 30 år under Sveriges EU-ordförandeskap

Statsminister Ulf Kristersson inledde konferensen med att betona vikten av EU:s inre marknad för tillväxten och jobbskapandet i EU. En högnivåpanel diskuterade vad som kan göras nu och på längre sikt för att förbättra funktionen av den inre marknaden. Panelen diskuterade vad EU:s inre marknad åstadkommit under sina första 30 år och poängterade vikten av långsiktig konkurrenskraft för fortsatta framgångar.

– EU:s inre marknad har kommit långt vad gäller att stimulera tillväxten och göra livet enklare för medborgare, företag och konsumenter i EU. Men utmaningar kvarstår, särskilt i tjänstesektorn som är en allt viktigare del i den globala ekonomin, säger bistånds- och utrikeshandelsminister Johan Forssell.

Under konferensen diskuterades framtiden för den inre marknaden med fokus på den digitala inre marknaden, standardisering och kompetensförsörjning. Näringslivet, branschorganisationer, representanter från EU och EFTA-länderna, tillsammans med andra aktörer gav sina perspektiv på hur den inre marknaden kunde förbättras.
