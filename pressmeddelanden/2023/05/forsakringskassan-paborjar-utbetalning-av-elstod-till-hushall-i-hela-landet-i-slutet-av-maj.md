# Försäkringskassan påbörjar utbetalning av elstöd till hushåll i hela landet i slutet av maj

\- Jag vill återigen varna för bedrägerier mot framför allt äldre personer som är en särskilt utsatt grupp. Ingen kommer bli uppringd av myndigheter, bank eller elbolag i samband med utbetalningen.  Om någon kontaktar dig på det sättet handlar det om ett bedrägeriförsök. Avsluta därför sådana kontakter direkt och polisanmäl händelsen, säger äldre\- och socialförsäkringsminister Anna Tenje.

Ändringen i regleringsbrevet för 2023 innebär att Försäkringskassan kan påbörja utbetalningarna av elstöd till hushåll i hela landet i enlighet med förordningen (2023:108\) om elstöd till konsumenter för november och december 2022\.

\- Med detta beslut är allt formellt klart för att påbörja utbetalningarna av det andra elstödet till hushållen. Stödet kommer att vara ett välkommet tillskott för familjer och andra som drabbats hårt av höga elpriser, säger energi\- och näringsminister Ebba Busch.

Försäkringskassan räknar med att betala ut ca 10 miljarder kronor till landets ca 5 miljoner hushåll.

Försäkringskassan har sedan tidigare ett uppdrag om att betala ut elstöd till södra och mellersta Sverige för perioden oktober 2021 \- september 2022\. Utbetalningarna till södra och mellersta Sverige påbörjades i slutet av februari och har gått snabbt och säkert.

## Anmäl kontot till Swedbank

Anmäl ditt konto till Swedbanks kontoregister före den 10 maj för att få elstödet insatt på kontot när utbetalningarna påbörjas i slutet av maj. Det går att anmäla sitt konto även efter den 10 maj för att snabba på processen och undvika en aviutbetalning. Du som får pension eller har ett bankkonto registrerat hos Pensionsmyndigheten eller Försäkringskassan behöver inte göra någonting utan kommer få pengarna automatiskt.

[Om elstöd på Försäkringskassans webbplats](https://www.forsakringskassan.se/privatperson/utbetalning-av-elstod)
