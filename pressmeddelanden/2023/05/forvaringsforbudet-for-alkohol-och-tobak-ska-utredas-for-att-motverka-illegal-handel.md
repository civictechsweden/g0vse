# Förvaringsförbudet för alkohol och tobak ska utredas för att motverka illegal handel

– Illegal handel med alkohol och tobak är en viktig inkomstkälla för den organiserade brottslig­heten. För att vi ska kunna motverka detta och säkerställa ett högt skydd för både enskilda personer och folkhälsan måste vi ha en effektiv lagstiftning på alkohol- och tobaksområdet som är anpassad till dagens förutsättningar, säger socialminister Jakob Forssmed.

Det saknas i dag reglering kring förvaring av tobak och nikotinprodukter i de fall en närings­idkare inte uppfyller kraven för försäljning av sådana produkter. Det finns ett förvaringsförbud i alkohollagen men det har framkommit att det finns problem att tillämpa det i vissa fall.

Regeringen har beslutat om ett tilläggsdirektiv till kommittédirektivet om En trygg uppväxt utan alkohol, tobak och nikotinprodukter från juli 2022. Tilläggsdirektivet innebär att utredaren även får i uppdrag att:

* analysera och ta ställning till om utformningen av förvaringsförbudet för alkoholdrycker och alkoholdrycksliknande preparat bör ändras,
* analysera och ta ställning till om det ska införas ett förvaringsförbud för tobaksvaror och nikotinprodukter, och
* om det bedöms lämpligt lämna nödvändiga författningsförslag.

Samtidigt förlängs utredningstiden med fem månader så att uppdraget ska redovisas senast den 31 mars 2024.
