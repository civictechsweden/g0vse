# Kulturministern inviger årets Järvavecka

Järvaveckans ambition är att bidra till ett samhälle där alla har möjlighet att förändra och förbättra. Idén om att bygga broar mellan politiken, myndigheter, näringsliv, civilsamhället och människor med olika förutsättningar är grunden för Järvaveckan.

— När människor samlas över alla gränser för möten, samtal, diskussioner – kanske till och med en och annan konflikt – då är jag extra stolt över vårt statsskick. Det här är levande demokrati. Järvaveckans syfte är att skapa möten och att rasera murar. Och det är sådana broar vi behöver för att överbygga de klyftor som polariserar samhället och komplicerar demokratin, säger kulturminister Parisa Liljestrand.

Järvaveckan 2023 arrangeras mellan den 31 maj och 3 juni på Spånga idrottsplats och är öppet för allmänheten. Årets tema är morgondagens Sverige.

Järvaveckan drivs av stiftelsen The Global Village. Sedan starten 2016 har Järvaveckan blivit en av Sveriges viktigaste mötesplatser för samhällsengagerade företag, föreningar, myndigheter, politiker och medborgare.
