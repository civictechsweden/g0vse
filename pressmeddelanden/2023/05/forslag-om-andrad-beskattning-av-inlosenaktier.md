# Förslag om ändrad beskattning av inlösenaktier

Svenska aktiebolag kan dela ut medel till aktieägare genom en aktiesplit kombinerad med ett efterföljande obligatoriskt inlösenförfarande av de nyligen utgivna aktierna. Förfarandet har ekonomiskt samma innebörd som en kontant utdelning men det utdelade beloppet beskattas inte som kontant utdelning utan som en kapitalvinst. Regeringen lämnar nu förslag till Lagrådet som ska undanröja den skattemässiga skillnaden. Beskattningen av utdelade medel från aktiebolag blir därmed mer enhetlig och bolagen behöver inte ta hänsyn till skattemässiga skillnader vid valet mellan kontant utdelning och inlösen.

Förslaget innebär inte att svenska aktieägare kommer att behöva betala mer skatt. För utländska aktieägare innebär förslaget en skattehöjning genom att det inte längre går att undvika att betala kupongskatt i Sverige i samband med sådana inlösenförfaranden.

Ändringarna träder i kraft först den 1 januari 2025 för att ge banker, Skatteverket och andra berörda tillräcklig med tid för att genomföra nödvändiga anpassningar.
