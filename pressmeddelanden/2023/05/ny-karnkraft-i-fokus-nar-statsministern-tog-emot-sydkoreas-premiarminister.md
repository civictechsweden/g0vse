# Ny kärnkraft i fokus när statsministern tog emot Sydkoreas premiärminister

– Sydkorea är en mycket nära partner till Sverige och EU. Våra två länder ligger i den teknologiska framkanten och vi står tydligt upp för den regelbaserade världsordningen. Starkt samarbete mellan världens demokratier blir än mer betydelsefullt i ljuset av Rysslands fullskaliga invasion mot Ukraina, säger statsminister Ulf Kristersson.

På agendan för mötet stod det säkerhetspolitiska läget i Europa, på Koreahalvön och i Indo-Pacific. Därtill det starka samarbetet mellan Sydkorea och Sverige inom handel, investeringar, försvar, energi och den gröna omställningen, inte minst samarbete för ny kärnkraft.

– Sverige ska bygga ny kärnkraft för att få mer ren el och öka tempot i den gröna omställningen. Sydkorea är en förebild när det kommer till just utvecklingen av ny kärnkraft, och vi stärker nu vårt samarbete, säger statsminister Ulf Kristersson.

Sydkorea är en av världens ledande tillverkare och exportörer av kärnkraftverk och precis som för den svenska regeringen har en utökning av kärnkraften aviserats, inklusive satsningar på små modulära reaktorer (SMR).

I Sydkorea driver Team Sweden tillsammans med svenska företag Sweden-Korea Green Transition Alliance för att stödja den gröna omställningen.
