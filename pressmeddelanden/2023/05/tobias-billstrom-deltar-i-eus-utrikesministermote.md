# Tobias Billström deltar i EU:s utrikesministermöte

– Ukrainas utrikesminister Dmytro Kuleba besökte Sverige för några dagar sedan. Att ge stöd till Ukraina och sätta press på Ryssland fortsätter att vara den enskilt viktigaste frågan för det svenska EU-ordförandeskapet. På EU:s utrikesministermöte kommer vi att diskutera fortsatt militärt stöd, skärpta sanktioner och ansvarsutkrävande, säger utrikesminister Tobias Billström.

På dagordningen för EU:s utrikesministermöte (FAC) står Rysslands aggression mot Ukraina, Västra Balkan och Afrikas horn. Utrikesministrarna väntas även anta ytterligare sanktioner mot Iran och rådsslutsatser om humanitär finansiering.

– Jag är mycket glad att våra utrikesministerkollegor från Västra Balkan har bjudits in till mötet. Detta är något som Sverige har föreslagit. Det är viktigt att EU fördjupar samarbetet med våra partners och grannar om det gemensamma ansvar vi har för att värna den europeiska säkerhetsordningen, säger utrikesminister Tobias Billström.

I anslutning till mötet står Sverige, Spanien och EU:s höga representant för utrikes frågor och säkerhetspolitik värd för ett högnivåmöte om civil krishantering med anledning av antagandet av den andra civila GSFP-pakten.
