# EU-minister besöker Nordmakedonien och Albanien

- Det svenska ordförandeskapet fortsätter arbetet med att stötta EU-närmandeprocessen för länderna på västra Balkan. Framtiden för dessa länder och deras medborgare ligger inom EU, säger EU-minister Jessika Roswall.

Under besöket i Skopje den 2 maj träffar Jessika Roswall Nordmakedoniens president Stevo Pendarovski. Hon har även ett flertal bilaterala möten, bland annat med Bojan Marichikj, vice premiärminister med ansvar för europeiska frågor och Hristijan Mickoski, oppositionsledare.

Onsdagen den 3 maj besöker den svenska EU-ministern Tirana för att träffa Europa- och utrikesminister Olta Xhaçka. Hon träffar också representanter från civilsamhället och mediaorganisationer för att diskutera demokratifrågor och har flera bilaterala möten.
