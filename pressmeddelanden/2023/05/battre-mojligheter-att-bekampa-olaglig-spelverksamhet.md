# Bättre möjligheter att bekämpa olaglig spelverksamhet

– Den olagliga spelverksamheten gör stor skada och ska bort från den svenska spelmarknaden. Det vi gör nu syftar till att blockera betalningsförmedling till sådan kriminell verksamhet och därmed ökar vi skyddet för svenska konsumenter, säger finansmarknadsminister Niklas Wykman.

Förordningsändringarna som regeringen nu har beslutat om omfattar bland annat en skyldighet för betaltjänstleverantörer att lämna vissa uppgifter till Spelinspektionen. Det handlar om uppgifter som används vid förmedling av insatser eller vinster till eller från spelbolag som saknar licens. Detta möjliggör ett effektivare system för betalningsblockering, med ett gemensamt ansvar för Spelinspektionen och betaltjänstleverantörerna att samarbeta för att stänga ute olicensierade aktörer som i strid med spellagen riktar sig till svenska konsumenter.

Ändringarna träder i kraft den 1 juli 2023.
