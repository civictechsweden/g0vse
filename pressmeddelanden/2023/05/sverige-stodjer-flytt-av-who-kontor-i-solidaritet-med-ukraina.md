# Sverige stödjer flytt av WHO-kontor i solidaritet med Ukraina

– Jag är stolt över att Sverige kan visa solidaritet med Ukraina och samtidigt säkra WHO:s livsavgörande arbete i kampen mot icke\-smittsamma sjukdomar. Omlokaliseringen är en del av Sveriges starka och ihållande politiska stöd till Ukraina, säger bistånds\- och utrikeshandelsminister Johan Forssell.

Under de senaste åren har WHO\-kontoret verkat under ryskt värdskap och varit beroende av rysk finansiering, vilket varit utmanande både praktiskt och principiellt. Rysslands anfallskrig mot Ukraina har bland annat försvårat kontorets förmåga att erbjuda tekniskt stöd till länder i Europa. Det har resulterat i negativa konsekvenser för prevention och behandling av icke\-smittsamma sjukdomar i regionen.

– Jag välkomnar beslutet idag om en flytt av WHO:s kontor till Köpenhamn. Det minskar det ryska inflytandet och sker till stöd för Ukraina och möjliggör att WHO kan fortsätta sitt betydelsefulla arbete i regionen. WHO:s arbete med att förebygga icke\-smittsamma sjukdomar och förbättra folkhälsan är av stor vikt för Sverige och för regionen i stort, säger socialminister Jakob Forssmed.
