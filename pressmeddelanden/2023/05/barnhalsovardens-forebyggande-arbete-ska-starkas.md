# Barnhälsovårdens förebyggande arbete ska stärkas

Den svenska barn\- och ungdomshälsovården behöver bli mer sammanhållen och genomföra fler förebyggande och hälsofrämjande insatser. Genom att öka samhällets kontaktyta med små barn i områden med socioekonomiska utmaningar och deras familjer ska förutsättningarna för en god och jämlik hälsa samt integrationsmöjligheter stärkas. Nu får Socialstyrelsen i uppdrag att stödja och stimulera barnhälsovårdens arbete.

– Tidiga insatser för barnen gör skillnad för att främja en god hälsa, minska hälsoklyftorna i samhället på sikt och för att säkerställa att varje barn har de kunskaper de behöver i svenska språket för att kunna klara skolan, säger socialminister Jakob Forssmed.

### Utökade hembesöksprogram i områden med socioekonomiska utmaningar

Socialstyrelsen ska bland annat fördela medel till regionerna för att i samverkan med kommunerna förbereda utökade hemsbesöksprogram i områden med socioekonomiska utmaningar och stödja införande eller utveckling av dessa program. I uppdraget ingår också att föreslå en modell för långsiktig uppföljning av utökade hembesöksprogram.

### Uppföljning av barns språkkunskaper

Socialstyrelsen ska även utreda förutsättningarna för att inom ramen för barnhälsovården, eller annan lämplig aktör, följa barns språkkunskaper och språkutveckling i svenska. I uppdraget ingår att föreslå hur stödbehov kan tillgodoses och att utreda hur barnhälsovården ska meddela barnets hemkommun om bristande språkkunskaper i de fall där barnet inte är inskriven i förskola.

Regeringen avsatte 50 miljoner kronor i budgetpropositionen för 2023 för att bland annat stärka och vidareutveckla hembesöksprogram inom barnhälsovården. Regeringen beräknar att avsätta ytterligare 100 miljoner kronor för 2024 och 200 miljoner kronor årligen från och med 2025\.

Förslaget bygger på en överenskommelse mellan Sverigedemokraterna, Moderaterna, Kristdemokraterna och Liberalerna.
