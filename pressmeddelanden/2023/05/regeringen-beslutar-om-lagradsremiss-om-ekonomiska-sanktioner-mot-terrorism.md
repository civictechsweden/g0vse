# Regeringen beslutar om lagrådsremiss om ekonomiska sanktioner mot terrorism

– Regeringen bedömer att förslagen i lagrådsremissen uppfyller de folkrättsliga förpliktelser som Sverige är bundet av. Dessutom utgör den ytterligare ett viktigt verktyg i kampen mot terrorism, säger utrikesminister Tobias Billström.

För att Sverige ska uppfylla sina internationella förpliktelser på sanktionsområdet föreslår regeringen en ny lag om frysning av tillgångar. Ett beslut om frysning ska enligt förslaget få meddelas för den som skäligen kan misstänkas för brott enligt terroristbrottslagen eller för den som har dömts för brott enligt den lagen. Ett beslut om frysning ska även få meddelas för den som i en annan stat är skäligen misstänkt för eller har dömts för brott som motsvarar brott enligt terroristbrottslagen. Beslut om frysning ska meddelas av åklagare.

Vidare föreslår regeringen en ny bestämmelse som gör det möjligt för Finansinspektionen att tillfälligt frysa tillgångar i enlighet med ett beslut från FN:s säkerhetsråd. Ett sådant beslut ska enligt förslaget gälla till dess att EU genomför beslutet med bindande verkan för sina medlemsstater.

Regeringen föreslår även en ändring i brottsbalken som innebär att svensk domstol ska vara behörig att döma över brott enligt den föreslagna lagen om frysning av tillgångar som har begåtts på en annan stats område, även om gärningen inte är straffbar enligt lagen på gärningsorten.

Lagändringarna föreslås träda i kraft den 1 januari 2024.
