# Kulturministern deltar vid den officiella öppningen av den nionde upplagan av World Summit on Arts and Culture och Astrid Lindgren Memorial Award prisceremoni 2023

Astrid Lindgren Memorial Award (ALMA) är ett svenskt litteraturpris som instiftades 2002 av regeringen till Astrid Lindgrens minne. Priset administreras av myndigheten Statens kulturråd. Varje år belönas en person eller organisation som bidrar till barn och ungas tillgång till kvalitativ litteratur. Prissumman är fem miljoner kronor, vilket gör det till världens största i sitt slag.

– Astrid Lindgren hade alltid ett ljus i sina berättelser utan att vara rädd för mörkret. Det har gjort att generationer av barn och unga har kunnat knyta ann till berättelserna vilket inspirerar många författare än idag. Laurie Halse Anderson är en mer än värdig mottagare av ALMA-priset som dessutom är ett fantastiskt exempel på en författare som heller aldrig har varit rädd att prata om svåra saker vilket jag är övertygad har bidragit till att hennes läsare känner sig mindre ensamma, säger kulturminister Parisa Liljestrand.

I år tillfaller priset författaren Laurie Halse Anderson. Laurie Halse Anderson är en av USA:s främsta författare av ungdomsböcker. Hennes litterära genombrott kom 1999 med romanen Speak, som översatts till flera språk och filmatiserats.

Statens kulturråd arrangerar i år utdelningen av ALMA-priset parallellt med öppningsceremonin av den nionde upplagan av den globala kulturpolitiska konferensen World Summit on Arts and Culture. Konferensen arrangeras av Statens kulturråd tillsammans med The International Federation of Arts Councils and Culture Agencies (IFACCA) och pågår mellan den 3 och 5 maj. Temat för årets konferens är värnandet av konstnärlig frihet i en global kontext
