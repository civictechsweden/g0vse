# Pressträff om hur Sverige och EU kan stödja återuppbyggnaden av Ukraina och hjälpa barnen i Ukraina

I mer än ett år har de ukrainska barnen fått utstå ett enormt lidande till följd av Rysslands fullskaliga invasion av Ukraina. Barn tillhör den grupp som är mest utsatt under krig och konflikt. Barn i Ukraina har dödats och fortsätter att dödas, barn har förts bort från sina familjer, många har tvingats fly från sitt hem och skiljts från sin familj och sin trygghet. Inget barn ska behöva utstå detta.

Mot bakgrund av detta har Sverige som ordförande i ministerrådet bjudit in till ett högnivåmöte där ett stort antal medlemsstater kommer signera en deklaration om skydd av barn i Ukraina och inom EU.

Under presskonferensen kommer Ukrainas socialminister Oksana Ivanivna Zholnovych att berätta om situationen för de ukrainska barnen, socialtjänstminister Camilla Waltersson Grönvall om hur medlemsstaterna kan fortsätta att stödja Ukraina och EU-kommisionär Dubravka Šuica om kommissionens fortsatta arbete.

[Följ pressträffen live på ordförandeskapets webbplats](https://swedish-presidency.consilium.europa.eu/sv/evenemang/hoegnivaamoete-om-barns-raettigheter-bekaempa-vaald-mot-barn-1-26/)
