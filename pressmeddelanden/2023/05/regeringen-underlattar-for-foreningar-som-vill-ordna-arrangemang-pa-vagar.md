# Regeringen underlättar för föreningar som vill ordna arrangemang på vägar

– Det är viktigt att föreningslivet har goda förutsättningar för att ordna till exempel cykellopp, midsommarfiranden och andra arrangemang till rimliga villkor. Därför har regeringen nu beslutat om en tillfällig lösning, samtidigt som Trafikverket får i uppdrag att föreslå hur frågan kan hanteras fortsättningsvis, säger infrastruktur- och bostadsminister Andreas Carlson.

Trafikverket ska återkomma till regeringen med förslag till framtida hantering av arrangemang på vägar. I det ingår bland annat förslag om ersättning för kostnader för uppsättning av skyltar och vägmärken.

– Det är av stor vikt att föreningar kan fortsätta arrangera motionslopp och andra aktiviteter som är så viktiga för gemenskap och hälsa. Regeringen vill underlätta för ideella föreningar. Det ska inte innebära onödigt krångel eller orimliga kostnader för en förening att ta på sig ett arrangörskap, säger socialminister Jakob Forssmed.

Trafikverket ska redovisa uppdraget senast den 30 september 2023.

I avvaktan på nya regler kan Trafikverket under 2023 avstå från att begära ersättning för kostnader från ideella föreningar och organisationer.
