# Landsbygdsministern har träffat landshövdingar för att diskutera vargförvaltningen

– Det har varit ett givande möte där vi har diskuterat vargförvaltningen. Vargstammen sprider sig över landet och framför allt söder ut, det var därför intressant att höra landshövdingarnas syn på det. Det är viktiga pusselbitar för regeringen i arbetet med att förbättra förvaltningen, säger landsbygdsminister Peter Kullgren.

Förutsättningarna för vargförvaltningen ser olika ut över landet, med bland annat höga tätheter av tamdjur i söder och rennäringen i norr. Landsbygdsministern genomför därför möten med landshövdingarna i de län som har fast förekomst av varg. Dagens möte var med de län som har fast förekomst av varg men som inte hade licensjakt av varg i vinter. Tidigare har ministern även träffat landshövdingar i de län som under det senaste året beslutat om licensjakt efter varg. Detta för att få en samlad bild av landets vargförvaltning.
