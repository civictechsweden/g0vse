# Transatlantiskt högnivåmöte mellan EU och USA i Luleå

Huvuddeltagare vid mötet är USA:s utrikesminister Antony Blinken, handelsminister Katherine Tai och näringsminister Gina Raimondo, samt EU:s kommissionär för handel Valdis Dombrovskis och kommissionär för konkurrenskraft Margrethe Vestager.

Den svenska regeringen är mötesvärd och deltar endast i utvalda delar av programmet. Regeringen representeras av utrikesminister Tobias Billström, bistånds- och utrikeshandelsminister Johan Forssell och energi- och näringsminister Ebba Busch.

– Det är med stolthet Sverige välkomnar EU och USA till Luleå för det fjärde mötet i handels- och teknikrådet. TTC är ett av de viktigaste forumen för förhandlingar på området där vi jobbar för ett stärkt samarbete mellan EU och USA. TTC har dessutom spelat en nyckelroll i att skapa en enad front mot Ryssland efter invasionen av Ukraina, särskilt genom att etablera en gemensam transatlantisk strategi för exportkontroll, säger utrikesminister Tobias Billström.

– TTC är ett mycket viktigt forum där vi diskuterar hur vi kan möta de utmaningar som genomförandet av den gröna och digitala omställningen medför. Norra Sverige – och särskilt Luleå – är den perfekta platsen för att visa hur vi i Sverige hanterar dessa utmaningar. Svenska företag har en särskild kompetens inom området, och Sverige hoppas kunna vara vägledande i arbetet med omställningen, säger bistånds- och utrikeshandelsminister Johan Forssell.

## Pressträff 31 maj

Det formella TTC-mötet äger rum på förmiddagen onsdag den 31 maj och avslutas med en pressträff klockan 15.30. Utöver det formella mötet arrangeras flera olika sidoevent runtom i Luleå med fokus på grön och digital omställning.

**Sista dagen för medieackreditering är tisdag den 23 maj.**
