# Kommunal anslutning till Utbetalningsmyndighetens verksamhet ska utredas som ett viktigt nästa steg i arbetet för att motverka felaktiga utbetalningar och välfärdsbrott

Felaktiga utbetalningar omfattar allt från oavsiktliga fel till grov och systematisk brottslighet och har utvecklats till ett stort samhällsproblem.

– Ett systematiskt arbete över förvaltningsnivåerna är nödvändigt för att hantera de utmaningar som uppstår till följd av dessa välfärdsangrepp. Det är därför viktigt att kommuner och regioner ansluts till Utbetalningsmyndighetens verksamhet, säger civilminister Erik Slottner.

I utredningen ingår bland annat att kartlägga omfattningen av felaktiga utbetalningar från kommuner och regioner till enskilda individer, företag och föreningar. Utredaren ska även analysera de rättsliga förutsättningarna för kommunal anslutning till Utbetalningsmyndighetens verksamhet, och lämna flera alternativa författningsförslag om kommunal anslutning.

Under genomförandet av uppdraget ska utredaren föra en dialog med kommuner, regioner, relevanta statliga myndigheter och Sveriges Kommuner och Regioner, samt inhämta synpunkter från relevanta aktörer inom näringslivet. Frågor om det praktiska genomförandet av hur kommuner och regioner ska kunna anslutas till Utbetalningsmyndighetens verksamhet är inte föremål för utredningens uppdrag.

Uppdraget ska redovisas senast den 20 december 2024\.
