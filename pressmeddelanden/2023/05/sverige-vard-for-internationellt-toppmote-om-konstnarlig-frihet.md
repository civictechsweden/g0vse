# Sverige värd för internationellt toppmöte om konstnärlig frihet

Temat för IFACCA World Summit 2023 var värnandet av konstnärlig frihet. Att stärka och skydda den konstnärliga friheten är en global politisk utmaning. Flera aktörer runt om i världen driver frågan om att fritt skapa och ta del av kultur, samtidigt som situationen har försämrats i flera avseenden. World Summit on Arts and Culture arrangerades för första gången i Norden och är det största kulturpolitiska mötet i Sverige på 25 år. Mötet samlade deltagare från 85 länder.

 – Konstnärlig frihet är inte bara en grundpelare i en sund kulturpolitik. Det är också en avgörande aspekt av demokrati, yttrandefrihet och mänskliga rättigheter. Samhället och dess utveckling speglas genom konst och kultur. säger kulturminister Parisa Liljestrand.

Ambitionen med IFACCA World Summit 2023 är att skapa ett globalt erfarenhetsutbyte och utforska faktorerna som påverkar villkoren för ett fritt kulturliv. Syftet med mötet är att initiera och fördjupa dialog som främjar den konstnärliga friheten globalt.

Toppmötet arrangerades av Statens kulturråd i samarbete med bland annat Helsingborgs stad, Kanadas ambassad, Moderna Museet, Region Skåne, Riksteatern, Stadshuset, Stockholm stad och Visit Stockholm. Medverkade gjorde en rad internationella gäster från konst- och kultursektorn, bland annat Unescos biträdande generaldirektör Ernesto Ottone samt en rad internationella politiska företrädare. Medverkade gjorde också Sveriges kulturminister Parisa Liljestrand och Kulturrådets generaldirektör Kajsa Ravin.

## The International Federation of Arts Councils and Culture Agencies (IFACCA)

IFACCA är ett globalt nätverk av kulturråd, kulturdepartement, kulturmyndigheter och andra kulturaktörer som främjar konst och kultur med medlemsinstitutioner i över 70 länder. Organisationen främjar samarbete och utbyte mellan såväl medlemmar som det bredare internationella samfundet.
