# Sverige redo att delta i Natos innovationsfond

Sveriges bidrag kommer att läggas till det nuvarande kapitalet på 1 miljard euro och därmed öka NIF:s investerbara medel och främja innovationskapaciteten i hela alliansen.

– Som Natomedlem kommer Sverige att bidra till alliansens styrka inte bara genom vårt geografiskt strategiska läge och våra militära förmågor utan också genom en livaktig säkerhets\- och försvarsindustri som främjar innovation och utveckling av spjutspetsteknik. Att delta i NIF är ett ytterligare sätt att göra det möjligt, säger försvarsminister Pål Jonson.

David van Weel, Natos biträdande generalsekreterare för framväxande säkerhetsutmaningar, välkomnar Sveriges framtida deltagande.

– Vid toppmötet i år kom Sverige längre på vägen mot att bli det 32:a landet som går med i vår allians, och det historiska steget lämnar vägen öppen för Sveriges deltagande i NIF och bidrag till fondens viktiga uppgift, säger han.

NIF är världens första fristående riskkapitalfond med flera olika stater som ägare. De 23 deltagande Natomedlemsstaterna företräds på högsta nivå inom statsförvaltning, riskkapital, innovation och försvar. NIF kommer att göra såväl direktinvesteringar i uppstartsföretag i de 23 deltagande staterna, som indirekta investeringar i fonder med fokus på teknikintensiv innovation och genomslag på båda sidor av Atlanten. NIF ska tillhandahålla långsiktigt kapital för att tillgodose behov inom teknikintensiv innovation, för att säkra en varaktig framtid för Natos 1 miljard invånare.
