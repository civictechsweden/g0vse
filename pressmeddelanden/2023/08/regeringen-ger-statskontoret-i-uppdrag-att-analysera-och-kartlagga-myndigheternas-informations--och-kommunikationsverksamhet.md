# Regeringen ger Statskontoret i uppdrag att analysera och kartlägga myndigheternas informations- och kommunikationsverksamhet

Det är inte tydligt varför kommunikationsverksamheten har ökat i omfattning eller i vilken utsträckning myndigheterna ägnar sig åt opinionsbildning. Att informera och kommunicera är en naturlig och viktig del av många myndigheters ordinarie verksamhet – men frågan är hur mycket kommunikation och vilken sorts kommunikation som är lämplig utifrån myndigheternas uppgifter. Regeringens bedömning är att flera myndigheter kan behöva stöd i dessa frågor.

– Regeringen vill få en tydlig bild av omfattningen av informations- och kommunikationsverksamheten, och vill att Statskontoret analyserar hur myndigheterna förhåller sig till kraven på god förvaltningssed, legalitet, saklighet och opartiskhet, säger civilminister Erik Slottner.

Regeringen har också gett Statskontoret i uppdrag att identifiera om det finns exempel på myndigheter som har uppgifter eller uppdrag som bör förtydligas och vid behov lämna förslag på justeringar av regeringens styrning av myndigheterna.
