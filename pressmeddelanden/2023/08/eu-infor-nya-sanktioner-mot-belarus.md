# EU inför nya sanktioner mot Belarus

EU inför nu sanktioner mot personer ansvariga för förtryck av den belarusiska demokratiska oppositionen samt mot företag med kopplingar till den belarusiska regimen. EU inför också utökade exportrestriktioner mot varor och teknologi som kan användas för att stärka Belarus krigsförmåga.

–  Regeringen fördömer de inskränkningar av demokratin och de mänskliga rättigheterna som vi fortsatt ser i Belarus. Med de nya åtgärderna visar Sverige och EU att vi står på det belarusiska folkets sida och stödjer landets demokratiska krafter. Det är viktigt att vi fortsatt sätter press på Belarus med anledning av förtrycket i landet och dess öppna stöd för Rysslands aggression mot Ukraina, säger utrikesminister Tobias Billström.

Presidentvalet 2020 genomfördes under odemokratiska former och följdes av omfattande folkliga protester. Valet erkänns inte av EU eftersom det inte ansågs vare sig fritt eller rättvist och därmed inte uppfyllde internationella krav.

Efter valet 2020 har repressionen i Belarus fortsatt att förvärras. Antalet politiska fångar i landet har ökat kraftigt och godtyckliga frihetsberövanden och politiskt motiverade rättegångar mot försvarare av mänskliga rättigheter och den demokratiska oppositionen har ökat i antal.
