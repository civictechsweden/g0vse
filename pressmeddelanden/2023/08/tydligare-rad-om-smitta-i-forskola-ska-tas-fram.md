# Tydligare råd om smitta i förskola ska tas fram

Folkhälsomyndigheten ska även ta ställning till förutsättningarna att utifrån den uppdaterade kunskapsöversikten och befintlig kunskap, ta fram rekommendationer för när barn normalt kan vistas eller återgå till verksamheten i samband med olika typer av infektioner eller smittsamma tillstånd. Sådana rekommendationer kan exempelvis handla om när och hur länge barn bör vara hemma vid olika typer av infektioner.

- Tydligare vägledning kring hur man som förälder eller i förskolan kan förebygga att sjukdomar och smittor sprids samt möjliga rekommendationer för när man ska vara hemma, underlättar för alla. Det är ett gemensamt ansvar att förebygga smittspridning, säger socialminister Jakob Forssmed.

Rekommendationerna om att stanna hemma vid symtom på covid-19 som lämnades under pandemin har fått starkt genomslag. Riktlinjerna för närvaro i förskolan vid exempelvis förkylningssymptom har medfört att föräldrar behöver använda den tillfälliga föräldrapenningen för vård av barn (vab) i högre utsträckning än vad som tidigare varit fallet. Uttaget av förmånen för 2022 var nära 28 procent högre än för 2019, det vill säga året före pandemin.

- Utbildningen i förskolan ska lägga grunden för ett livslångt lärande och en hög närvaro är därför viktigt. Även för föräldrars möjligheter att arbeta är det önskvärt att barn kan delta i verksamheten i hög utsträckning. Frånvaron i förskolan ligger dock på fortsatt mycket höga nivåer även efter covid-19-pandemins intensiva fas. Att smittspridning i förskolan begränsas och förebyggs är därför angeläget, säger äldre- och socialförsäkringsminister Anna Tenje.

Folkhälsomyndigheten ska sprida informationen till relevanta aktörer så som huvudmän för förskoleverksamhet.

Folkhälsomyndigheten ska redovisa uppdraget senast 31 mars 2024.
