# Hbtqi-personers utsatthet för våld i nära relationer ska kartläggas

Det finns studier som visar på en större våldsutsatthet bland homo\- och bisexuella personer, särskilt hos ungdomar, jämfört med heterosexuella och bland transpersoner jämfört med cis\-personer. Det saknas dock heltäckande nya studier och mer omfattande kunskap om omfattningen av utsattheten i Sverige. I en undersökning som Statskontoret genomfört bland civilsamhällesorganisationer framkom också att kommuner och regioner behöver mer kunskap om frågan och att de behöver bli bättre på att ge stöd till våldsutsatta hbtqi\-personer.

\- Det är av stor vikt att det stöd och skydd som erbjuds våldsutsatta också omfattar hbtqi\-personer. Hbtqi\-personer behöver ha kunskap om var de kan vända sig vid våldsutsatthet och det behöver finnas en trygghet i att yrkesverksamma har tillräcklig kunskap, säger jämställdhets\- och biträdande arbetsmarknadsminister Paulina Brandberg.

Hbtqi\-personers våldsutsatthet i nära relationer följer samma mönster som våld i heterosexuella relationer, men som hbtqi\-person kan det vara svårare att ta steget till att söka stöd på grund av risken att diskrimineras och bemötas med fördomar och oförståelse i verksamheter där det råder bristande kunskap om hbtqi.

Även hedersrelaterat våld och förtryck kan drabba hbtqi\-personer. Heteronormativa föreställningar är centrala i en hederskultur och kan innebära att en sexuell läggning, könsidentitet eller könsuttryck som strider mot normen betraktas som ett hot mot familjens heder. Särskilt unga hbtqi\-personer riskerar att utsättas för hedersrelaterat våld och förtryck, bland annat så kallade omvändelseförsök.

Jämställdhetsmyndigheten ska slutrapportera uppdraget senast den 31 mars 2025 till Arbetsmarknadsdepartementet.
