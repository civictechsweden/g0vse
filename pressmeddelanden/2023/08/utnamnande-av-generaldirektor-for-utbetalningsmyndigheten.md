# Utnämnande av generaldirektör för Utbetalningsmyndigheten

– Per Eleblad har gedigen erfarenhet av styrning och ledarskap på högsta myndighetsnivå från Försäkringskassan där han under många år har ingått i ledningen. Där har han bland annat arbetat just med att motverka felaktiga utbetalningar och bidragsbrott. Detta gör honom mycket passande för rollen som generaldirektör för Utbetalningsmyndigheten, säger finansminister Elisabeth Svantesson.

Per Eleblad kommer närmast från tjänsten som chef för analysavdelningen och avdelningen för ledningsstöd, tillförordnad analyschef och ekonomidirektör på Försäkringskassan. Han har de senaste sju åren genom olika roller tillhört Försäkringskassans ledningsgrupp. I rollen som avdelningschef har han både varit direkt ansvarig för kontrollverksamheten på Försäkringskassan och ansvarig för den myndighetsövergripande strategiska styrningen av området felaktiga utbetalningar. Sedan 2019 har han lett arbetet i det myndighetsgemensamma initiativet MUR som syftar till att identifiera, förhindra och stoppa brott mot välfärdssystemet. I tidigare roller har han dessutom ansvarat för utveckling av Försäkringskassans betalsystem och för Försäkringskassans riskbaserade kontroller.
