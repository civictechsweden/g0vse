# Sverige stärker samarbetet med Ukraina

– Besöket visar de nära och starka relationerna mellan Sverige och Ukraina. Det visar att vårt stöd är viktigt och bidrar till Ukrainas försvar mot Rysslands fullskaliga invasion. Jag underströk än en gång att Sverige kommer att stötta Ukraina så länge som det behövs, säger statsminister Ulf Kristersson.

Under besöket undertecknade statsministern och president Zelenskyj en avsiktsförklaring (Statement of Intent) om stärkt samarbete mellan Sverige och Ukraina rörande Stridsfordon 90 (CV90). Vid pressträffen sade statsministern att avsiktsförklaringen är ett konkret tecken på Sveriges och Ukrainas gemensamma vilja att stärka samarbetet rörande produktion, utbildning och underhåll av CV90-plattformen.

[Joint statement of Intent between the Prime Minister of Sweden and the President of Ukraine](https://www.government.se/statements/2023/08/joint-statement-of-intent-between-the-prime-minister-of-sweden-and-the-president-of-ukraine/)

Vid överläggningarna diskuterades Sveriges fortsatta militära stöd i övrigt inklusive möjligheterna till framtida leveranser av stridsflyg, den ukrainska fredsplanen samt Sveriges stöd för Ukrainas medlemskap i EU.

Det totala värdet på Sveriges militära stöd till Ukraina sedan Rysslands fullskaliga invasion uppgår till drygt 20 miljarder kronor. Stödet omfattar utöver Stridsfordon 90 också bland annat Leopardstridsvagnar, artillerisystemet Archer, avancerade luftvärnssystem, ammunition, minröjningsutrustning och personlig utrustning.

Sveriges samlade stöd till Ukraina under samma tidsperiod uppgår till 26 miljarder kronor och innefattar även humanitärt stöd, finansiellt stöd, uppbyggnadsstöd samt stöd till civil krishantering. Den 17 juli antog regeringen en strategi för Sveriges uppbyggnads- och reformsamarbete med Ukraina som omfattar totalt 6 miljarder kronor. Statsministern lämnade vid besöket över en ukrainsk översättning av strategin.
