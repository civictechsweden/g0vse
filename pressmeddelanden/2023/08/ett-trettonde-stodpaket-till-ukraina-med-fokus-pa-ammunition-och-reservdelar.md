# Ett trettonde stödpaket till Ukraina med fokus på ammunition och reservdelar

## Reservdelar och beredskapsvaror

Ukraina har bland annat efterfrågat reservdelar till de Stridsfordon 90 och Stridsvagn 122 som Sverige skänkt till landet. Regeringen svarar nu på det behovet och skänker reservdelar och beredskapsvaror som under en begränsad tid kan avvaras till ett värde om högst 1,1 miljard kronor.

## Ammunition, minröjningsutrustning och transportfordon

I det trettonde stödpaketet skänker Sverige också ammunition med ammunitionskomponenter, transportfordon och minröjningsutrustning som under en begränsad tid kan avvaras till ett värde av 2,15 miljarder kronor.

## Försäljning av Rb 99

Riksdagen ger också regeringen ett bemyndigande att under 2023 sälja jaktrobotar av typen Rb 99 (AMRAAM) till USA. USA kommer i sin tur att skänka dessa jaktrobotar till Ukraina och erbjuda Sverige att köpa en modernare version av AMRAAM.

Det sammanlagda värdet av detta trettonde stödpaket uppgår till cirka 3,4 miljarder kronor. Stödpaketet omfattar även ersättning till Försvarsmakten för till exempel transport och säkerhetsskyddskostnader. Sverige kommer efter att detta stödpaket har beslutats ha bidragit med drygt 20 miljarder kronor i militärt stöd till Ukraina, sedan Rysslands fullskaliga invasion av Ukraina inleddes.
