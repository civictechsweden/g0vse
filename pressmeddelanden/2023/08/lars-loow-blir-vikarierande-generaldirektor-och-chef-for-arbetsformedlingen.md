# Lars Lööw blir vikarierande generaldirektör och chef för Arbetsförmedlingen

Lars Lööw är för närvarande överdirektör för Arbetsförmedlingen. Han får rollen som vikarierande generaldirektör från och med den 18 september till dess att en ny generaldirektör och chef tillträder sin anställning. Regeringen kommer inom kort att utlysa anställningen som generaldirektör och chef för Arbetsförmedlingen.

Nuvarande generaldirektör och chef Maria Mindhammar har av regeringen utsetts till generaldirektör och chef för Migrationsverket.

– Maria Mindhammar har på ett förtjänstfullt sätt lett Arbetsförmedlingen genom den reformering av myndigheten som påbörjades under förra mandatperioden. Jag vill tacka henne för hennes insatser och önska lycka till i det nya uppdraget, säger arbetsmarknads\- och integrationsminister Johan Pehrson.
