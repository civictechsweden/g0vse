# Regeringen bidrar till stärkt kärnsäkerhet i Ukraina

– Sveriges stöd till Ukraina är resolut och långsiktigt. Till följd av Rysslands aggression har vi under året som gått sett flera attacker i omedelbar närhet av kärnkraftverk vilket medför mycket betydande risker. Att stärka IAEA:s viktiga arbete för att upprätthålla och förbättra säkerheten vid ukrainska kärnkraftverk är verkligen angeläget, säger bistånds\- och utrikeshandelsminister Johan Forssell.

Höjd och förbättrad säkerhet i och runt kärnkraftverken kommer ha en positiv effekt på elförsörjningen i Ukraina. Färre strömavbrott innebär att förutsättningarna ökar för det ukrainska folket att klara sig bättre genom en redan tuff vinter.

Ryssland har under sin pågående aggression mot Ukraina utsatt kärnkraftverken i landet för stora risker. IAEA har uttryckt stark oro över situationen och på Ukrainas begäran valt att utöka sin verksamhet i landet för att upprätthålla kärnsäkerhet och nukleärt säkerhetsskydd. Detta vill Sveriges regering stötta och bidra till.

Det ekonomiska bidraget till IAEA är ett i ledet av många stöd som Sverige gett till Ukraina. Den specifika insatsen rör finansieringen av IAEA:s kritiska kärnsäkerhets\- och säkerhetsskyddsmissioner vid Zaporizjzjas kärnkraftverk och de andra kärnkraftverken, inklusive den nedlagda anläggningen i Tjernobyl.
