# Vinnare av Nordiskt samiskt språkpris - Gollegiella

Sverige är värdland för utdelningen av språkpriset Gollegiella som delas ut för tionde gången. Prisutdelningen äger rum i samband med minister- och sametingspresidentmötet i Stockholm den 18 januari 2023.

– Bevarandet och utvecklingen av de samiska språken är oerhört viktig. Ole Henrik Magga har länge varit en stor förebild för samiskt språkanvändande, och därför är jag stolt över att dela ut språkpriset Gollegiella till Ole Henrik i dag, säger Kulturminister Parisa Liljestrand.

– Jag är oerhört glad över att få gratulera Ole Henrik Magga till Gollegiella-priset 2022. Hela hans livsgärning visar att han förtjänar att både uppmärksammas och belönas, säger Håkan Jonsson styrelseordförande i Sametinget.

Ole Henrik Magga är född 1947 i Kautokeino i Nordnorge. I sin gärning för de samiska språken har han i decennier verkat för språkens utveckling, bland annat genom akademiska studier, forskning och utveckling av läromedel och undervisning. Magga har utarbetat den moderna nordsamiska ortografin, skrivit en sydsamisk grammatik tillsammans med Lajla Mattsson Magga och deltagit i utvecklandet av både den ume- och pitesamiska ortografin. Magga har även bidragit i uppbyggnaden av urfolksinstitutioner nationellt och internationellt, exempelvis som första ordförande i FN:s permanenta forum för urfolksfrågor och genom att bygga upp sametinget i Norge, där Ole Henrik Magga innehade posten som dess första ordförande.
