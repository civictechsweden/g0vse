# Regeringen kartlägger länsstyrelsernas insatser för ökat bostadsbyggande

– Det är ett stort underskott på bostäder i landet. Det är därför viktigt för regeringen att få en samlad bild av vilka insatser olika länsstyrelser gör för att stödja och främja bostadsbyggandet, säger civilminister Erik Slottner.

Sverige befinner sig i ett utmanande ekonomiskt läge där byggtakten sjunker och förutsättningarna för bostadsbyggandet har försämrats snabbt. Samtidigt uppger 204 av landets 290 kommuner att det finns ett underskott på bostäder. I regleringsbrevet för 2023 ber regeringen länsstyrelserna att redovisa sina insatser för bostadsbyggandet.

– En sådan kartläggning kan bli en bra grund för att överväga vilka åtgärder som kan behövas på nationell nivå, säger infrastruktur\- och bostadsminister Andreas Carlson.

Länsstyrelserna ska, inom ramen för sina uppgifter i fråga om samhällsplanering och boende, redovisa vilka åtgärder som genomförts i samverkan med kommunerna för att främja ett ökat bostadsbyggande där det finns underskott på bostäder.
