# Forum för Levande Historia utses till hbtqi-strategisk myndighet

– Forum för Levande Historia har ett viktigt uppdrag att stärka människors vilja att verka för alla människors lika värde. Det är därför positivt att de nu också får ett tydligare ansvar att arbeta med hbtqi\-frågor, säger jämställdhets\- och biträdande arbetsmarknadsminister Paulina Brandberg.

I uppdraget ingår att identifiera och redovisa utvecklingsbehov, mål och aktiviteter som myndigheten avser att genomföra under 2023–2025\. Vid genomförandet av uppdraget ska myndigheten föra en dialog och vid behov genomföra insatser tillsammans med de andra strategiska myndigheterna. Myndigheten ska även inhämta kunskap och erfarenhet från andra aktörer som besitter kompetens inom området, exempelvis olika organisationer som företräder hbtqi\-personers rättigheter.

– Det är viktigt att arbetet för hbtqi\-personers lika rättigheter genomsyrar hela regeringens uppdrag, och därför välkomnar vi nu varmt Forum för Levande Historia som den tolfte hbtqi\-strategiska myndigheten, säger kulturminister Parisa Liljestrand.
