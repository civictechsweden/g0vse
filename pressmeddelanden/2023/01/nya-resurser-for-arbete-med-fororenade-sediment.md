# Nya resurser för arbete med förorenade sediment

– Välmående hav och sjöar är en förutsättning för att klara flera samhällsutmaningar. Jag är mycket bekymrad över alla föroreningar och skräp i våra hav och vatten. Vi satsar nu ytterligare resurser, för att på ett effektivt sätt kunna åtgärda de förorenade sediment som utgör störst risk för människors hälsa och för miljön, säger klimat- och miljöminister Romina Pourmokhtari.

Regeringen möjliggör genom den här satsningen på förorenade områden i budgetpropositionen för 2023 under åren 2023–2025 fortsatt arbete och bidrag för att inventera, undersöka och åtgärda fler förorenade sediment i hav och vatten runt om i Sverige.

Flera myndigheter har slutredovisat ett uppdrag om förbättrad kunskap för hantering av förorenade sediment i sjöar, vattendrag och kustvatten. Uppdraget har genomförts i samverkan mellan Naturvårdsverket, Sveriges geologiska undersökning, Statens geotekniska institut, Havs- och vattenmyndigheten och länsstyrelserna under perioden 2019–2022.

Uppdraget har bland annat resulterat i nya vägledningar, genomförda undersökningar av föroreningssituationen i sediment vid ett 70-tal områden i kustvatten, sjöar och vattendrag över hela Sverige samt fyra pilotprojekt för att få fram nya effektiva åtgärdsmetoder. Det har förbättrat förutsättningarna för det fortsatta arbetet med förorenade sediment samt för arbetet med att minska miljögifterna i hav och vatten.
