# Sverige förbereder för att kunna införa reserestriktioner med krav på negativt covid-19-test för inresa från Kina till Sverige

Sverige har också i egenskap av EU-ordförandeland kallat till ett möte i IPCR, rådets krishanteringsmekanism, på onsdag den 4 januari där frågan om inreserestriktioner diskuteras med syfte att enas om en gemensam linje.

–  Regeringen har gett Folkhälsomyndigheten i uppdrag att analysera situationen i Kina och konsekvenserna för Sverige samt komma med förslag på åtgärder, inklusive eventuella inreserestriktioner. Vi är förberedda på olika scenarier och har en löpande dialog med Folkhälsomyndigheten, säger socialminister Jakob Forssmed.

– Regeringen förbereder för att kunna införa inreserestriktioner. Parallellt för vi en dialog med våra europeiska kollegor för att få på plats så lika regler som möjligt i EU, säger justitieminister Gunnar Strömmer.
