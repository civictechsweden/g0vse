# Sverige inför tillfälliga inreserestriktioner vid resor från Kina

– Eftersom det råder osäkerhet om spridningen av covid-19 i Kina har regeringen beslutat att införa tillfälliga inreserestriktioner. Syftet är att fördröja en eventuell introduktion av nya virusvarianter, och därmed öka möjligheterna att vidta åtgärder samt att i förlängningen minska belastningen på den svenska hälso- och sjukvården, säger socialminister Jakob Forssmed.

Beslutet grundas på Folkhälsomyndighetens hemställan som anger att smittläget i Kina är svårbedömt.

De tillfälliga inreserestriktionerna innebär att resenärer från Kina ska kunna visa upp ett negativt testsvar för pågående covid-19-infektion vid ankomsten till Sverige, oavsett om man är vaccinerad eller inte. Restriktionerna börjar gälla den 7 januari.

Testkravet gäller för vuxna personer och barn över 12 år som är tredjelandsmedborgare. Det finns vissa undantag från testkravet som till exempel inte gäller för personer som har uppehållstillstånd i Sverige, som är varaktigt bosatta i EU och EES eller som har trängande familjeskäl. Svenska medborgare omfattas inte av inreserestriktionerna.

De tillfälliga inreserestriktionerna vid resor från Kina gäller fram till och med den 28 januari.
