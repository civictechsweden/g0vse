# Utrikesminister Tobias Billström deltar i EU:s utrikesråd

– Stärkt stöd till Ukraina är en tydlig prioritering för det svenska EU-ordförandeskapet. EU bör också gå vidare med att förbereda ytterligare åtgärder för att sätta ökad press på Ryssland, säger utrikesminister Tobias Billström.

På dagordningen för mötet i EU:s utrikesråd står Rysslands aggression mot Ukraina, EU:s förbindelser med Sahel och länderna i Västafrika samt andra aktuella frågor. Utrikesministrarna väntas fatta beslut om ytterligare militärt stöd till Ukraina samt fler riktade sanktioner med anledning av situationen för mänskliga rättigheter i Iran.

– EU måste fortsätta visa sitt tydliga stöd för det iranska folkets rätt att göra sina röster hörda. De nya sanktionslistningarna är de mest omfattande hittills. Som ordförande i EU fortsätter Sverige att aktivt stödja en stark och sammanhållen EU-politik gentemot Iran, säger utrikesminister Tobias Billström.

EU:s utrikesministrar kommer även att ha ett informellt frukostmöte med generaldirektören för Internationella atomenergiorganet, IAEA, samt en informell lunchdiskussion med Palestinas premiärminister.
