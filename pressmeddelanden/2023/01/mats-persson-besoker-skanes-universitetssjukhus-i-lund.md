# Mats Persson besöker Skånes universitetssjukhus i Lund

Det råder i dag brist på sjukhusfysiker i flera regioner. För att utbildningen ska kunna genomföras krävs möjlighet att utföra praktiska utbildningsmoment inom regionernas verksamhet. Sjukhusfysikerutbildningen, som bland annat bedrivs vid Lunds universitet, är en liten men mycket viktig utbildning för bland annat cancervården.

Skåne, Blekinge och Kronoberg är bland de regioner i landet med lägst uppfyllelse av ledtidsmålet för standardiserade vårdförlopp (SVF) totalt. I Skåne fick under 2022 endast 30 procent av patienter med cancerdiagnos inom SVF behandling inom rekommenderade tidsramar. Anledningarna till detta är flera, men främst brist på personal inom röntgen, operation och strålbehandling.

I budgetpropositionen för 2023 gör regeringen en särskild satsning på sjukhusfysikerutbildningen för att lärosätena ska kunna säkerställa regionernas medverkan i utbildningen. 2023 tillförs 3 miljoner kronor och från och med 2024 beräknas 6 miljoner kronor årligen för att förstärka utbildningen.
