# Rekryteringar av politiskt sakkunniga till klimat- och miljöministern

Idag måndagen den 16 januari börjar Åsa Malmström som politiskt sakkunnig hos klimat- och miljöminister Romina Pourmokhtari. Åsa har lång erfarenhet som politisk tjänsteman för Liberalerna, tidigare Folkpartiet. Hon har bland annat arbetat som stabschef åt Jan Björklund på Utbildningsdepartementet under Alliansregeringen 2010-2014. Åsa har sedan dess arbetat som ledarskribent, egenföretagare samt konsult.

Den 30 januari börjar också Axel Nordberg som politiskt sakkunnig i statsrådets stab. Axel har de senaste 10 åren haft förtroendeuppdrag som kommunpolitiker i Lund och även inom partiet. I Liberala ungdomsförbundet var han vice ordförande samt ansvarig för bl.a. naturbruks- och miljöfrågor. Han är civilingenjör i maskinteknik, är gift och har en son i förskoleålder.

– Jag är väldigt glad över att kunna välkomna Åsa och Axel som politiskt sakkunniga till min stab. De har båda god erfarenhet av politiskt arbete, och jag ser fram emot att arbeta tillsammans med dem för att genomföra regeringens klimat- och miljöpolitik, säger klimat- och miljöminister Romina Pourmokhtari.
