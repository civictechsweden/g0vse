# Regeringen ökar medlen till regionerna för hälso- och sjukvårdens arbete med civilt försvar

– Vi vidareutvecklar nu de insatser som regionerna har påbörjat inom ramen för tidigare överenskommelser för att säkerställa att det sker en förflyttning framåt inom beredskapen i hälso\- och sjukvården. Rysslands anfallskrig mot Ukraina i februari förra året visade på vikten av att stärka detta arbete skyndsamt, säger sjukvårdsminister Acko Ankarberg Johansson.

– Sjukvården är en samhällsviktig funktion, som måste upprätthållas även i fredstida kriser och krig. Den här överenskommelsen ger regionerna förutsättningar att fortsätta det långsiktiga   arbetet med civilt försvar i hälso\- och sjukvården, säger Marie Morell, ordförande i sjukvårdsdelegationen på Sveriges Kommuner och Regioner (SKR).


Syftet med överenskommelsen, som tecknats årligen sedan 2018, är att stärka hälso\- och sjukvårdens arbete med civilt försvar med anledning av att planeringen för totalförsvaret återupptagits. Insatserna inom överenskommelsen 2023 omfattar:

* krigsorganisation och dess bemanning
* samverkan och ledning
* planeringssamverkan
* utbildning och övning
* omhändertagande av många skadade
* försörjningsberedskap
* andra robusthetshöjande åtgärder (bl.a. informations\- och cybersäkerhet samt kontinuitetshantering)

Med ambitionshöjningen för 2023 ökar medlen inom ramen för överenskommelsen till regionerna från 200 miljoner kronor för 2022 till 400 miljoner kronor för 2023\.
