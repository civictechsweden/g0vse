# RIF: Första informella ministermötet i Sverige under EU-ordförandeskapet

Under den första dagen kommer ministrarna diskutera hur det irreguljära migrationstrycket på EU kan minska genom ett mer effektivt samarbete med tredjeländer kring återvändande. De kommer också diskutera hur effektivare åtgärder och bättre resultat kan åstadkommas genom ökad samstämmighet och samordning mellan olika politikområden.

Inrikesministrarna kommer att diskutera behovet av tillgång till data, elektronisk bevisning och uppgifter för rättsliga och brottsbekämpande ändamål i den digitala tidsåldern.

På fredagen kommer justitieministrarna att diskutera Eurojusts roll som stöd för nationella myndigheters samordning av utredningar. Även ett nytt instrument för överföring av brottmål kommer att diskuteras.

EU:s samordnare för kampen mot terrorism (EU CTC) deltar på mötet och kommer att lämna information om dialogen med Ukraina om den inre säkerheten. Avslutningsvis kommer också svenska åklagare för krigsförbrytelser och Eurojust att hålla en presentation om lagföring av brott mot folkrätten i Ukraina. Ukrainas justitieminister Denys Maljuska deltar också vid mötet via videokonferens.

Båda mötesdagarna avslutas med en pressträff som kommer att direktsändas på ordförandeskapets webbplats, sweden2023.eu.
