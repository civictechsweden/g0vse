# Magnus Hjort ny generaldirektör för Myndigheten för psykologiskt försvar

– MPF har under de senaste månaderna arbetat mycket intensivt i och med de omfattande informationspåverkanskampanjer som riktats mot Sverige och svenska intressen. Magnus Hjort är rätt person att fortsätta leda myndigheten i en svår och utmanande tid, säger minister för civilt försvar, Carl\-Oskar Bohlin.

Magnus Hjort har en lång och välrenommerad karriär, både från akademin och i statens tjänst. Han är filosofie doktor i historia och har arbetat i ledande positioner på bland annat Krisberedskapsmyndigheten, Myndigheten för samhällsskydd och beredskap samt Universitets\- och högskoleverket.

Magnus Hjort har varit central för uppbyggnaden av MPF. Han har bland annat varit sekreterare i den utredning som lade grunden för myndighetens inrättande (Ju 2018:06\), då han skrev betänkandet En ny myndighet för att stärka det psykologiska försvaret (SOU 2020:29\).
