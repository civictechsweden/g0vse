# Industriklivet och CCS-relaterade tekniker föreslås få ytterligare 100 miljoner kronor i budgetpropositionen

– Industriklivet är ett av regeringens viktigaste styrmedel för att stödja utvecklingen av ny teknik och investeringar i nya gröna industrier. Regeringens förslag innebär ett sammanlagt anslag på cirka 1,5 miljarder kronor i budgeten för 2024 när vi nu tillför 100 miljoner till Industriklivet för att stötta de industrier som vill ligga i framkant och ställa om för att minska sina utsläpp, säger klimat- och miljöminister Romina Pourmokhtari.

 – Med Industriklivet påskyndar vi den gröna omställningen genom att skala upp användandet av nya tekniker som minskar utsläpp. Detta skapar fler jobb, ökar tillväxten och stärker svensk konkurrenskraft, säger energi- och näringsminister Ebba Busch.

Förslaget innebär att Energimyndigheten, som ansvarar för Industriklivet, kan ge mer stöd till projekt och investeringar under 2024. Pengarna ska gå till viktiga satsningar för industrins omställning och för utvecklingen av CCS-relaterade tekniker.

Förslaget bygger på en överenskommelse mellan regeringen och Sverigedemokraterna.
