# Regeringen föreslår en reform av lagen med särskilda bestämmelser om vård av unga, LVU

- De barn och unga som vårdas med stöd av LVU är en särskilt utsatt grupp. Det behövs en lag som tillgodoser dessa barns och ungas behov av skydd, trygghet och stabilitet och som är enkel att förstå och tillämpa. Nu stärker vi alla LVU-placerade barns och ungas rättigheter och värnar deras rätt till en trygg och ljus framtid, säger socialtjänstminister Camilla Waltersson Grönvall.

Lagen med särskilda bestämmelser om vård av unga, LVU, är en skyddslagstiftning för barn och unga. LVU ska trygga samhällets möjligheter att kunna ge barn och unga den vård och den behandling som de behöver i situationer när frivilliga insatser inte är möjliga.

Den nya lagen som kommer att föreslås innebär en omarbetning av nuvarande LVU för att stärka principen om barnets bästa och göra lagen enklare att förstå och att tillämpa. Den föreslås bygga på förslag från två utredningar: Barns och ungas rätt vid tvångsvård. Förslag till ny LVU (SOU 2015:71) och Riksdagens promemoria Barnets bästa vid fortsatt vård enligt LVU (S2022/04724).

Regeringen avser att avsätta 38 miljoner kronor årligen från och med år 2025 för reformen av LVU. Förslaget bygger på en överenskommelse mellan regeringen och Sverigedemokraterna.
