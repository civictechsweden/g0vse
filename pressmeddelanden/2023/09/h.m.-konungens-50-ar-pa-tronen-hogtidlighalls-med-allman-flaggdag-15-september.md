# H.M. Konungens 50 år på tronen högtidlighålls med allmän flaggdag 15 september

– 50 år är en lång tid, både för en människa och för ett helt land. Med en allt snabbare förändringstakt i vår omvärld är det svårt att överskatta den trygghet som Kungen ger oss som folk och som land. Plikttrogen, lojal, pålitlig. För att fira denna 50-årsdag för kungens tid som statschef och för att tacka Kungen för hans stora insatser under alla dessa år, har regeringen fattat det ovanliga beslutet att göra den 15 september 2023 till en tillfällig allmän flaggdag, säger statsminister Ulf Kristersson.

Konung Carl XVI Gustaf är den sjunde monarken ur huset Bernadotte och efterträds enligt gällande successionsordning av H.K.H Kronprinsessan Victoria. I enlighet med gällande successionsordning har huset Bernadotte innehaft Sveriges tron alltsedan Karl XIV Johans trontillträde den 5 februari 1818, längre än någon tidigare ätt i Sveriges historia.

Allmänna flaggdagar har funnits i almanackan sedan 1939. Att flagga med den svenska flaggan är ett sätt att fira historiska händelser och ett tillfälle för den svenska befolkningen att manifestera nationell samhörighet. Det är en händelse av betydelse för vår nation som befolkningen kan förenas kring och som är unik i sitt slag för troninnehav i Sveriges historia.
