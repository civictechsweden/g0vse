# Sänkt skatt för vanligt folk som arbetar

– Vår tids arbetslinje handlar om integrationen. Ett arbete innebär gemenskap och tillhörighet, och makt att forma sitt liv. På jobbet lär man sig prata begriplig svenska. På jobbet lär man sig om svenska värderingar. Men för tusentals familjer i Sverige lönar det sig för dåligt att arbeta. Bidrag kan staplas på varandra och bli alldeles för höga. Nu sänker vi skatten för alla, men framför allt på låga och medelhöga inkomster. I kombination med bidragsreformerna kommer det göra det mer lönsamt att jobba och mindre lönsamt att leva på bidrag, säger statsminister Ulf Kristersson.

Svenska hushåll drabbas av det besvärliga ekonomiska läget genom höga räntor och ökade priser. Regeringens ekonomiska plan ligger därför fast – inflationen ska bekämpas samtidigt som utsatta hushåll och välfärden stöttas, arbetslinjen ska återupprättas och strukturreformer ska genomföras för att få upp den låga tillväxten.

Regeringen går därför i budgetpropositionen för 2024 fram med ett förstärkt jobbskatteavdrag. Förstärkningen av det ordinarie jobbskatteavdraget minskar statskassans intäkter med drygt 11 miljarder kronor och riktar sig främst till heltidsarbetande med låga och medelhöga inkomster.

– Det behöver löna sig bättre att jobba. Vi ser i dag en tudelad arbetsmarknad där vissa grupper hamnar i kläm och inte jobbar i samma utsträckning som andra grupper. Drivkrafterna till arbete behöver därför ökas genom ett förstärkt jobbskatteavdrag, säger finansminister Elisabeth Svantesson.

Förslaget finansieras genom att indexeringen av skiktgränsen för statlig inkomstskatt pausas under 2024\.

Förslagen kommer att aviseras i budgetpropositionen för 2024 och lämnas till riksdagen senare under hösten. Ändringarna föreslås träda i kraft den 1 januari 2024\.

Förslaget bygger på en överenskommelse mellan regeringen och Sverigedemokraterna.
