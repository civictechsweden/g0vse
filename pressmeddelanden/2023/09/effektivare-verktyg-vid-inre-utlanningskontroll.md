# Effektivare verktyg vid inre utlänningskontroll

– Som en del i omläggningen av migrationspolitiken är det angeläget för regeringen att myndigheterna har de verktyg som krävs för att upprätthålla den reglerade invandringen och motverka att personer befinner sig i landet utan tillstånd. Förslagen vi lämnar till riksdagen innebär att myndigheterna får bättre förutsättningar att klarlägga identiteten på en utlänning som vistas i Sverige och säkerställa att han eller hon har laglig rätt att vistas här, säger migrationsminister Maria Malmer Stenergard.

[Prop. 2023/24:12 Effektivare verktyg vid inre utlänningskontroll](/rattsliga-dokument/proposition/2023/09/prop.-20232412 "Prop. 2023/24:12")

I propositionen föreslår regeringen att det ska införas:

* en möjlighet för en polisman eller en tjänsteman vid Kustbevakningen att vid en inre utlänningskontroll kroppsvisitera en utlänning för att eftersöka pass eller andra identitetshandlingar,
* en möjlighet att omhänderta pass och andra identitetshandlingar som påträffas vid en inre utlänningskontroll, och
* ett tydligare lagstöd för att under vissa förutsättningar ta med en utlänning för utredning av hans eller hennes rätt att vistas i landet.

Syftet med förslagen är att ge myndigheterna bättre förutsättningar att klarlägga utlänningars identitet och rätt att uppehålla sig i Sverige samt att säkerställa att pass och andra identitetshandlingar finns tillgängliga för myndigheterna.

Lagändringarna föreslås träda i kraft den 1 januari 2024\.

Propositionen bygger på en överenskommelse mellan Sverigedemokraterna, Moderaterna, Kristdemokraterna och Liberalerna.
