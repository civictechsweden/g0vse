# Romina Pourmokhtari deltar i internationella förhandlingar om kemikalier och avfall

Slutförhandlingarna om att anta ett förnyat globalt ramverk om kemikalier och avfall pågår i Bonn, Tyskland, den 23–29 september, The Fifth session of the International Conference on Chemicals Management (ICCM5). Klimat- och miljöminister Romina Pourmokhtari deltar den 28–29 september.

­– Föroreningar från kemikalier och avfall får idag skadlig påverkan på vår hälsa och på miljön. Det är en av de tre planetära kriserna tillsammans med förändrat klimat och förlusten av biologisk mångfald. Därför behövs ett ambitiöst ramverk för en globalt hållbar kemikalie- och avfallshantering. För oss i Sverige bör ramverket leda till att andelen farliga kemikalier som följer med varor minskar, säger klimat- och miljöminister Romina Pourmokhtari.

På mötet förhandlar länder, civilsamhälle och näringslivet på lika villkor. Ramverket syftar till att säkerställa att vi får en globalt hållbar kemikalie- och avfallshantering. Sverige är en av initiativtagarna till nuvarande ramverk och har också varit drivande i processen att ta fram ett förnyat ambitiöst ramverk.

Föroreningar bidrar till miljontals förtida dödsfall per år samt otaliga skador på hälsa och miljö. Barn är särskilt känsliga. All tillverkning och handel med kemikalier är global, därför är det mycket angeläget att få ett ambitiöst globalt ramverk om kemikalier och avfall på plats som innehåller tydliga mål och åtaganden. Det är sedan länge en prioriterad fråga för Sverige och för den nuvarande regeringen.
