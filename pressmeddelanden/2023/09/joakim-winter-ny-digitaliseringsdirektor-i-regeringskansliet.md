# Joakim Winter ny digitaliseringsdirektör i Regeringskansliet

– Det känns både hedrande och spännande att ta mig an detta uppdrag. Att arbeta med digitalisering innebär att skapa möjligheter med teknik och processer som utgångspunkt, och jag kan inte tänka mig ett intressantare sammanhang att göra detta än inom staten, och i synnerhet inom Regeringskansliet, säger Joakim Winter.

Tjänsten som digitaliseringsdirektör är nyinrättad. Uppdraget är att leda och driva arbetet med att vidareutveckla Regeringskansliet med digital teknik.

– Såväl Regeringskansliets kärnprocesser som stödprocesser behöver vidareutvecklas för att motsvara både dagens och framtidens krav. Jag är mycket glad över rekryteringen av Joakim Winter – han har en gedigen erfarenhet av verksamhetsutveckling och förändringsarbete i olika komplexa organisationer, inklusive statlig verksamhet, säger Henrik Holmer, Regeringskansliets förvaltningschef.

Joakim Winter kommer närmast från Karolinska Institutet där han varit IT\-direktör sedan 2018\. Han har tidigare arbetat på bland annat Stockholms universitet, Svenska Röda Korset och Jordbruksverket.
