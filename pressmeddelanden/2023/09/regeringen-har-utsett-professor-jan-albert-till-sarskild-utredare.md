# Regeringen har utsett professor Jan Albert till särskild utredare

– Regeringen beslutade i juni om ett direktiv till en ny utredning som kan ta ett samlat grepp om frågorna kring hur framför allt smittskyddslagen behöver anpassas för situationer med omfattande spridning av smittsamma sjukdomar, men också lämna underlag till en nationell strategi för hantering av pandemier och vissa organisatoriska frågor rörande smittskyddsläkare och vårdhygien. Jag är mycket glad att i dag kunna berätta att professor Jan Albert tackat ja till att leda denna mycket viktiga utredning. Vi ser att Jans bakgrund och erfarenhet kommer komma väl till pass för det vi nu önskar få utrett, säger socialminister Jakob Forssmed.

Professor Jan Albert är professor i smittskydd speciellt virologi och överläkare i klinisk mikrobiologi. Han har många års erfarenhet av både forskning och kliniskt arbete på smittskyddsområdet och var under pandemin ordförande i Karolinska Institutets Covid-19 expertgrupp.

Uppdraget ska redovisas senast den 28 februari 2025.
