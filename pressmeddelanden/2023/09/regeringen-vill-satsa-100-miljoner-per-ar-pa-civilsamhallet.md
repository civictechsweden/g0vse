# Regeringen vill satsa 100 miljoner per år på civilsamhället

– Det civila samhällets insatser för människor i socialt särskilt utsatta situationer har visat sig avgörande i de kriser vi nyligen sett, såsom under covid\-19\-pandemin, i mottagande av människor på flykt från krigets Ukraina och under den ekonomiska krisen i Sverige. Regeringen har i alla dessa kriser tillfört medel för humanitära insatser och civilsamhället har visat på en god förmåga att nå socialt utsatta människor. Nu vill regeringen långsiktigt stärka det civila samhällets förutsättningar att verka för utsatta människor, säger socialminister Jakob Forssmed.

Det civila samhället utgör både en omistlig förutsättning för ett levande samhällsliv och ett uttryck för ett öppet demokratiskt samhälle som är större än staten. Det civila samhället gör också värdefulla insatser för människor i olika situationer av utsatthet.

Regeringen vill stärka det civila samhällets förutsättningar att verka och göra insatser för människor i olika situationer där civilsamhällets stöd är avgörande. Därför föreslår regeringen att 100 miljoner kronor tillförs civilsamhällesorganisationer, där huvuddelen av medlen under den pågående ekonomiska krisen ska gå till de civilsamhällesorganisationer som arbetar med människor i särskilt utsatta situationer för att mildra konsekvenserna av den. Tillskottet sker från 2024 och är permanent.

Förslaget bygger på en överenskommelse mellan regeringen och Sverigedemokraterna.
