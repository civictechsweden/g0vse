# Statens fastighetsverk får ökade resurser

Bidragsfastigheterna består av kulturhistoriskt värdefulla fastigheter där hyresintäkterna inte långsiktigt kan täcka kostnaderna och därför huvudsakligen finansieras genom anslag. I bidragsfastigheterna ingår bland annat de kungliga slotten, flera stora slottsparker, fästningar, ruiner, kloster och bruksmiljöer.

Satsningen innebär att Statens fastighetsverks anslag för bidragsfastigheter ökas med 100 miljoner kronor under 2024. Syftet med satsningen är att möjliggöra för Statens fastighetsverk att utöver att arbeta med akuta åtgärder och skademinimering även kunna öka omfattningen av det planerade och förebyggande underhållet av fastigheterna.

Regeringen avser att överlämna detta förslag i budgetpropositionen för 2024. Förslaget bygger på en överenskommelse mellan regeringen och Sverigedemokraterna.
