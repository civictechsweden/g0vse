# CSN får ökade resurser för att möta intresset för omställningsstudiestödet

Omställningen på arbetsmarknaden ska förbättras. Sedan den 1 januari 2023 finns det därför ett nytt omställningsstudiestöd som riktar sig till personer som vill studera för att stärka sin ställning på arbetsmarknaden. Intresset för stödet är mycket större än vad som tidigare beräknats och administrationen är dessutom komplext och tidskrävande. Detta har lett till långa handläggningstider hos CSN.

För att myndigheten ska kunna hantera den stora ärendemängden bättre föreslår regeringen att resurserna för administration av stödet tillfälligt ska öka. Syftet är att korta handläggningstiderna och underlätta för de individer som vill studera med omställningsstudiestöd så att de snabbt kan få besked om sin ansökan.

– Det är glädjande att det är ett så stort intresse för det nya omställningsstudiestödet, men det är inte alls tillfredsställande att handläggningstiderna är så pass långa. Handläggningstiderna måste förkortas så att de som vill studera med stödet inte drabbas i alltför stor utsträckning. Därför får CSN tillfälliga medel som på kort sikt kommer hjälpa myndigheten att anställa fler, säger utbildningsminister Mats Persson.

För att ytterligare underlätta administrationen av stödet avser regeringen inom kort ge CSN i uppdrag att ta fram förslag på regelförändringar inom omställningsstudiestödet som kan leda till förbättringar i form av kortare handläggningstider och mer automatiserade processer, som inte ska ändra det grundläggande syftet med reformen eller utvidga målgruppen i någon större utsträckning. Regeringen kommer fortsätta följa frågan och föra dialog med arbetsmarknadens parter.

Regeringen avser att överlämna förslagen om ökade resurser till CSN till riksdagen i höständringsbudgeten för 2023 och i budgetpropositionen för 2024\. Förslagen bygger på en överenskommelse mellan regeringen och Sverigedemokraterna.
