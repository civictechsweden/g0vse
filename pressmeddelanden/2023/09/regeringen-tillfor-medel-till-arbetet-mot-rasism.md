# Regeringen tillför medel till arbetet mot rasism

- Sverige ska vara ett land fritt från rasism och hatbrott. Rasism, annan främlingsfientlighet och diskriminering är skadligt både för de enskilda som utsätts och för samhället som helhet. Det bidrar till polarisering och måste bekämpas med full kraft. Därför tillför vi nu mer medel för att motverka detta, säger jämställdhets- och biträdande arbetsmarknadsminister Paulina Brandberg.

Arbetet inom ramen för den nationella planen mot rasism, liknande former av fientlighet och hatbrott som beslutades 2016 har bland annat bidragit till mer kunskap om hur rasism och diskriminering fortsätter att utgöra en utmaning inom flera samhällsområden. Förstärkningen innebär att arbetet med att förebygga och motverka olika former av rasism och annan främlingsfientlighet fortsätter med hög ambitionsnivå.

En viktig del av arbetet framöver handlar om att ta fram kunskap och skapa förutsättningar så att den används av berörda aktörer. En annan viktig del handlar om att utveckla strukturen för arbetet. Statskontorets analys av den nationella planen mot rasism, liknande former av fientlighet och hatbrott visar på att det finns behov av mer tydliga mål för arbetet samt bättre förutsättningar för myndigheterna att uppnå dessa för att arbetet ska kunna ge resultat. Regeringen kommer därför med utgångspunkt i Statskontorets analys att se över hur det fortsatta arbetet kan bli träffsäkert, utvärderingsbart och långsiktigt.

Regeringen vill bland annat skapa förutsättningar för ett långsiktigt arbete och för ökad tydlighet vad gäller myndigheternas roll och förutsättningar att bidra i arbetet med att motverka rasism, liknande former av fientlighet och hatbrott. Forum för levande historias arbete med att samordna, följa upp och bidra med kunskap på området kommer även fortsättningsvis att vara centralt.

Förslaget bygger på en överenskommelse mellan regeringen och Sverigedemokraterna.
