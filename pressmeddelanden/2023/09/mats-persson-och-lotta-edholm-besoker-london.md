# Mats Persson och Lotta Edholm besöker London

Utbildningsminister Mats Persson ska bland annat träffa Storbritanniens forskningsminister George Freeman och företrädare för organisationen National Institute of Teaching som kombinerar lärarutbildning och forskning för att höja kvaliteten på den brittiska skolan och förbättra förhållandena för lärare i landet. Mats Persson ska även träffa Office for Students för att samtala om yttrandefrihet och akademisk frihet. Office for Students fungerar som tillsynsmyndighet för den högre utbildningssektorn.

Skolminister Lotta Edholm ska bland annat träffa Storbritanniens skolminister Nick Gibb och barn- och familjeminister David Johnston. Under onsdagen kommer Lotta Edholm besöka den brittiska motsvarigheten till Skolinspektionen (Ofsted) och skolan Acland Burghley School som åstadkommer starka resultat och stödjer elever från socioekonomiskt utsatta förhållanden att komma in på konkurrenskraftiga universitet.

Tillsammans kommer ministrarna också besöka Royal Academy of Engineering som arbetar med lärare och forskare för att höja engagemanget för STEM-ämnen i det brittiska utbildningsväsendet.
