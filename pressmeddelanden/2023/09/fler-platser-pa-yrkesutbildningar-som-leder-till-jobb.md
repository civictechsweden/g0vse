# Fler platser på yrkesutbildningar som leder till jobb

Syftet med båda satsningarna är att möta de fortsatt stora kompetensbehoven i hela Sverige, möjliggöra omställning och främja matchning på arbetsmarknaden. Satsningarna kan leda till att flera personer utbildar sig till exempelvis undersköterska, batteritekniker eller lokförare.

- Många företag har svårt att hitta rätt kompetens. Därför satsar vi på yrkesutbildningar som leder till riktiga jobb. Satsningen på yrkesutbildning, både inom regionalt yrkesvux och inom yrkeshögskolan, är viktiga delar för att individer ska komma i arbete och för att stärka integrationen av utrikes födda, säger Johan Pehrson, arbetsmarknads- och integrationsminister.

- Arbetsmarknadens behov ska styra vilka utbildningar som ska genomföras. Tillgång till personal med rätt kompetens är viktig för Sveriges konkurrenskraft och möjligheten att fortsatt attrahera nya näringslivsinvesteringar, säger utbildningsminister Mats Persson.

Satsningarna motsvarar cirka 16 500 ytterligare helårsplatser i regionalt yrkesvux under 2024. Det statliga stödet för regionalt yrkesvux motsvarar för 2023 cirka 65 000 helårsplatser. För yrkeshögskolan beräknas satsningen innebära cirka 3 000 nya helårsplatser för 2024, cirka 3 000 nya helårsplatser för 2025 och cirka 7 000 fler helårsplatser årligen från och med 2026. Det statliga stödet för yrkeshögskoleutbildning motsvarar för 2023 cirka 50 000 helårsplatser.

Regeringen avser att överlämna detta förslag till riksdagen i budgetpropositionen för 2024. Förslagen bygger på en överenskommelse mellan regeringspartierna och Sverigedemokraterna.
