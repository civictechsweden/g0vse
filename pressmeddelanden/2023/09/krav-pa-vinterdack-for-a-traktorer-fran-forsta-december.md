# Krav på vinterdäck för A-traktorer från första december

– Nu kommer samma regler gälla för användning av vinterdäck för A-traktorer som för personbilar och det ökar säkerheten på vägarna. Regeringen fortsätter att skärpa reglerna för A-traktorer samtidigt som vi värnar A-traktorn i Sverige och EU, säger infrastruktur- och bostadsminister Andreas Carlson.

De nya reglerna innebär att en A-traktor vid färd på väg ska vara försedd med vinterdäck eller likvärdig utrustning den 1 december-31 mars när vinterväglag råder.

Förordningen träder i kraft den första december 2023.

Den 31 augusti 2023 började en rad andra nya regler att gälla för A-traktorer. Reglerna innebär att passagerare ska färdas på en plats som är avsedd för passagerare, det får sitta endast en passagerare per sådan plats, den som färdas i en A-traktor ska använda bälte och högsta tillåtna hastighet är 30 kilometer i timmen.
