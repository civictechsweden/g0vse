# Nya sanktioner mot bakgrund av det försämrade läget för mänskliga rättigheter på den illegalt annekterade Krimhalvön

– Situationen för mänskliga rättigheter på Krim har avsevärt förvärrats efter Rysslands illegala annektering 2014 och den fullskaliga invasionen 2022\. Särskilt krimtatarerna befinner sig i en mycket utsatt situation. Sanktioner är ett viktigt verktyg i EU:s gemensamma utrikes\- och säkerhetspolitik och dagens beslut är ett bra exempel på hur Sverige utgör en motor i detta arbete, säger utrikesminister Tobias Billström.

Sanktionerna som antagits idag riktas mot den ryska säkerhetstjänsten och det ryskkontrollerade rättsväsendet på Krim och omfattar inreseförbud till EU och frysning av de listade personernas tillgångar. Personerna som beläggs med sanktioner är bland annat utredare, domare och åklagare som är ansvariga för politiserade rättegångar och tortyr mot representanter för etniska och religiösa minoritetsgrupper på Krim. Sverige har aktivt bidragit till dagens beslut genom att utarbeta förslag på nya sanktionslistningar.

Sedan Rysslands illegala annektering av Krim 2014 och den fullskaliga invasionen 2022 har flera människorättsorganisationer rapporterat om kränkningar och övergrepp av de mänskliga rättigheterna för krimtatarer på Krim. Godtyckliga frihetsberövanden, påtvingade försvinnanden och tvångsförföljelse är exempel på kränkningar som fortsätter att drabba krimtatarer. Likaså inskränks krimtatarers yttrande\- och mötesfrihet regelbundet och krimtatariska ledare utsätts ofta för husrannsakningar och politiskt motiverade åtal. Enligt den ukrainske ombudsmannen för mänskliga rättigheter är 180 personer från Krim politiska fångar på Krim och i Ryssland, varav 116 är krimtatarer.
