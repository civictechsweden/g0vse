# Tobias Billström undertecknar ett nytt globalt havsavtal

– Avtalet är den viktigaste internationella klimatuppgörelsen sedan Parisavtalet och ger kraftigt förbättrade möjligheter att skydda den biologiska mångfalden och motverka klimatförändringarna. Förhandlingarna togs i mål under det svenska ordförandeskapet i EU och vi kommer nu tillsammans med EU och dess medlemsstater arbeta för en snabb ratifikation av avtalet så att det kan träda i kraft så fort som möjligt, säger utrikesminister Tobias Billström.

Det aktuella avtalet rymmer fyra delar; regler för områdesbaserade förvaltningsverktyg inklusive marina skyddade ­områden, miljökonsekvensbeskrivningar, marina genetiska resurser samt kapacitetsuppbyggnad och teknologiöverföring.

– Det här är ett banbrytande avtal för våra världshav. Världen är i stort behov av att vi skyddar våra ekosystem från föroreningar och klimatförändringar. Jag är mycket glad över att Sverige har varit pådrivande i arbetet och bidragit till att förhandlingarna gått i mål, säger klimat- och miljöminister Romina Pourmokhtari.

Sverige har under lång tid haft en ledande roll i det internationella havsmiljöarbetet och står tillsammans med EU bakom FN:s målsättning om att 30 procent av jordens yta ska vara skyddad 2030. Avtalet bidrar till att det målet nu är möjligt att uppnå.
