# Jessika Roswall deltar vid Gränsregionalt Forum

Under konferensen kommer Norden-ministern bland annat att delta i en paneldiskussion på temat Norden – världens mest integrerade region – om hur gränssamhällena kan bidra till tillväxt och utveckling. Statsrådet kommer innan konferensen även att möta företagare, kommun och Svinesundskommittén för att samtala om gränsregionernas utvecklingspotential i samarbetet Norge-Sverige.

Gränsregionalt Forum är en årligt återkommande konferens som samlar politiker och tjänstepersoner från de nordiska gränssamhällena (region/fylke och kommun), de tolv nordiska gränskommittéerna, Nordiska ministerrådet och Nordiska rådet. Konferensen utgör ett tillfälle att utbyta erfarenheter samt lära av varandra i syfte att bättre nyttja de möjligheter som riksgränsen ger upphov till och bygga starkare gränssamhällen.

Gränsregionalt Forum arrangeras av en gränskommitté och flyttar därför runt i de olika nordiska gränsregionerna beroende på vem som är årets arrangör. Förra året var Tornedalsrådet arrangör och konferensen hölls därför i Kilpisjärvi. Nästa år står Fellesrådet (Jämtland Härjedalen-Tröndelag) som värd.
