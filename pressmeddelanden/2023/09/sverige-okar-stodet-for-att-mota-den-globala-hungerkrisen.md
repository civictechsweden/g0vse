# Sverige ökar stödet för att möta den globala hungerkrisen

– Fler människor än någonsin runt om i världen lider av hunger. Den negativa utveckling ska Sverige vara med att bryta och vända. Det är bara två veckor sedan WFP bad om mer medel från sina givare och med detta stöd svarar Sverige upp snabbt. Vi är måna om att rädda liv och att färre ska gå hungriga, inte minst kvinnor och barn, säger bistånds- och utrikeshandelsminister Johan Forssell.

I och med detta tillskott uppgår Sveriges totala stöd till WFP under 2023 till över 1,35 miljarder kronor. Sverige kommer i dag att annonsera det ökade stödet i samband med bistånds- och utrikeshandelsministerns möte med WFP:s exekutivdirektör Cindy McCain i New York. Det utökade stödet riktas till WFP:s humanitära verksamhet i länder världen över, där behoven är som störst och mest akuta.

WFP:s exekutivdirektör Cindy McCain har tidigare varnat för att WFP tvingats till neddragningar av stöd i många svårt drabbade länder, inklusive de länder som det svenska stödet nu riktas till.

– De humanitära behoven är rekordstora, och om det inte finns tillräcklig finansiering tvingas vi fatta svåra beslut om att ta från de som hungrar för att ge till de som svälter. Sveriges fortsatta flexibla stöd är därför av yttersta vikt och gör att vi kan agera på ett effektivt och smidigt sätt i de mest akuta kriserna i världen. Tack för att ni är en engagerad, strategisk partner i vår kamp mot hungern i världen, säger Cindy McCain, exekutivdirektör för WFP.
