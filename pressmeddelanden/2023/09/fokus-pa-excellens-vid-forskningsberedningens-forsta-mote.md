# Fokus på excellens vid Forskningsberedningens första möte

Forskningsberedningen är en expertgrupp som är utsedd av regeringen för att ge råd i arbetet med den forsknings- och innovationsproposition som beräknas presenteras i slutet av 2024.

Under dagens möte kommer Mats Persson att berätta om regeringens arbete med den kommande propositionen. Forskningsberedningens ledamöter kommer sedan att få ge sin syn på möjligheter och hinder i det svenska forsknings- och innovationssystemet samt ge förslag på åtgärder som kan stärka Sverige som forsknings- och innovationsnation.

Det kommer också att ges en kort presentation av svensk forskning och hur Sverige ligger till i ett internationellt perspektiv. Deltagarna kommer sedan ha en diskussion med fokus på excellens och vilka satsningar som krävs för att forskningens kvalitet ska öka.
