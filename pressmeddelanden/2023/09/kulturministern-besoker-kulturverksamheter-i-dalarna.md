# Kulturministern besöker kulturverksamheter i Dalarna

Kulturministerns besök handlar bland annat om att belysa vikten av att jobba strategiskt och aktivt med beredskapsfrågor som ett led i att säkra kulturarvet för framtiden samt uppmärksamma entreprenörskap inom kultursektorn.

– Alla fyra platser vittnar om Sveriges rika kultur- och kulturarvsutbud i både offentlig och privat regi, som alla bidrar till den regionala besöksnäringen. Jag ser mycket fram emot besöken och att få bättre inblick i verksamheternas arbete, säger kulturminister Parisa Liljestrand.

Under besöket kommer kulturministern träffa bland andra landshövding Helena Höij, museichef Åsa Ehlis (Ornässtugan), museidirektör Johan Cederlund (Zornsamlingarna) och ordförande Conny Gesar (Dalhalla).
