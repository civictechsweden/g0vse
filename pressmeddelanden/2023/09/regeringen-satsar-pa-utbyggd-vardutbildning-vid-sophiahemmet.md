# Regeringen satsar på utbyggd vårdutbildning vid Sophiahemmet

– För hälso- och sjukvården är en god kompetensförsörjning en nyckelfråga. Tillgången till bland annat sjuksköterskor och barnmorskor är en förutsättning för fler vårdplatser och minskade vårdköer. För att mer långsiktigt göra det möjligt att utbilda fler inom vårdyrkena satsar regeringen i budgeten på utökade resurser för utbildning vid Sophiahemmet, säger utbildningsminister Mats Persson.

Den ideella föreningen Sophiahemmet bedriver bland annat sjuksköterskeutbildning, flera specialistsjuksköterskeutbildningar och barnmorskeutbildning vid Sophiahemmet i Stockholm.

Tillskottet om 18 miljoner kronor från och med 2024 beräknas motsvara cirka 150 helårsstudenter. Utöver de 18 miljoner kronor som tillförs Sophiahemmet tillkommer även 3 miljoner kronor per år för studiemedel.

Förslaget bygger på en överenskommelse mellan regeringen och Sverigedemokraterna.
