# 65 miljoner kronor till forskning och innovation om 6G

Utvecklingen av den sjätte generationens trådlösa system (6G) har påbörjats. 6G förväntas innebära förbättrad hastighet, förbättrad databearbetning, sömlös anslutning och avsevärt minskad fördröjning.

6G-system innefattar olika teknikområden, från mjukvara och artificiell intelligens (AI) till halvledare och radiokommunikation. Ett snabbare trådlöst system väntas leda till en rad nya datadrivna tillämpningar och möjliggöra ökad produktivitet inom många olika områden och branscher.

– Det görs stora satsningar på 6G-forskning och innovation i flera länder. Sverige har mycket goda förutsättningar att gå i täten för teknikutvecklingen och vara drivande i arbetet med en global standard för 6G. Genom satsningen på forskning och innovation om 6G vill regeringen stärka Sveriges position som stark forskningsnation, säger utbildningsminister Mats Persson.

– Betydelsen av en säker och robust digital infrastruktur kan inte nog understrykas. Sverige är redan nu en världsledande telekom-nation och behöver växla upp för att behålla den positionen. Det är avgörande för vår konkurrenskraft och utvecklingen för även med sig möjligheter att snabba på den gröna och digitala omställningen, säger energi- och näringsminister Ebba Busch.

För forskningssatsningen inom nästa generations trådlösa system (6G) föreslår regeringen att Vetenskapsrådet tillförs 15 miljoner kronor 2024. För samma ändamål beräknas Vetenskapsrådet tillföras 60 miljoner kronor 2025 och 65 miljoner kronor 2026. Regeringen föreslår även att Vinnova tillförs 15 miljoner kronor 2023, 50 miljoner kronor 2024 samt beräknas tillföras 100 miljoner kronor årligen (2025–2026).

Förslaget bygger på en överenskommelse mellan regeringen och Sverigedemokraterna.
