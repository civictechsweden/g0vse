# Bättre uppföljning av elevers tidiga språkutveckling

– Att tidigt få en bra bild av elevers grundläggande färdigheter som att läsa, skriva och räkna är viktigt för att kunna sätta in rätt stöd i rätt tid. Nu ger vi lärarna bättre verktyg för att tidigt kunna följa sina elevers kunskapsutveckling, säger skolminister Lotta Edholm.

Regeringen avser att ge Skolverket i uppdrag att bland annat se över om de obligatoriska kartläggningsmaterialen i förskoleklassen och bedömningsstöden i årskurs 1 kan förbättras och utvecklas. Syftet är att få en fördjupad bild av elevens kunskaper och ett bättre stöd i vilka arbetssätt och metoder som eleven kan behöva.

En viktig faktor för att kunna följa elevers kunskapsutveckling på lokal och nationell nivå är att det finns information om elevers resultat. Skolverket ska därför också se över hur elevers tidiga kunskapsutveckling bättre kan följas, till exempel genom ny statistikinsamling.

Regeringen föreslår i budgetpropositionen för 2024 att 10 miljoner kronor avsätts till Skolverket 2024. Uppdraget planeras att ges efter att riksdagen har fattat beslut om budgeten.
