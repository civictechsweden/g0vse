# Konstaterat fall av afrikansk svinpest i Sverige

– Sverige har lång erfarenhet av förebyggande arbete med djurhälsa och smittskydd. Berörda myndigheter, djurhållare och allmänheten är viktiga i detta arbete. Jag har stort förtroende för myndigheternas förmåga att bedöma riskerna i den här frågan och jag vill vara tydlig med att det är viktigt att den information som myndigheterna går ut med uppmärksammas och följs, säger landsbygdsminister Peter Kullgren.

Under senare år har stort arbete lagts på beredskapen för smittsamma djursjukdomar, däribland afrikansk svinpest, för att snabbt kunna bekämpa ett utbrott. Nu aktiveras en rad funktioner och åtgärder som är framtagna för just den här typen av situationer och ansvariga myndigheter bedömer att det finns förutsättningar för att begränsa och hantera smittan.

En av de första åtgärderna kommer bli att ansvariga myndigheter tillsammans med jägarorganisationerna arbetar med att ta reda på hur stort område som är drabbat. Detta görs genom att söka efter döda vildsvin i kombination med kunskap om vildsvinens hemområden. Inom det drabbade området kommer allt tillträde till en början vara förbjudet. Det innebär till exempel att man inte får vistas där, plocka bär och svamp, jaga, arbeta med skogsbruk, eller göra andra friluftsaktiviteter.

- Även om det är en allvarlig situation för Sveriges smittskyddsläge så vill jag understryka att det inte är farligt för människor. Man kan t.ex. fortsätta äta griskött, säger landsbygdsminister Peter Kullgren.

Landsbygdsministern kommer imorgon att ha ett möte med Jordbruksverket för att få ytterligare information.

[Pressmeddelande från Jordbruksverket: Afrikansk svinpest på vildsvin utanför Fagersta](https://www.mynewsdesk.com/se/jordbruksverket/pressreleases/afrikansk-svinpest-paa-vildsvin-utanfoer-fagersta-3271472 "Afrikansk svinpest på vildsvin utanför Fagersta")
