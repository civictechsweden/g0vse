# Informationsinsats ska sprida kunskap om riskerna med boffning

– Att andas in drivgas kan vara mycket farligt och i vissa fall leda till akut hjärtstopp. Samtidigt är produkterna där drivgasen finns lätta att få tag i. Därför är det så oerhört viktigt att nå ut med information om riskerna, det kan rädda liv, säger socialminister Jakob Forssmed.

– Att inandas lösningsmedel eller gas kan ge skador för livet eller i värsta fall leda till döden. Trots det är det många ungdomar i grundskola och gymnasium som ägnar sig åt detta. Det är angeläget att vi når ut med ytterligare kommunikationsinsatser till unga om riskerna med så kallad boffning, säger sjukvårdsminister Acko Ankarberg Johansson.

Läkemedelsverket får i uppdrag att genomföra en förstärkt informationsinsats om de skador som kan uppkomma vid inandning av gaser eller flyktiga lösningsmedel, s.k. boffning. I uppdraget ingår att sammanställa och tillgängliggöra kunskap om de risker som är förknippade med boffning och att stödja och komplettera de insatser som görs inom pågående uppdrag till Läkemedelsverket, Folkhälsomyndigheten och länsstyrelserna om att sprida information om lustgas och de skador som kan uppstå till följd av bruk av lustgas och inandning av flyktiga ämnen i berusningssyfte.
