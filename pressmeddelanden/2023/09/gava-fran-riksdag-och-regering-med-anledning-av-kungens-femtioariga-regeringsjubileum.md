# Gåva från riksdag och regering med anledning av kungens femtioåriga regeringsjubileum

– Valet av gåva visar på vår vilja att lyfta fram och stödja svensk konst och svenskt konsthantverk, en viktig del av vårt lands kulturarv och kulturliv. Det är en tradition och inriktning som har funnits i många år för gåvor till kungahuset och som vi nu bygger vidare på. Vår förhoppning är att väven ska bli ännu en årsring i slottet, och att den ska bli ett avtryck från just vår tid, sade talman Andreas Norlén vid överlämnandet av gåvan.

– 50 år är en lång tid, både för en människa och för ett helt land. Och Kungen har under sin tid som Sveriges statschef bevittnat samhällsförändringar som är så många och så genomgripande att de skulle fylla hyllkilometer med böcker. Låt det här konstverket bli en symbol för den tacksamhet som hela regeringen känner inför Kungens 50 år av hårt arbete – för Sverige i tiden, sade statsminister Ulf Kristersson.

## Gåvan

Riksdagens och regeringens gåva till Hans Majestät Konungen är en åtta kvadratmeter stor väv som ska hänga i en av trapphallarna på Stockholms slott. Den är tillverkad efter en akvarell av konstnären Lars Lerin med titeln Sten i vatten. Frida Lindberg har varit konstnärlig ledare och väverskor har varit Ebba Bergström och Tova Vibrandt på Alice Lund Textilier.

Lars Lerin formulerar sina tankar om gåvans motiv så här:

”Man känner tidens tyngd i trapphallen. Jag tänkte på alla år som gått, människor och tidevarv som komma och gå, medan stenen ligger kvar där i vattnet och bara finns. Jag ville få med färgtoner som i stenen och väggen, men också något ljust och luftigt. Himlen som landar i den eviga horisonten.”
