# Cancervården i Sverige ska ytterligare utvecklas och förbättras

– Cancer är den andra vanligaste dödsorsaken i Sverige, och ska detta motverkas krävs åtgärder som angriper problemet från olika håll. Den nationella cancerstrategin, som tjänat oss väl sedan 2009, utvecklas nu vidare för att säkerställa att Sverige förblir ett föregångsland inom cancervården, säger sjukvårdsminister Acko Ankarberg Johansson.

## Uppdrag att ta fram en lägesbild över den nationella cancerstrategin

Myndigheten för vård- och omsorgsanalys får i uppdrag att ta fram en lägesbild över den nationella cancerstrategin och dess implementering. I uppdraget ingår att titta på den nationella cancerstrategins styrkor och utvecklingsbehov vad gäller cancervården inklusive barncancervården. Myndigheten ska också identifiera om det finns omvärldsfaktorer som motiverar ändringar av den befintliga strategin.

Sveriges nationella cancerstrategi antogs 2009 och har sedan dess utgjort grunden för arbetet med att utveckla cancervården i Sverige. I mars 2023 höll regeringen en hearing om nästa steg inom cancervården, inklusive barncancervården, och om en uppdatering av cancerstrategin. Uppdraget till Myndigheten för vård- och omsorgsanalys är ännu ett steg i det arbetet.

## Hälsoekonomiska bedömningar av nya läkemedel med fokus på cancer

Behandling med hjälp av läkemedel är en av de fyra vanligaste behandlingstyperna av cancer. Det är viktigt att patienter i Sverige får tillgång till bästa möjliga vård och behandling, genom till exempel tillgång till nya läkemedel och nya avancerade terapier. För det krävs en stärkt nationell hälsoekonomisk kapacitet att utvärdera nya läkemedel. Regeringen ger därför Tandvårds- och läkemedelsförmånsverket (TLV) i uppdrag att genomföra hälsoekonomiska bedömningar av nya läkemedel som ska användas för behandling av cancer.

TLV har redan i dag i uppgift genomföra hälsoekonomiska bedömningar i fråga om läkemedel som inte ingår i läkemedelsförmånerna och som rekvireras till slutenvården eller upphandlas av regionerna. I syfte att tillgängliggöra fler läkemedel för patienter med cancer ska fler läkemedel bedömas utifrån hälsoekonomiska aspekter.

Uppdragen är i linje med Tidöavtalet, en överenskommelse mellan Sverigedemokraterna, Moderaterna, Kristdemokraterna och Liberalerna.
