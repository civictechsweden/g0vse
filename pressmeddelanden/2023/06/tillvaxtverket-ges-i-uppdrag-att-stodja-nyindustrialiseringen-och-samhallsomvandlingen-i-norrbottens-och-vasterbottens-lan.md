# Tillväxtverket ges i uppdrag att stödja nyindustrialiseringen och samhällsomvandlingen i Norrbottens och Västerbottens län

\- Norra Sverige har blivit ett skyltfönster mot världen när det gäller industrins gröna omställning. Tillväxverket har utmärkta möjligheter att samordna nationella insatser och samverka med berörda aktörer för att lösa de utmaningar som återstår. Norra Sverige är en tillväxtmotor i den gröna omställningen som skapar jobb och välfärd. Det ska vi vara mycket stolta över, säger energi\- och näringsminister Ebba Busch.

I december 2022 gav regeringen samordnaren Peter Larsson ett fortsatt uppdrag som avslutas den 30 juni 2023\.

\- Jag vill tacka Peter Larsson för hans förtjänstfulla arbete som samordnare i Norrbotten och Västerbotten. Peter Larssons förmåga till problemlösning och nytänkande har varit mycket värdefullt och kommer att tas tillvara i det fortsatta arbetet, säger energi\- och näringsminister Ebba Busch.

Genom det nya uppdraget till Tillväxtverket säkerställs att staten fortsätter att arbeta för ökad samordning. Vidare har regeringen som ambition att ta fram en strategi för norra Sverige för att främja nyindustrialiseringen och samhällsomvandlingen.

Tillväxtverket ska bland annat främja etableringen av långsiktiga samverkansformer. Syftet är att dessa ska bidra till ökad samordning och synergier mellan relevanta statliga myndigheter, bistå berörda regioner och kommuner, samt erbjuda näringslivet och andra relevanta aktörer möjligheter till samverkan. Vidare ska Tillväxtverket främja och genomföra insatser inom områden där utmaningarna är särskilt stora.

\- Industrins expansion skapar fantastiska möjligheter men också utmaningar. Nyligen besökte jag Norrbotten för att diskutera den spännande utvecklingen som sker i länet. Detta uppdrag stärker förutsättningarna att ta vara på de möjligheter som finns i norra Sverige, säger civilminister Erik Slottner.

Uppdraget ska genomföras i dialog med Region Västerbotten, Region Norrbotten, Länsstyrelsen i Norrbottens län, Länsstyrelsen i Västerbottens län, berörda kommuner, statliga myndigheter, näringslivet och andra berörda aktörer.
