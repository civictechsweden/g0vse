# Sverige skickar 250 minsökare till Ukraina efter dammexplosionen i Kachovka

– Sverige och EU fördömer kraftfullt förstörelsen av vattenkraftverket Kachovka i Khersonregionen. Detta visar på en ny nivå av förstörelse av ukrainsk kritisk civil infrastruktur. Sverige kommer att fortsätta vårt starka stöd till Ukraina så länge det behövs och vi kommer att fortsatta sätta tryck på Ryssland, säger Carl\-Oskar Bohlin, minister för civilt försvar.

Minröjningsutrustningen är avsedd för civil minröjning och insatsen ska bidra till att Ukraina ska kunna säkra områden som blivit drabbade till följd av översvämning efter dammexplosionen i Kachovka. Erbjudandet uppgår till ett värde av 15 MSEK. Utrustningen väntas levereras i närtid.

De landmassor som sattes i rörelse till följd av översvämningarna kan innehålla landminor, s.k. ”klusterbomber” och annan oexploderad ammunition som flyttat sig eller blivit uppblandad med de flyttade jordmassorna och annan bråte. Att kunna detektera minor är ett led att skydda civila och säkra humanitär access, då minor och oexploderade rester som flyter kan ta sig långt bortom stränder och översvämningsområden.

– Minorna som spridits efter dammexplosionen i Kachovka utgör ett allvarligt hot mot liv och hälsa för civilbefolkningen i området. Den svenska hjälpsändningen av 250 minsökare kommer att bidra till att skynda på det viktiga minröjningsarbetet, säger Carl\-Oskar Bohlin.

MSB har under 2022 stöttat Ukraina med minröjningsmateriel och ytterligare stöd inom området är under planering.
