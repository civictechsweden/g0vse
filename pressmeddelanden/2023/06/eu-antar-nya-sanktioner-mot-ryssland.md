# EU antar nya sanktioner mot Ryssland

– Förstörelsen av Kachovka-dammen visar brutaliteten i Rysslands krig mot Ukraina och dess förakt för civila liv och infrastruktur. Det visar också på behovet av att EU ökar trycket på Ryssland och genom de nya sanktionerna stryper vi den ryska statens inkomster och krigsförmåga ytterligare. Sverige har varit drivande i detta arbete, säger utrikesminister Tobias Billström.

Det nya paketet kommer att ytterligare begränsa Rysslands tillgång till teknik och industrivaror som används i vapensystem. Paketet innehåller även åtgärder som motverkar att sanktionerna kringgås, för att sådana produkter inte ska nå Ryssland via mellanhänder. Även förbuden mot tillträde till EU-hamnar och transitering av varor genom Ryssland utökas.

Utöver de ekonomiska sanktionerna utvidgas sanktionslistningarna med cirka 100 personer och enheter. Sanktionerna riktas bland annat mot personer som varit delaktiga i bortförandet av ukrainska barn, mot militära och politiska beslutsfattare samt mot företag som stödjer eller verkar inom militärindustrin.

Detta är det andra sanktionspaketet som antas under Sveriges EU-ordförandeskap. Sveriges roll har varit att leda diskussionerna mellan medlemsstaterna och få till stånd en överenskommelse om sanktionerna, som antas genom enhällighet.
