# Uppdrag till Kriminalvården om redovisning av kapacitetsökning med anledning av Tidöavtalet

Regeringspartierna har till­sammans med samarbets­partiet Sverige­demokraterna aviserat i Tidö­avtalet att Kriminal­vården ska expan­deras kraftigt. Detta kommer ställa stora krav på myndig­heten som behöver revidera sin utbygg­nadsplan och samtidigt upprätt­hålla en god säkerhet och bedriva en kvalitativ återfalls­före­byggande verk­samhet.

[Uppdrag om redovisning av kapacitetsökning inom Kriminalvården med anledning av Tidöavtalet](/regeringsuppdrag/2023/06/uppdrag-om-redovisning-av-kapacitetsokning-inom-kriminalvarden-med-anledning-av-tidoavtalet/ "Uppdrag om redovisning av kapacitetsökning inom Kriminalvården med anledning av Tidöavtalet")

Regeringen ger Kriminal­vården nu i uppdrag att redovisa en ny kapacitets­rapport för åren 2024–2033 som inkluderar beräknat kapacitets­behov med anledning av reformerna. Av redovis­ningen ska framgå när nya anstalts- och häktes­platser, såväl fasta platser som modul­platser, beräknas kunna tas i drift. Av redovis­ningen ska också framgå uppskattat personal­behov samt behov av tillkom­mande anslags­medel och utökad låneram. Kriminal­vården ska dessutom redovisa

* vilka möjliga alternativa plats­lösningar myndigheten har identifierat,
* hur expansionen kan genom­föras på ett snabbt, effektivt, ändamålsenligt och flexibelt sätt,
* hur nytta dras av stordrifts­fördelar, samt
* hur tekniska lösningar införlivas i ny- och ombygg­nationer för att möjlig­göra auto­matiserade arbets­rutiner i större utsträckning.

– Kampen mot brotten ska stärkas och trygg­heten återupprättas. För att reformerna i Tidö­avtalet ska kunna få genom­slag krävs att Kriminal­vården expan­deras kraftigt genom att myndig­heten redan nu påbörjar arbetet för en mer omfattande utökning av antalet häktes- och anstalts­platser, säger justitie­minister Gunnar Strömmer.

Uppdraget ska redovisas senast den 15 december 2023.
