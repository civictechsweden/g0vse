# Andreas Carlson möter transportministrar i Luxemburg

– Det svenska ordförandeskapet har under våren gått i mål med samtliga transportdelar inom klimatpaketet Fit for 55 och jag ser fram emot att få presentera resultatet för övriga transportministrar, säger infrastruktur- och bostadsminister Andreas Carlson.

På mötet kommer transportministrarna också att diskutera förslaget till reviderat körkortsdirektiv. De kommer även att få en lägesrapport om revideringen av ett direktiv som ska underlätta gränsöverskridande informationsutbyte om trafiksäkerhetsrelaterade brott.

Det svenska ordförandeskapet ska informera ministrarna om läget för de lagstiftningsakter där förhandlingar pågår med Europaparlamentet. Bland dessa finns bland annat en modernisering av EU:s flygtrafikledningssystem och en översyn av direktivet om ett ramverk för införande av intelligenta transportsystem (ITS).

På mötet kommer också Spanien att informera om planerna för sitt kommande EU-ordförandeskap andra halvåret 2023.
