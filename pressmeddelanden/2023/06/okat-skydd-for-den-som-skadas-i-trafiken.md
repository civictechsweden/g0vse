# Ökat skydd för den som skadas i trafiken

– Den som skadas i trafiken ska ha ett fullgott skydd och inte riskera att stå utan ersättning. Nu stärker vi skyddet för försäkringstagare och de som skadas av fordon, säger justitieminister Gunnar Strömmer.

[Lagrådsremiss: Nya trafik­försäkrings­regler – stärkt skydd för dem som skadas i trafiken](/rattsliga-dokument/lagradsremiss/2023/06/nya-trafikforsakringsregler--starkt-skydd-for-dem-som-skadas-i-trafiken/ "Nya trafikförsäkringsregler – stärkt skydd för dem som skadas i trafiken")

I november 2021 antogs ett EU\-direktiv som innehåller nya regler om den obligatoriska trafikförsäkringen inom EU. Direktivet syftar till att öka skyddet för de som skadas i trafiken, bland annat genom att fler får rätt till ersättning ur försäkringssystemet.

För att genomföra EU\-direktivet i svensk lag föreslår regeringen bland annat följande:

* Trafikskadelagens tillämpningsområde ändras så att även vissa eldrivna cyklar omfattas av kravet på trafikförsäkring. Det handlar bland annat om elsparkcyklar och självbalanserande cyklar med viss vikt och hastighet.
* Ett så kallat insolvensgarantisystem införs. Systemet säkerställer att en person som skadats får ersättning även om hans eller hennes trafikförsäkringsgivare går i konkurs.
* Det högsta ersättningsbeloppet som kan betalas från en motortävlingsförsäkring höjs.

Lagändringarna föreslås träda i kraft den 23 december 2023, förutom bestämmelserna om det nya insolvensgarantisystemet. De föreslås i stället träda i kraft den dag som regeringen bestämmer.
