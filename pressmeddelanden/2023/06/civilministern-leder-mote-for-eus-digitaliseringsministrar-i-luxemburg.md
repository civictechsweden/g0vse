# Civilministern leder möte för EU:s digitaliseringsministrar i Luxemburg

– Jag ser fram emot att träffa kollegor inom EU för att diskutera frågor som driver den digitala omställningen framåt. Det är viktigt för utvecklingen av Europas konkurrenskraft och ligger helt i linje med det svenska ordförandeskapets prioriteringar, säger civilminister Erik Slottner.

Vid rådsmötet kommer det svenska ordförandeskapet redogöra för läget i de pågående förhandlingarna av förordningen om gigabitinfrastruktur, akten om ett interoperabelt Europa och cyberresiliensakten. Ministrarna kommer även ha en diskussion om framtiden för konnektivitetssektorn.
