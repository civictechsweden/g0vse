# Ny generaldirektör samt styrelseordförande för Sida

– Jag är glad över att Jakob har tackat ja till rollen som ny generaldirektör för Sida. Han har en gedigen erfarenhet av att leda och utveckla komplexa organisationer på både strategisk och operationell nivå. Detta är kompetenser vi sätter stort värde på i samband med nystarten för en mer modern biståndspolitik, säger bistånds- och utrikeshandelsminister Johan Forssell.

Jakob Granit kommer närmast från tjänsten som generaldirektör och chef för Havs- och vattenmyndigheten med cirka 400 anställda. Han har tidigare arbetat med internationellt utvecklingssamarbete vid bland annat Världsbanken, den Globala Miljöfaciliteten (GEF) och Sida, samt varit verksam vid flera forsknings- och policyinstitut. Därutöver har Jakob Granit lång internationell förhandlingsvana från bland annat Afrika, Mellanöstern och Östersjöregionen inklusive Ryssland.

Gunilla Carlsson var Sveriges biståndsminister mellan åren 2006 och 2013. Hon ledde då en ambitiös reformagenda med transparens och ökad korruptionsbekämpning som fokus. I december 2017 utnämndes Gunilla Carlsson av FN:s generalsekreterare till biträdande chef för UNAIDS. Hon har tidigare erfarenhet från bland annat Världsbanken, riksdagen, Europaparlamentet, vaccinalliansen GAVI och Afrikanska Utvecklingsbanken.

– Gunilla har med lång erfarenhet och solid kompetens de bästa av förutsättningar att leda styrelsearbetet. Jag är övertygad om att hon kommer göra ett mycket gott jobb som ordförande, säger bistånds- och utrikeshandelsminister Johan Forssell.
