# Ett stärkt konsumentskydd och bättre möjligheter att bekämpa kriminell verksamhet i samband med spel

– Ett effektivt system för åtgärder mot penningtvätt är centralt i motverkandet av organiserad brottslighet. Spelmarknaden är en sektor med en hög risk för penningtvätt. Genom förslaget ges bättre möjligheter att bekämpa kriminell verksamhet i samband med spel, säger finansmarknadsminister Niklas Wykman.

Bakgrunden till förslaget är att Spelinspektionen i en skrivelse har konstaterat att sanktionsavgiften för spelbolag som bryter mot penningtvättslagen till följd av dagens regelverk många gånger är lägre än sanktionsavgiften vid överträdelser av spellagen. I promemorian konstateras detta vara en otillfredsställande ordning eftersom överträdelser mot penningtvättslagen i många fall kan anses vara allvarligare än överträdelser mot spellagen.

I promemorian föreslås även att det ska införas ett skriftlighetskrav vid telefonförsäljning av speltjänster. Skriftlighetskravet innebär att det införs särskilda informations\- och formkrav vid telefonförsäljning av spel om pengar. Förslaget medför att ett avtal ingås först när en konsument efter samtalet skriftligen accepterar ett anbud. Ett avtal som inte har ingåtts i enlighet med skriftlighetskravet kommer att vara ogiltigt.

Lagändringarna föreslås träda i kraft den 1 april 2024\.
