# Förbättrade ersättningsregler för brottsoffer

– Den omläggning som regeringen nu gör av rättspolitiken innebär ett perspektivskifte från gärningsman till brottsoffer. Idag behöver brottsoffer först försöka driva in sitt skadestånd från sin förövare innan man kan få ersättning från staten. Det är inte rimligt. Därför tar vi nu ett helhetsgrepp runt de här frågorna med ett enda mål – att öka brottsoffers möjlighet till upprättelse, säger justitieminister Gunnar Strömmer.

Utredningen är ett led i regeringens arbete med att sätta brottsoffren främst. Målet är att brottsoffer ska få sitt skadestånd så snabbt och enkelt som möjligt. Översynen tar även sikte på föräldrars skyldighet att betala skadestånd när deras barn begår brott och rätten till så kallad frihetsberövandeersättning.

Utredningen ska bland annat ta ställning till om

* brottsoffer ska få brottsskadeersättning direkt från staten när domen på skadestånd inte längre kan överklagas, utan att först behöva försöka kräva skadeståndet från gärningsmannen,
* det ska bli lättare för Kronofogden att ta pengar från personer som har skulder till brottsoffer,
* föräldrar ska betala mer i skadestånd när deras barn begår brott,
* poliser som utsätts för brott ska få ersättning i fler fall,
* rätten till frihetsberövandeersättning ska begränsas.

Utredare är justitierådet i Högsta domstolen Johan Danelius. Utredningen ska redovisas 24 februari 2025\.

Kommittédirektiven bygger på en överenskommelse mellan Sverigedemokraterna, Moderaterna, Kristdemokraterna och Liberalerna.
