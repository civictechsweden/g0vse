# Registrering av läkemedels substansnamn och generisk förskrivning av läkemedel förbereds

– Det här är ett steg mot generisk förskrivning av läkemedel vilket underlättar för personal och bidrar till en högre patientsäkerhet, säger sjukvårdsminister Acko Ankarberg Johansson.

Läkemedelsverket ska förbereda för att ett läkemedels substansnamn ska kunna ingå i de register som Läkemedelsverket tillhandahåller till E-hälsomyndigheten om läkemedelsprodukter och som används vid förskrivning och expediering av läkemedel till patient.

Frågan om generisk förskrivning av läkemedel, det vill säga att det inte är ett specifikt läkemedel utan en substans som förskrivs och att farmaceuten på apoteket sedan väljer vilket preparat som ska expedieras, har utretts tidigare men inte varit fullt ut genomförbart. I och med införandet av nationell läkemedelslista (NLL) finns nya möjligheter att införa generisk förskrivning. De förändringar i samtliga systemstöd som genomförs för att implementera NLL kommer också att innebära möjligheter att närma sig generisk förskrivning.

Uppdraget ska slutredovisas till Socialdepartementet senast 31 maj 2024.
