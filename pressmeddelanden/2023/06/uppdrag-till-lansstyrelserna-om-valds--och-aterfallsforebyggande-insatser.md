# Uppdrag till länsstyrelserna om vålds- och återfallsförebyggande insatser

– För att långsiktigt stoppa våldet behöver åtgärder sättas in tidigt och mot dem som utövar eller riskerar att utöva våld. Det är deras beteenden som måste förändras, säger jämställdhets\- och biträdande arbetsmarknadsminister Paulina Brandberg.

2021 ändrades socialtjänstlagen så att socialnämnden ska verka för att den som utsätter, eller har utsatt, närstående för våld ska ändra sitt beteende. Efter det har länsstyrelserna, tillsammans med Socialstyrelsen, haft i uppdrag att ta fram information och vägledning till myndigheter, kommuner och regioner, om det ansvaret. Det här långsiktiga uppdraget är en utveckling av det arbetet.

Konkret handlar det om att länsstyrelserna ska genomföra kunskapshöjande insatser och främja erfarenhetsutbyten för yrkesverksamma. Uppdraget pågår 2023–2028 och ska genomföras i samarbete med Socialstyrelsen, Brottsförebyggande rådet, Jämställdhetsmyndigheten och Kriminalvården.

Länsstyrelserna får under 2023 använda 15 miljoner kronor för uppdragets genomförande.
