# Regeringen satsar på spetsutbildningar för elever i högstadiet och gymnasiet

– Alla elever ska bli utmanade i sitt lärande och få förutsättningar att fortsätta utvecklas under sin skolgång. Det är viktigt för eleven, men också för samhället. Regeringen ser nu till att spetsutbildningarna kan fortsätta så att högpresterande elever kan få stimulans på sin nivå, säger skolminister Lotta Edholm.

Försöksverksamheterna med riksrekryterande spetsutbildning i högstadiet och gymnasie­skolan gäller i dag för utbildning som påbörjas senast den 30 juni 2024\. Regeringen beslutar nu att förlänga försöksverksamheterna med ett år, till dess att regleringar för permanenta spetsutbildningar kan finnas på plats. Ett införande av permanenta spetsutbildningar kräver ändringar i skollagen, vilket tar tid.

I samband med förlängningen av försöksverksamheterna beslutar regeringen också att huvudmännen som deltar i verksamheterna ska kunna få statsbidrag. I enlighet med regeringens förslag i budgetpropositionen för 2023 har medel tillförts för att stimulera tillkomsten av och kvaliteten i spetsutbildningar. Satsningen uppgår sammanlagt till 25 miljoner kronor för 2023 och beräknas därefter uppgå till totalt 50 miljoner kronor årligen. Av medlen förstärks Skolverkets förvaltningsanslag med 5 miljoner kronor årligen för arbete med spetsutbildningarna.
