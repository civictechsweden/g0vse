# Ny utredning ska leda till enklare och kortare processer för miljötillstånd

Utredningen ska ta ett helhetsgrepp om den svenska miljöprövningen enligt miljöbalken. Miljötillståndsprocesserna behöver förenklas och förkortas genom att göra prövningen mer flexibel, effektiv och förutsebar.

– Långa och opålitliga tillståndsprocesser är ett hinder för den gröna omställningen. Nu tar vi initiativ för att korta dem – en gång för alla – och på så sätt skapa förutsättningar för nya klimatinvesteringar och lägre utsläpp, säger statsminister Ulf Kristersson.

Elektrifieringen av industrin och av transportsektorn behöver genomföras för att ersätta fossila bränslen, vilket i sin tur ökar efterfrågan på elektricitet.

– Åtgärder för att förenkla och förkorta tillståndsprocesserna är helt nödvändiga om Sverige ska lyckas öka takten i klimatomställningen. Vi vill se en ökad investeringsvilja som stärker Sveriges konkurrenskraft, samtidigt som vi behöver utveckla lagstiftningen så att Sverige fortsatt kan vara ledande i den klimatomställning som allt fler länder nu väljer att öka takten i, säger klimat\- och miljöminister Romina Pourmokhtari.

– Det tar för lång tid, är oförutsägbart och väldigt dyrt för många företag att genomgå tillståndsprocesser. Vi tar nu ett större grepp om frågan om miljöprövning än vad som hittills gjorts och vidtar fler åtgärder i syfte att effektivisera prövningen. Dagens nyhet kommer skapa förutsättningar för en snabb nyindustralisering med gröna jobb och välstånd, säger energi\- och näringsminister Ebba Busch.

– Att förenkla och förkorta miljötillståndsprövningen enligt miljöbalken är en viktig del av Tidöavtalet. För att möjliggöra en effektiv och ambitiös klimatpolitik som bidrar till jobb och tillväxt måste vi möjliggöra snabbare och mer förutsägbara tillståndsprocesser, säger Martin Kinnunen, klimat\- och miljöpolitiska talesperson (SD).

Den utredning som regeringen nu har tillsatt fokuserar på fyra områden:

1\. Det svenska genomförandet av EU\-rätten på miljöområdet och hur det svenska regelverket kan förändras för att Sverige inte ska ställa omotiverat höga krav i förhållande till vad EU\-rätten kräver.

2\. Hur tillståndsprövningen kan delas upp så att den som behöver ett miljötillstånd för sin verksamhet kan få tidigare besked än i dag om lämpligheten av en viss verksamhet på en viss plats.

3\. Hur myndigheterna ska kunna bidra så effektivt som möjligt till en optimerad miljötillståndsprocess.

4\. Hur den totala tiden för prövning kan förkortas. Utredaren ska i den delen bl.a. överväga om det ska ställas högre krav för att ett beslut eller en dom ska kunna prövas av fler prövningsinstanser än en.

Utredningen ska redovisa sitt uppdrag den 15 december 2024\. Målet är att viktiga förändringar i miljöprövningssystemet ska träda i kraft under mandatperioden.

Förslaget bygger på en överenskommelse mellan regeringen och Sverigedemokraterna.
