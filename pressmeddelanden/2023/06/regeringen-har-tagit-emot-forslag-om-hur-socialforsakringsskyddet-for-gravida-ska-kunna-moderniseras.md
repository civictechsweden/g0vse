# Regeringen har tagit emot förslag om hur socialförsäkringsskyddet för gravida ska kunna moderniseras

Utredningen har sett över framför allt regelverken för graviditetspenning och sjukpenning men även hur kunskapen om risker i arbetsmiljön för gravida kan stärkas samt undersökt vilka åtgärder som bör vidtas för att möjliggöra för gravida kvinnor att fortsätta att arbeta.

– Kvinnor i Sverige har ett högt arbetskraftsdeltagande, även efter att de blivit föräldrar. Att ge förutsättningar för kvinnor att kunna fortsätta att arbeta under graviditeten är högt prioriterat för mig. Det är viktigt att arbetsgivarna gör anpassningar av arbetet för gravida medarbetare. I de fall den gravida kvinnan inte kan fortsätta att arbeta på grund av fysiskt påfrestande arbete, risker i arbetsmiljön eller på grund av sjukdom ska socialförsäkringssystemet vara tryggt och pålitligt. Jag ser nu fram emot att ta del av förslagen och analyserna, säger äldre- och socialförsäkringsminister Anna Tenje.

Förslagen kommer nu att beredas i Regeringskansliet.
