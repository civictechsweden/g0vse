# Folkhälsomyndigheten ska utreda möjligheten att överlåta vaccin mot covid-19 till privata aktörer

– Vaccination mot covid-19 kan idag bara ges inom verksamheter som drivs av eller har avtal med regionerna. Samtidigt är det många som efterfrågar en bredare tillgång till vaccin än det som Folkhälsomyndighetens rekommendationer och regionernas genomförande medger, till exempel föräldrar som vill låta vaccinera sina barn eller inför en resa. Den här situationen har varit otillfredsställande och gjort att Sverige skilt sig från många andra jämförbara länder. Därför vill vi låta myndigheten utreda detta, säger socialminister Jakob Forssmed.

Hittills har privata aktörer inte haft möjlighet att köpa in vaccin mot covid-19 vare sig från staten eller läkemedelsbolagen. Det har varit Folkhälsomyndigheten (FOHM) som ansvarat för att distribuera vaccin mot covid-19 från läkemedelsbolagen till regionerna och staten har stått för kostnaderna.

FOHM ska nu utreda vilka förutsättningar som finns för att överlåta vaccin till privata aktörer och vilka möjligheter myndigheten har att ansvara för distribuering av vaccin till privata aktörer. FOHM ska också utreda hur ett sådant upplägg kan utformas. Syftet är att öka tillgängligheten av vaccination även utanför FOHM:s rekommendationer, till exempel för barn.

En förutsättning för att vaccin ska kunna överlåtas till privata aktörer är att det finns ett nationellt överskott av vaccin samt att det kan ske med full täckning för statens kostnader.
