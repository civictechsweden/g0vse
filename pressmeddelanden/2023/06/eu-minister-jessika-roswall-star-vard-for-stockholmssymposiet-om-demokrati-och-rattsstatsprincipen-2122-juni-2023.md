# EU-minister Jessika Roswall står värd för Stockholmssymposiet om demokrati och rättsstatsprincipen 21–22 juni 2023

Bland talarna finns EU\-domstolens ordförande Koen Lenaerts, kommissionärerna Věra Jourová och Didier Reynders samt de tre inkommande EU\-ordförandeskapen; Spaniens statssekreterare för EU\-frågor Pascual Navarro, Belgiens utrikes\-, EU\-och handelsminister Hadja Lahbib samt Ungerns justitie\- och EU\-minister Judit Varga.

– Rättsstatens principer är en av det svenska ordförandeskapets prioriteringar och grundsten för EU. Vi behöver och kan göra mer för att stärka demokratin och rättsstatens princip i EU. Det är alla medlemsstaters ansvar att värna om. Att samla viktiga experter och representanter på området är ett bra tillfälle för en gemensam diskussion om vilka verktyg som kan användas mer effektivt, säger Jessika Roswall, EU\-minister.

Stockholmssymposiet om demokrati och rättsstatsprincipen kommer att livesändas på ordförandeskapets webbplats. På webbplatsen finns även mer information om mötet.

[Det svenska EU\-ordförandeskapets webbplats](https://swedish-presidency.consilium.europa.eu/sv/evenemang/stockholmssymposiet-om-demokrati-och-raettsstatsprincipen/ "Det svenska EU-ordförandeskapets webbplats")
