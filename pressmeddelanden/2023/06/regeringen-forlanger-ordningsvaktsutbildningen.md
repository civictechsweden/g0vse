# Regeringen förlänger ordningsvaktsutbildningen

– Det här är en efterlängtad reform som ger förutsättningar för en mer flexibel och utökad användning av ordningsvakter, något som efterfrågats av både kommuner och regioner. Samtidigt innebär det att ökade krav ställs på ordningsvakter att kunna utföra ingripanden på ett korrekt sätt. Regeringen har därför beslutat att avsevärt förlänga ordningsvakts­utbildningen, från dagens minst 60 timmar till minst 160 timmar, säger justitieminister Gunnar Strömmer.

Regeringen har idag beslutat om en ny förordning om ordningsvakter. Förordningen innehåller bland annat bestämmelser som avsevärt förlänger ordningsvaktsutbildningen, från dagens minst 60 timmar till minst 160 timmar.

Förra veckan antog riksdagen regeringens lagförslag som bland annat innebär att:

* ordningsvakter kommer att kunna användas på fler platser och inom större områden än i dag,
* ordningsvakter får fler befogenheter och
* en helt ny tillståndsprocess för att använda ordningsvakter införs vilket stärker Polismyndighetens möjligheter till ledning och kontroll av ordningsvakter.

Regeringen har i dag beslutat att utfärda dessa lagändringar.

De nya reglerna träder i kraft den 1 januari 2024.
