# Nu förlängs det tillfälliga tillägget för barnfamiljer med bostadsbidrag

– Den ekonomiska situation som uppstått innebär tuffa tider för många barnfamiljer. Med det tillfälliga tilläggsbidraget kan vi på ett träffsäkert sätt nå de hushåll som har en svag ekonomi och därmed är extra utsatta för den senaste tidens höjda levnadsomkostnader och kraftiga prisuppgångar. För en barnfamilj kan det innebära upp till 2 100 kronor extra per månad i stället för 1 325 kronor per månad, säger äldre\- och socialförsäkringsminister Anna Tenje.

Tilläggsbidraget lämnas idag månadsvis med ett belopp om 25 procent av det preliminära bostadsbidraget. I samband med förlängningen kommer procentsatsen höjas till 40 procent. Det gör att tilläggsbidragets maximala belopp ökar till 2 100 kronor per månad i stället för 1 325 kronor.

Varje månad når bostadsbidraget och tilläggsbidraget omkring 111 000 barnfamiljer. Kostnaden för att förlänga och höja det tillfälliga tilläggsbidraget under kommande sexmånadersperiod beräknas till 720 miljoner kronor.

Förlängningen av det tillfälliga tilläggsbidraget bygger på en överenskommelse mellan Sverigedemokraterna, Moderaterna, Kristdemokraterna och Liberalerna och är en del av regeringens vårändringsbudget.
