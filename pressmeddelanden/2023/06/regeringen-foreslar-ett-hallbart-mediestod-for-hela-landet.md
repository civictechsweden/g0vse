# Regeringen föreslår ett hållbart mediestöd för hela landet

Det nya mediestödets syfte är att främja tillgången till lokal och regional nyhetsförmedling i hela landet. Stödet ska också bidra till en mångfald av allmänna och oberoende nyhetsmedier av hög kvalitet.

–  Att ha tillgång till en varierad och mångsidig nyhetsrapportering är centralt i en levande demokrati. Det vi föreslår är ett modernt mediestöd, där mediabranschen ges goda och stabila förutsättningar att fortsätta sitt samhällsviktiga uppdrag framåt, säger kulturminister Parisa Liljestrand.

Enligt regeringens förslag får mediestöd lämnas till nyhetsmedier som bedriver en fortlöpande nyhetsförmedling och som har ett redaktionellt innehåll av en viss omfattning. Det redaktionella materialet ska huvudsakligen vara egenproducerat och ha ett fokus på nyhetsförmedling och granskning.

## Träder i kraft vid årsskiftet

Medier som kan få stöd i det nya systemet ska ha en ansvarig utgivare, vara allmänt tillgängliga och verka för att personer med funktionsnedsättning ska kunna ta del av innehållet. Mediets publicistiska verksamhet får heller inte väsentligt verka mot grundläggande demokratiska värderingar.

Medier som kan få stöd ska vara riktade mot en svensk målgrupp, ska publiceras eller sändas med hög regelbundenhet och ha en god användarförankring.

Mediestödsnämnden vid Myndigheten för press, radio och tv föreslås bli den instans som beslutar om tilldelning av mediestöd.

Den nya lagen föreslås träda i kraft den 1 januari 2024, under förutsättning att det nya stödsystemet godkänns av Europeiska kommissionen.
