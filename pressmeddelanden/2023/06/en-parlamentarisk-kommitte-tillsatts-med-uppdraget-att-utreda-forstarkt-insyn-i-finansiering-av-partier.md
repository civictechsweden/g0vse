# En parlamentarisk kommitté tillsätts med uppdraget att utreda förstärkt insyn i finansiering av partier

– Öppenhet och insyn är viktiga förutsättningar för ett demokratiskt samhälle, och det gäller inte minst hur politiska partier finansieras. En parlamentariskt sammansatt kommitté tillsätts därför nu med uppdraget att utreda förstärkt insyn i finansiering av partier och stärkt transparens i det politiska beslutsfattandet, säger justitieminister Gunnar Strömmer.

En parlamentariskt sammansatt kommitté har fått i uppdrag att utreda några frågor om insyn i finansiering av partier samt reglering av kontakter mellan politiska beslutsfattare och lobbyister. Kommittén ska göra en översyn av nuvarande reglering om insyn i finansiering av partier och överväga om regleringen behöver förtydligas eller kompletteras. Kommittén ska även överväga om det finns behov av att ytterligare stärka transparensen i det politiska beslutsfattandet genom en reglering som ställer krav på transparens i kontakter mellan politiska beslutsfattare och lobbyister.

Kommittén ska bland annat analysera och ta ställning till:

* om det finns behov av förtydliganden av förbudet mot anonyma bidrag,
* om särskilda insamlingsorganisationer ska omfattas av redovisningsskyldighet,
* om partiernas redovisning ska omfatta utgifter, tillgångar och skulder,
* om utländska bidrag till partier, ledamöter och ersättare för ledamöter samt valkandidater ska vara otillåtna eller på annat sätt omfattas av en särskild reglering,
* om det bör införas särskilda krav på transparens respektive samtycke från enskilda medlemmar när det gäller ekonomiskt stöd till partier, ledamöter och ersättare för ledamöter samt valkandidater från organisationer på arbetsmarknaden, och
* om en reglering med krav på transparens i fråga om kontakter mellan politiska beslutsfattare och lobbyister bör införas.

Kommittén ska lämna de författningsförslag som den bedömer är motiverade.

Den parlamentariskt sammansatta kommittén, som kommer att bestå av representanter för samtliga riksdagspartier, kommer att ledas av tidigare justitierådet och ordföranden i Högsta förvaltningsdomstolen Mats Melin. Kommittén ska redovisa sitt uppdrag senast den 15 februari 2025.
