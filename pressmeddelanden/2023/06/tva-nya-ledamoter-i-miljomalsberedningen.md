# Två nya ledamöter i Miljömålsberedningen

Miljömålsberedningen har fått två nya ledamöter. Ny ledamot för Centerpartiet är riksdagsledamoten Stina Larsson och ny ledamot för Kristdemokraterna är regionrådet i region Kalmar län Carl-Wiktor Svensson.

Miljömålsberedningens uppdrag är att föreslå en samlad strategi med etappmål, styrmedel och åtgärder som beskriver hur Sverige ska nå sina åtaganden inom EU och internationellt för naturvård och biologisk mångfald samt upptag av utsläpp av växthusgaser inom markanvändningssektorn.

Ordförande i Miljömålsberedningen är Lars Tysklind, före detta riksdagsledamot för Liberalerna. Förutom ordföranden består beredningen av en ledamot från varje riksdagsparti.

– Förankring gentemot riksdagen är en viktig del i Miljömålsberedningens arbete för att få till långsiktigt hållbara lösningar. Det gäller inte minst för Miljömålsberedningens nuvarande uppdrag om biologisk mångfald och upptag och utsläpp av växthusgaser inom markanvändningssektorn, säger klimat- och miljöminister Romina Pourmokhtari.

Anledningen till de nya förordnandena av ledamöter är att de tidigare ledamöterna Daniel Bäckström (C) och Liza-Maria Norlin (KD) har bett om att få bli entledigade från uppdraget på grund av andra åtaganden.
