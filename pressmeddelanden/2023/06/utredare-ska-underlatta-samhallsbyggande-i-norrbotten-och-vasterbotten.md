# Utredare ska underlätta samhällsbyggande i Norrbotten och Västerbotten

– I norra Sverige pågår en omfattande etablering av industrier kopplade till fossilfri produktion och elektrifiering. När ny arbetskraft och kompetens måste rekryteras från andra orter blir det en stor utmaning för kommunerna att snabbt planera, bygga och förvalta nya bostäder och goda livsmiljöer. Syftet med uppdraget är att underlätta kommunernas arbete, säger infrastruktur- och bostadsminister Andreas Carlson.

En bokstavsutredare får i uppdrag att för regeringens räkning främja koordinering av statliga insatser som verkar möjliggörande för hållbart samhällsbyggande och snabb befolkningsutveckling i Norrbottens län och Västerbottens län, i den samhällsomvandling som sker med anledning av större företagsetableringar och företagsexpansioner.

Uppdraget innebär en fortsättning på det tidigare uppdraget med samma namn och syftet är fortsatt att underlätta för de kommuner som berörs av omställningen i de två länen att planera, bygga och förvalta hållbara och växande samhällen.

Ny utredare blir Peter Larsson, som varit regeringens samordnare för näringslivets hållbara omställning och samhällsomvandlingen i Norrbottens och Västerbottens län. Uppdraget ska redovisas senast den 15 juni 2024.
