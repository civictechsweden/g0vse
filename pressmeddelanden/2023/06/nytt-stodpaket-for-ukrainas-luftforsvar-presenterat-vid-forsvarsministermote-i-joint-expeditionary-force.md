# Nytt stödpaket för Ukrainas luftförsvar presenterat vid försvarsministermöte i Joint Expeditionary Force

Stödpaketet presenterades i samband med ett möte den 13 juni i Amsterdam mellan de försvarsministrar i de tio länder som ingår i det operativa försvarssamarbetet Joint Expeditionary Force (JEF).

– Ukraina har behov av ytterligare luftvärn vilket vi nu kan tillföra. Att säkra luftrummet är avgörande för att Ukraina ska kunna återta sitt territorium och återfå sin frihet. Stödet är ytterligare exempel på hur vi samarbetar internationellt för att långsiktigt stödja Ukraina mot ryska aggressioner. Det politiska, ekonomiska och militära stödet till Ukraina är en av vår tids viktigaste uppgifter, säger försvarsminister Pål Jonson.

IFU är en brittiskt ledd fond som samlar ekonomiskt stöd från partnerländer för att anskaffa prioriterad materiel från industri för snabb leverans till Ukraina. Hittills uppgår fonden till över 520 miljoner pund, motsvarande nära 7 miljarder kronor, som har samlats in från Storbritannien, Norge, Nederländerna, Danmark, Sverige, Island och Litauen.

## Gemensamt uttalande till skydd för kritisk infrastruktur

Vid mötet enades försvarsministrarna även om ett gemensamt uttalande om hur JEF kan användas för att bemöta hybridhot.

– Vi ska stärka samarbetet för att upptäcka och avskräcka hot i vårt närområde med särskilt fokus på hot mot samhällskritisk infrastruktur i havet. Tillsammans stärker vi säkerheten och stabiliteten i Norra atlanten, nordområdena och Östersjöområdet, säger försvarsminister Pål Jonson.

[Gemensamt uttalande av försvarsministrar i JEF 2023\-06\-13](/contentassets/e985e0c299b14afa9eb4003b702bf7c6/230613-ministerial-statement__final_-version.pdf)

Försvarsministrarna i JEF:s partnerländer möts två gånger om året. Utöver stöd till Ukraina handlade mötet i Amsterdam om hur samarbetet kan utvecklas som komplement till Nato och om kommande övningar.
