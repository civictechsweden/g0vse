# Lagrådsremiss: Föräldrar ska kunna överlåta föräldradagar till närstående

Det föreslås även att den som har fått rätt till föräldrapenning genom överlåtelse ska ha rätt att vara ledig från sin anställning under den tid då han eller hon tar ut sådan föräldrapenning.

Regeringen vill ge föräldrar fler verktyg och utrymme för flexibilitet för att kombinera ett högt arbetsmarknadsdeltagande med familjeliv. Tidigare har en promemoria remitterats med förslag om att fördubbla antalet dubbeldagar från 30 till 60 dagar och att tiden för uttag förlängs.

– Det här förslaget har tre tydliga fördelar. Det ökar flexibiliteten i föräldraförsäkringen och underlättar livspusslet. Det möjliggör för alla föräldrar, både för de med ensam vårdnad och de med gemensam vårdnad, att förena arbetsliv med familjeliv i perioder i livet som kan kräva mer flexibilitet. Det är särskilt viktigt att kvinnor och män med ensam vårdnad om barn får ytterligare verktyg som gör det lättare att kombinera familjeliv och arbetsliv genom en möjlighet att överlåta föräldrapenning till en närstående. På så sätt är det en reform som stärker arbetslinjen och föräldrars makt att utforma sitt eget liv. Förslaget kan också underlätta för familjekonstellationer där man är fler än vårdnadshavarna som delar föräldraansvar för barnet. Förslaget bidrar till en mer modern föräldraförsäkring, säger äldre- och socialförsäkringsminister Anna Tenje.

– Målet för jämställdhetspolitiken är att kvinnor och män ska ha samma makt att forma samhället och sina egna liv. Genom en mer flexibel föräldraförsäkring skapar vi bättre förutsättningar för barnfamiljer att förena arbetsliv och familjeliv, säger jämställdhetsminister Paulina Brandberg.

Föräldrarna får själva välja om det är dagar på sjukpenningnivå, då föräldrapenningen kan beräknas på personens sjukpenninggrundande inkomst (SGI), som ska överlåtas, eller om det är dagar på lägstanivå, som ersätts med 180 kronor om dagen.

Avsikten är att förslagen i denna lagrådsremiss ska ingå i budgetpropositionen för 2024. Om förslagen kommer att presenteras i den propositionen är dock beroende av de överläggningar som görs i det slutliga arbetet med budgetpropositionen.
