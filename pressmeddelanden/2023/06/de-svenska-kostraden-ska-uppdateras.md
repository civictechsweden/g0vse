# De svenska kostråden ska uppdateras

Den 20 juni lanseras de nya nordiska näringsrekommendationerna 2023 (NNR2023\). Eftersom det är första gången som miljöfrågor, utifrån ett globalt och nordiskt perspektiv, inkluderats i NNR är det betydelsefullt att få en analys av dessa utifrån en svensk kontext. Kritik av dessa aspekter av NNR23 har framförts ifrån bland annat Jordbruksverket och Kungl. Skogs\- och Lantbruksakademien. Mer kunskap om hur de nya miljörekommendationerna skulle samspela med våra nationella förutsättningar är därför önskvärt.

– Inte minst blir detta viktigt när man sätter frågan om livsmedelsproduktion och konsumtion i relation till det pågående ryska aggressionskriget mot Ukraina och hur det slagit mot de internationella leveranskedjorna. Vi har ett ansvar att kunna säkerställa att vår befolkning har tillgång till en näringsriktig kost i såväl fredstid som kristid, säger landsbygdsminister Peter Kullgren.

Livsmedelsverket får därför i uppdrag att uppdatera de svenska kostråden med hänsyn till de nationella förutsättningarna. Livsmedelsverket ska särskilt beakta hur kostråden, utöver att stärka folkhälsan, kan bidra till försörjningsförmåga i händelse av kris, fördelarna med animalieproduktion samt vilka livsmedel vi har goda naturgivna förutsättningar att producera i Sverige. I uppdraget ingår även att analysera de miljömässiga hållbarhetsaspekterna som har integrerats i NNR, möjliga konsekvenser samt komplexiteten som finns mellan olika avvägningar.

– Utifrån vårt nationella perspektiv skulle Sverige behöva gå mot att öka sin animalieproduktion – inte minst för att kunna hävda och restaurera betesmarker. Nötköttsproduktion är just en sådan produktionsform som vi har goda naturgivna förutsättningar för – och då är det rimligt att detta också sätter sin prägel på vår kosthållning. Därför behöver de aspekterna rymmas i kommande svenska kostråd. Mer närproducerat – helt enkelt, säger landsbygdsminister Peter Kullgren.

Uppdraget kring analysen ska redovisas senast 30 april 2024\. Vidare under 2024 ska de svenska kostråden uppdateras.
