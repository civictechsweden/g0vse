# Plattformsarbete och jämlikhet i fokus under EU-möte

Mötets första dag är inriktad på arbetsmarknad och sociala frågor. Direktivet om plattformsarbete, som bland annat syftar till att förbättra villkoren för dem som arbetar via digitala plattformar, är en viktig fråga på dagordningen.

– Plattformsekonomin kommer med många fördelar, men det får inte ske på bekostnad av arbetstagarnas rättigheter. Alla som arbetar i plattformsekonomin ska kunna känna trygghet och ha rimliga arbetsvillkor, säger jämställdhets- och biträdande arbetsmarknadsminister Paulina Brandberg.

– Arbetsmarknaden i EU ska präglas av goda villkor oavsett anställningsform, säger arbetsmarknads- och integrationsminister Johan Pehrson.

Vid rådsmötet är även avsikten att anta allmänna riktlinjer gällande två direktivförslag med bindande standarder för jämlikhetsorgan som syftar till att säkerställa samma miniminivå av skydd mot diskriminering i alla EU-länder.
