# Informationsinsats för att stärka patienter i tandvården

– En väl informerad patient kan göra bättre val för sig själv och även ifrågasätta om de upplever att vårdgivare inte följer regelverk. Det är viktigt för att stärka tandvårdens patienter och kontrollen inom vården, säger socialminister Jakob Forssmed.

Tandvårds- och läkemedelsförmånsverket (TLV) ska genomföra informationsinsatsen för att öka patienters kunskap om tandvårdens skyldigheter och tandvårdspatienters rättigheter.

– Undersökningar visar att tandvårdens patienter inte upplever att tandvården ger tillräckligt med information om exempelvis behandlingsalternativ och priser.  Därutöver finns en bristande kännedom om det statliga tandvårdsstödet och få patienter känner till den prisjämförelse som man kan göra på sajten Tandpriskollen.se. Därför är det viktigt att öka kunskaperna om detta så att man kan göra informerade val, säger Jakob Forssmed.

Patienters förmåga att göra välgrundade val ska öka genom att informera om tandpriskollen, tandvårdens referenspris samt vårdgivarnas prissättning.
