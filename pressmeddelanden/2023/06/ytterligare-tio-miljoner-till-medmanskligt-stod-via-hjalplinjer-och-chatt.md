# Ytterligare tio miljoner till medmänskligt stöd via hjälplinjer och chatt

– Många behöver någon att prata med när livet är särskilt tufft och det gör att det finns ett stort behov av stödlinjer i samhället för att möta olika behov. Civilsamhällets organisationer bidrar med mycket viktiga insatser för att möta det behovet och med ett ökat stöd kan fler få deras medmänskliga stöd, säger socialminister Jakob Forssmed.

I budgeten för 2023 avsatte regeringen 60 miljoner kronor till civilsamhällesorganisationer som arbetar med att främja psykisk hälsa och ge stöd till människor som lider av psykisk ohälsa. Flera av dessa organisationer bedriver stödlinjer. För att förstärka det arbetet ges Folkhälsomyndigheten nu i uppdrag att fördela ytterligare 10 miljoner kronor för 2023 till ideella organisationer som bedriver medmänskligt stöd via telefon och chatt.
