# Energimyndigheten ges möjlighet att stödja IPCEI-projekt

De ändringar som nu genomförs säkerställer Energimyndighetens möjligheter att bevilja stöd till IPCEI\-projekt inom Industriklivet. Ändringen i Industriklivets förordning gäller inte endast IPCEI\-projekt, utan öppnar även för Energimyndigheten att bevilja större stöd till projekt med andra statsstödsgodkännanden från kommissionen. Det är dock fortfarande Energimyndigheten som prioriterar och beslutar om vilka projekt som ska beviljas medel inom Industriklivet.

− Industriklivet är ett av regeringens viktigaste verktyg för att stödja innovation och teknikutveckling som leder till minskade utsläpp från industrin. Industrins klimatomställning bidrar till att stärka Sveriges konkurrenskraft och skapar nya möjligheter till fler jobb. Det är viktigt att det är myndigheterna som självständigt prövar ansökan om stöd och beslutar vilka projekt som ska godkännas. Besluten vi tar idag säkerställer detta, säger energi\- och näringsminister Ebba Busch.

Utöver att möjliggöra utbetalningar till IPCEI\-projekt införs även ett nytt villkor för Industriklivets bemyndigande. Ändringen innebär att inget enskilt projekt kan beviljas stöd med motsvarande mer än 60 procent av den tillgängliga bemyndiganderamen, det vill säga ramen för hur mycket stöd som får beslutas ett enskilt år.

− Sverige ska nå hela vägen ner till nettonoll utsläpp 2045\. Därför ökar regeringen de kommande åren satsningarna på Industriklivet, för att möjliggöra stöd till företag som vill genomföra projekt som leder till stora utsläppsminskningar. Med det här beslutet säkerställer vi att fler projekt kan ta del av Industriklivet och ges förutsättningar att förverkliga sina omställningsprojekt, säger klimat\- och miljöminister Romina Pourmokhtari.
