# Regeringen utvidgar uppdraget om ett nationellt professionsprogram

– Professionsprogrammet ska bidra till att rektorer, lärare och förskollärare har bättre möjlighet till kompetensutveckling, att yrkena blir mer attraktiva och att undervisningens kvalitet utvecklas. Nu vill vi utöka möjligheterna ytterligare för rektorer att fortbilda sig, säger skolminister Lotta Edholm.

Skolverket har i uppdrag att ta fram insatser inom det natio­nella professionsprogrammet för rektorer, lärare och förskollärare som kommer att träda i kraft den 1 januari 2025. Myndigheten ska bland annat ta fram innehåll i en nationell struktur för kompetensutveckling för rektorers, lärares och förskollärares professionella utveckling.

Regeringen utvidgar nu uppdraget. Det innebär bland annat att Skolverket ska föreslå ändringar i den insats som idag benämns Fortbildning för rektorer, så att fortbildningen över tid ska kunna ingå i en magister- eller masterexamen inom skolledarskap. Myndigheten ska även föreslå hur insatser inom den nationella strukturen för kompetensutveckling bör kvalitetssäkras. Ändringen innebär också att upp­dragstiden för Skolverket förlängs till den 30 april 2024.

Sveriges Skolledare lämnade i mars 2023 in en skrivelse till Utbildningsdepartementet där förväntningar på det nationella professionsprogrammet presenterades. Beslutet om att nu utvidga uppdraget går i linje med Sveriges Skolledares förslag.
