# Carl-Oskar Bohlin deltar vid Blodomloppet 2023

Blodomloppet är ett av Sveriges största motionslopp, och arrangeras på 19 orter runt om i landet och på distans. Syftet är att uppmärksamma den livsviktiga blodgivningen och främja en hälsosam livsstil.

\- Varje blodgivare bidrar inte bara till att hjälpa en medmänniska, utan också till att stärka motståndskraften och förmågan i det svenska totalförsvaret, säger Carl\-Oskar Bohlin, minister för civilt försvar.

I Sverige behövs i snitt en blodpåse i minuten och cirka 90 000 människor behöver få blod varje år. I nuläget är det bara cirka 3 procent av befolkningen som är aktiva blodgivare och även om Sverige är självförsörjande på blod och blodkomponenter till patienter finns det stora skillnader mellan landets regioner.

Regeringen presenterade i april en ny satsning för att få fler blodgivare. Regeringen gav då Socialstyrelsen i uppdrag att genomföra en informationssatsning som ska öka antalet blodgivare. Socialstyrelsen ska genomföra uppdraget i dialog med regionerna om hur en nationell insats kan komplettera den kommunikation som redan sker regionalt och nationellt via nätverket GeBlod Kommunikation.

**Praktisk information**
Carl\-Oskar Bohlin talar från scenen 17:30\. Blodomloppets arena ligger på Djurgårdsbrunn precis efter Djurgårdsbrunnsbron där Djurgårdsbrunnsvägen övergår till Manillavägen.
