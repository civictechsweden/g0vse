# Astronauten Marcus Wandt blir näste svensk i rymden

I april gav regeringen Rymdstyrelsen i uppdrag att inom ramen för deltagandet i den europeiska rymdorganisationen ESA samordna och möjliggöra att en svensk projektastronaut får delta i en rymdfärd till den internationella rymdstationen. Därmed kunde Rymdstyrelsen och ESA ingå en avsiktsförklaring med det amerikanska företaget Axiom Space om deltagande i en planerad rymdfärd.

– Jag har nu glädjen att meddela att det är Marcus Wandt som ska göra rymdfärden till den internationella rymdstationen. Att vi får ytterligare en svensk astronaut i rymden är en stor framgång för Sverige som rymdnation, och det visar att vi har höga ambitioner vad gäller rymden och rymdverksamhet, säger utbildningsminister Mats Persson.

Marcus Wandt är utbildad elektronikingenjör från Chalmers tekniska högskola och har också genomgått officersprogrammet på Militärhögskolan Karlberg. Han är utbildad stridspilot i både Sverige och i USA och har arbetat som stridspilot inom Försvarsmakten och chefstestpilot på Saab Aeronautics. I november 2022 valdes han bland 22 500 sökande från hela världen och efter omfattande tester in i ESA:s astronautgrupp som består av 17 nya astronauter.

Under rymdfärden kommer astronauterna att stanna cirka 10 dagar på rymdstationen för att genomföra en mängd olika vetenskapliga experiment som endast kan genomföras i tyngdlöshet. Det komplexa uppdraget kräver omfattande förberedelser. Marcus Wandt har redan påbörjat sin träning som sker på träningsanläggningar i både Europa och USA. Rymdstyrelsen arbetar för närvarande, i nära samarbete med ESA, med att ta fram ett detaljerat forskningsprogram och förbereda de experiment som den svenska astronauten ska genomföra vid rymdstationen.
