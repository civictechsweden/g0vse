# Ytterligare 50 miljoner till MSB för civila insatser i Ukraina

45 miljoner kronor av de tilldelade medlen får användas för internationella civila insatser till Ukraina och drabbade grannländer med anledning av Rysslands invasion. Medlen ska användas för att finansiera personal, transporter, inköp av materiel och annat stöd. 5 miljoner kronor får användas för myndighetens administrativa hantering av stödinsatser.

– Behoven i Ukraina är fortsatt enorma och svenskt stöd ska hålla uppe takten och göra skillnad. Sprängningen av Kachovka\-dammen är ytterligare ett exempel på behovet av fortsatt och ihärdigt stöd till insatser på plats. Det svenska stödet är långsiktigt och kommer fortsätta så länge det krävs, säger bistånds\- och utrikeshandelsminister Johan Forssell.

Myndigheten för samhällsskydd och beredskap ska löpande informera Regeringskansliet om de insatser som genomförs.

– Att stödja Ukraina är en av regeringens viktigaste prioriteringar. Den här satsningen stärker också Sveriges civila försvar på sikt. MSB:s personal får erfarenheter från Ukraina som blir värdefulla även för utvecklingen av Sveriges beredskap för kriser och krig, säger Carl\-Oskar Bohlin, minister för civilt försvar.

Finansiering sker genom att medel inom UO7 Internationellt bistånd flyttas från SIDA:s till MSB:s disposition.
