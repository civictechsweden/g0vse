# Utredningen om förbättrat resegarantisystem överlämnar sitt betänkande

Det befintliga resegarantisystemet ger resenärer rätt till ersättning om en paketresa eller sammanlänkat researrangemang ställs in på grund av att arrangören hamnar på obestånd. Det är då researrangörerna själva som är ansvariga för att tillhandahålla dessa resegarantier för sina respektive resenärer. Researrangörerna kan ställa en garanti t.ex. genom att medel deponeras via en bank eller ett försäkringsbolag.

Utredningen föreslår att resegarantisystemet ska reformeras på ett sätt som stärker skyddet för resenärer och förenklar för researrangörerna. Förslaget innebär att en resegarantifond ska inrättas. Fonden ska täcka 75 procent av resenärers återbetalningskrav samtidigt som paketresearrangörerna själva ska stå för garantier för de resterande 25 procenten.

– Pandemin medförde stora påfrestningar för resebranschen och många resenärer som fått resor inställda hade stora problem med att få tillbaka vad de betalat av resorna. Då blev det också tydligt att det fanns ett behov av att utvärdera hur väl det nuvarande systemet fungerar och om det ger resenärer tillräckligt skydd samtidigt som det är kostnadseffektivt och inte onödigt betungande för paketresearrangörerna. Jag ser därför fram emot att ta del av utredningens slutsatser, säger civilminister Erik Slottner.

Utredningen föreslår också att vissa värdebevis som lämnats ut som ersättning för resor som ställts in ska omfattas av resegarantier. Utredningen innehåller även förslag på hur ett skydd för reguljärresor, i form av en hemtransportsfond, skulle kunna inrättas.
