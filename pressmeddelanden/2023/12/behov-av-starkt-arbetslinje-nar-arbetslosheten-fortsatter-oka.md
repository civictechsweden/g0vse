# Behov av stärkt arbetslinje när arbetslösheten fortsätter öka

– Arbetslösheten ökar samtidigt som många arbetsgivare letar med ljus och lykta efter nya kompetenta kollegor. Fler måste få chansen att stärka sin ställning på arbetsmarknaden genom utbildning och en fot in i arbetslivet, inte minst genom de nya etableringsjobben. De kommer hjälpa människor som står långt från arbetsmarknaden att få nya möjligheter till anställning, säger arbetsmarknads\- och integrationsminister Johan Pehrson.

Enligt Arbetsförmedlingen har antalet arbetslösa i Sverige ökat varje månad sedan maj 2023\. I slutet av november var nära 339 000 personer arbetslösa, vilket kan jämföras med drygt 331 000 personer samma månad 2022\. Antalet inskrivna arbetslösa ungdomar i åldern 18–24 uppgick till 41 000, en ökning med 3 000 personer på ett år. Samtidigt är antalet personer som varit utan arbete i mer än ett år strax under 138 000, en minskning med drygt 11 000 personer jämfört med november 2022\.

Arbetsförmedlingen skriver även i den prognos som publicerades den 13 december att arbetslösheten, enligt Arbetsförmedlingens statistik, förväntas fortsätta öka till 6,6 procent 2025 för att sedan minska något.
