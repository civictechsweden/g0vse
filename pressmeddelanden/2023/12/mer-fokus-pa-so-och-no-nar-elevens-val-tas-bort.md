# Mer fokus på SO och NO när elevens val tas bort

– Vi behöver lägga mer tid på viktiga ämnen som SO och NO, där tiden idag inte räcker till. Detta är ett av många steg för att återupprätta en stark kunskapsskola, säger skolminister Lotta Edholm.

Beslutet att ta bort elevens val grundar sig i att det i vissa ämnen finns en obalans mellan kraven på vad ett ämne ska innehålla och den tid som har avsatts för ämnet i timplanen. Kvaliteten i den undervisning som bedrivs inom elevens val har varierat mellan skolor och dessutom har antalet timmar i elevens val i grundskolan nästan halverats mellan åren 2018 och 2021 och utgör idag endast 177 timmar. Därmed har möjligheterna att uppfylla de ursprungliga intentionerna om fördjupning och breddning i skolans ämnen redan minskat avsevärt. Därför tas elevens val bort i grundskolan, specialskolan och sameskolan och tiden omfördelas till framför allt samhälls\- och naturorienterande ämnen, men även till vissa praktisk\-estetiska ämnen.

I grundskolan utökas undervisningstiden bland annat med 95 timmar i SO\-ämnena, 50 timmar i NO\-ämnena och med 10 timmar i ämnet musik. För att främja elevers språkkunskaper har regeringen även beslutat att elever ska kunna erbjudas undervisning i nybörjarspråk, inom ramen för skolans val i stället för inom elevens val och att undervisningstiden i språkval inte ska få minskas vid skolans val. Det kommer även fortsättningsvis finnas möjligheter för skolor som erbjuder en profilinriktning att omfördela tid till profilämnena inom ramen för skolans val.

Ändringarna träder i kraft den 1 juli 2024 och tillämpas i utbildningen från höstterminen 2024\.
