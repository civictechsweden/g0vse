# Ökad träffsäkerhet i arbetet mot utanförskap

– För att minska utanförskapet och säkerställa goda livschanser för alla behöver myndigheter arbeta mer mot utanförskap. Fallande skolresultat är en faktor som påverkar människors framtidsutsikter, därför är det viktigt att bland annat Skolverket tar del av det här uppdraget. Statistik på områdesnivå behövs för mer träffsäkra insatser mot utanförskapet, säger arbetsmarknads- och integrationsminister Johan Pehrson.

Statistik på områdesnivå möjliggör analyser av faktorer som påverkar människors livsvillkor när det gäller bland annat arbetsmarknad, utbildning, hälsa, brottslighet och otrygghet, boendesituation och segregation.

Av besluten om myndigheternas regleringsbrev för 2024 framgår att Boverket ska fortsätta förvalta och utveckla verktyg för sammanställning av statistik på områdesnivå och att Arbetsförmedlingen, Folkhälsomyndigheten, Skolverket och Socialstyrelsen ska, när det bedöms vara relevant, använda regionala statistikområden (RegSO) för analyser, uppföljningar och utvärderingar samt vid redovisning av statistik. Myndigheterna ska också bistå med sakkunskap och underlag till Boverkets utvecklingsarbete. Dessutom ska Brottsförebyggande rådet redovisa hur myndigheten använder sig av RegSO och hur de bidrar till Boverkets utvecklingsarbete.
