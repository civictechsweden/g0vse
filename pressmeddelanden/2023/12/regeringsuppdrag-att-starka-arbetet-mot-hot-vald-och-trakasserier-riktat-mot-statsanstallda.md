# Regeringsuppdrag att stärka arbetet mot hot, våld och trakasserier riktat mot statsanställda

Förekomsten av hot, våld och trakasserier som riktas mot statsanställda är en utmaning för statsförvaltningen som har omkring 290 000 anställda. En god arbetsmiljö är grundläggande för statens kompetensförsörjning och en central fråga för de statliga arbetsgivarna.

Statsanställda ska kunna känna sig trygga på arbetet och hot, våld och trakasserier ska aldrig tolereras. Det bedrivs ett omfattande arbete på myndigheterna men fler åtgärder behöver vidtas. Regeringen har därför gett ett uppdrag till Arbetsgivarverket att verka för att stödja, skapa goda förutsättningar för och främja erfarenhetsutbyte mellan myndigheter i deras arbete mot hot, våld och trakasserier som riktas mot statsanställda.

– Det är mycket allvarligt när statsanställda utsätts för hot, våld och trakasserier. Särskilt bekymmersamt är den organiserade brottslighetens påverkansförsök. Att känna sig trygg på jobbet är en förutsättning för att upprätthålla en rättssäker förvaltning. Uppdraget är ett led i regeringens prioriterade arbete mot korruption och otillåten påverkan, säger civilminister Erik Slottner.

Arbetsgivarverket har en central roll i att samordna och utveckla den statliga arbetsgivarpolitiken och har bland annat i uppgift att svara för sådan information, rådgivning och utbildning som arbetsgivare på det statliga området behöver.
