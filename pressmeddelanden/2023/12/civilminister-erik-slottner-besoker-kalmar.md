# Civilminister Erik Slottner besöker Kalmar

Under sitt möte med kommunerna kommer civilministern tillsammans med kommunerna att diskutera kommunala utmaningar och frivilliga kommunsammanläggningar. I mötet med E\-hälsomyndigheten kommer ministern diskutera aktuella frågor som rör digital infrastruktur i vården.

Under besöket på Linnéuniversitetet kommer Slottner att få ta del av vad som är aktuellt inom ett av universitetets spetsforskningsområden. Det rör datavetenskap med fokus på insamling, analys och nyttogörande av stora datamängder kopplat till AI.

– Jag ser fram emot att under mitt besök diskutera viktiga frågor som hur kommuner ser på sina möjligheter att upprätthålla en god ekonomi och kvalitet i sina verksamheter. Det ska även bli intressant att i möte med Linnéuniversitetet och E\-hälsomyndigheten prata om digitalisering i samhället, säger civilminister Erik Slottner.

Just nu pågår en sondering av kommunernas intresse för frivilliga kommunsammanläggningar som ska lämna sin redovisning i slutet på januari. För att kommunerna ska klara av sina uppdrag på kort och lång sikt krävs olika åtgärder där sammanläggning kan vara en sådan åtgärd.

Under besöket finns tid för medier att träffa civilministern. Kontakta civilministerns presskontakt vid frågor och intervjuförfrågningar.
