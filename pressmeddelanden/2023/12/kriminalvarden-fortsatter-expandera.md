# Kriminalvården fortsätter expandera

Kriminalvården har begärt regeringens medgivande att få ingå 25-åriga hyresavtal för anstalten Tidaholm i Tidaholms kommun och anstalten Rödjan i Mariestads kommun. Platserna ingår i Kriminalvårdens planerade utbyggnad. Regeringen har sedan den tillträdde nu fattat beslut om hyresavtal som innebär över 1 100 nya platser i Kriminalvården.

–En viktig del i arbetet med att trycka tillbaka den organiserade brottsligheten är den fortsatta expansionen av Kriminalvården. Därför är det mycket positivt med nya hyresavtal för Tidaholm och Rödjan, säger justitieminister Gunnar Strömmer

För anstalten Tidaholm innebär det nya avtalet bland annat 288 nya platser som beräknas tas i bruk 2025. Genom det nya avtalet för anstalten Rödjan skapas bland annat 58 nya platser som beräknas kunna tas i bruk med start redan i år.
