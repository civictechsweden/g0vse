# Flera förbättringar i föräldraförsäkringen

Enligt gällande regler har föräldrar möjlighet att ta ut föräldrapenning samtidigt för samma barn i 30 dagar under barnets första levnadsår. Den nya bestämmelsen innebär att antalet dubbeldagar nu fördubblas till 60 dagar. Dessutom ger de nya reglerna föräldrar utrymme att nyttja dubbeldagarna till barnet är 15 månader, i stället för 12 månader.

Dubbeldagarna gör det möjligt att vara lediga tillsammans när barnet är litet, vilket kan stärka det gemensamma föräldraskapet och ge föräldrar ytterligare valfrihet och flexibilitet i hur de önskar nyttja föräldrapenningen.

Även regeringens förslag om att införa en möjlighet att överlåta föräldrapenning till en närstående har röstats igenom av riksdagen. I dag kan föräldrar avstå föräldrapenning till exempelvis en sambo, men inte till vissa andra nära anhöriga som skulle kunna hjälpa till med vården av barnet. Enligt de nya bestämmelserna ges föräldrar med gemensam vårdnad om ett barn möjlighet att överlåta 45 dagar med föräldrapenning vardera till någon annan som är försäkrad för föräldrapenning. Föräldrar med ensam vårdnad om ett barn får överlåta 90 dagar med föräldrapenning till en annan försäkrad. Föräldrarna får själva välja om det är dagar på sjukpenningnivå, då föräldrapenningen kan beräknas på personens sjukpenninggrundande inkomst (SGI), som ska överlåtas, eller om det är dagar på lägstanivå, som ersätts med 180 kronor om dagen.

De nya reglerna innebär ett viktigt steg mot en flexiblare och mer jämställd föräldraförsäkring.

– Tillsammans bidrar förslagen till att föräldrar kan förena arbetsliv med familjeliv i perioder i livet som kräver mer flexibilitet. På så sätt är det reformer som stärker arbetslinjen och föräldrars makt att utforma sitt eget liv. Förslagen bidrar tillsammans till en mer modern föräldraförsäkring, säger äldre\- och socialförsäkringsminister Anna Tenje.

De nya bestämmelserna träder i kraft den 1 juli 2024\. Förslagen till de nya bestämmelserna har utarbetats efter en överenskommelse mellan regeringen och Sverigedemokraterna.
