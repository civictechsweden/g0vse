# Regeringen vill göra det lättare för elever att få läsa i snabbare takt och på en högre nivå

– Alla ska få möjlighet att utmanas och nå sin fulla potential i skolan. Likvärdighet är inte samma sak som att alla behandlas lika, skolan får inte hålla tillbaka de som kan och vill gå före, säger skolminister Lotta Edholm.

– Det är speciellt matematikundervisningen som utmärker sig när det gäller brist på individanpassade utmaningar i skolan. Högpresterande elever inom matematikområdet behövs inte minst för den gröna omställningen och för att fortsätta bygga ingenjörslandet Sverige, säger utbildningsminister Mats Persson.

Regeringen föreslår att elever som behöver utmanas mer i undervisningen lättare ska kunna få läsa på en högre nivå i sin ordinarie skola. Det ska vara enklare för eleverna att läsa gymnasieämnen redan i grundskolan, specialskolan eller sameskolan. Regeringen föreslår också att elever i gymnasieskolan som behöver extra utmaningar ska kunna få genomföra utbildningen i snabbare takt än på tre år, som är det normala. Det är i dag inte möjligt utan tillstånd från Skolverket.

Regeringen inför också permanenta riksrekryterande spetsutbildningar i grundskolan och gymnasieskolan.

Lagändringarna föreslås träda i kraft den 2 juli 2024\.

Förslaget bygger på en överenskommelse mellan Sverigedemokraterna, Moderaterna, Kristdemokraterna och Liberalerna.
