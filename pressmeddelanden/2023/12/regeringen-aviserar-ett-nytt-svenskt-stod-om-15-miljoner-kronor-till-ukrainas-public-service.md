# Regeringen aviserar ett nytt svenskt stöd om 15 miljoner kronor till Ukrainas public service

Vid Internationella teleunionens givarkonferens Partner2Connect aviserar regeringen ett svenskt stöd till att stärka Ukrainas public service, Suspilne.

Stödet finansieras av biståndsmyndigheten Sida, och uppgår till minst 15 miljoner svenska kronor, eller 1,3 miljoner dollar, under en treårsperiod. Det ska bland annat användas för att utveckla användarvänliga plattformar för digitala nyheter och för att stärka den journalistiska kapaciteten i Ukraina.

Sida har tillsammans med Sveriges Radio stöttat public service i Ukraina, Suspilne, sedan 2017.

– Trots Rysslands fullskaliga invasion har det varit möjligt att fortsätta ge stöd till Ukrainas public service – vilket har varit viktigare än någonsin. I tider av krig, inflytande och propaganda från Ryssland har det varit avgörande att Suspilne har kunnat sända trovärdigt och korrekt innehåll i Ukraina. Suspilne har fortsatt att tillhandahålla objektiv rapportering, krisinformation och stärkt enheten i landet, säger civilminister Erik Slottner.

Under de kommande åren kommer det svenska stödet till exempel att inriktas på utveckling av användarvänliga plattformar för digitala nyheter, för att stärka ledningen i Suspilnes regionala filialer samt att stärka den journalistiska kapaciteten i Ukraina.
