# Bistånds- och utrikeshandelsministern deltar på invigningen av Ukrainska Institutet i Sveriges nya lokaler

Ukrainska Institutet i Sverige är en kulturdiplomatisk organisation som grundades 2014 av den ukrainsk-svenska konsertpianisten Natalya Pasichnyk. Deras arbete syftar till att stärka medvetenheten för ukrainskt kulturarv och kulturliv. Med på invigningen deltar även Ukrainas ambassadör i Sverige, Andrij Plachotnjuk och Kevin Casas- Zamora, generalsekreterare för International Institute for Democracy and Electoral Assistance (IDEA).

– Sveriges stöd till Ukraina är omfattande och långsiktigt. Jag ser fram emot att delta vid invigningen av Ukrainska Institutet i Sveriges nya lokaler i Stockholm. Deras arbete är en viktig del i att värna det ukrainska kulturarvet och hjälper till att sprida en större kunskap och förståelse för Ukraina i Sverige. Från svenskt håll är vi tydliga med att vi stödjer Ukrainas kamp för frihet ända tills den sista ryska soldaten har lämnat Ukraina, säger bistånds- och utrikeshandelsminister Johan Forssell.
