# Regeringen ser över Samhall

Samhall är ett statligt ägt bolag med uppdrag att producera efterfrågade varor och tjänster och samtidigt skapa meningsfulla och utvecklande arbeten där behoven finns. Samhall anställer personer med funktionsnedsättning som inte kan få annat arbete och inte heller kan få sina behov tillgodosedda genom andra insatser. Riksrevisionen har i en granskning bedömt att Samhall inte uppfyller hela sitt samhällsuppdrag. Detta eftersom bolaget brister i att ge utvecklande arbeten till sina anställda. Regeringen överlämnade den 12 december en skrivelse till riksdagen där regeringen välkomnar Riksrevisionens granskning.

Under de drygt 30 år som har gått sedan Samhall ombildades till aktiebolag har det skett påtagliga förändringar i fråga om såväl Samhalls verksamhet och förutsättningar som behoven hos de personer som kan komma i fråga för anställning hos Samhall. Dessa förändringar, tillsammans med de brister som har påpekats av både Riksrevisionen och tidigare utredningar, tyder sammantaget på att det bör övervägas om det finns behov av förändringar i statens samlade styrning av bolaget. Regeringen anser därför att det finns skäl att göra en grundlig översyn av Samhalls uppdrag, verksamhet och förutsättningar.
