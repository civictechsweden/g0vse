# Regeringen har beslutat att ge Statskontoret i uppdrag att utföra en analys av Naturvårdsverket

En viktig förutsättning för regeringens styrning av myndigheterna är att det med jämna mellanrum görs djupare analyser av verksamheterna. Som ett led i det arbetet har regeringen beslutat att ge Statskontoret i uppdrag att analysera och bedöma hur Naturvårdsverket fullgör sina uppgifter och uppdrag.

– Det är regeringens och mitt ansvar som klimat- och miljöminister att säkerställa en ändamålsenlig styrning av Naturvårdsverket. Det är viktigt att styrningen möjliggör en effektiv användning av förvaltningsmedlen till myndighetens kärnuppgifter. Det har inte gjorts någon systematisk och samlad genomgång av Naturvårdsverkets uppgifter sedan år 2006. Därför är det nu hög tid att ta ett samlat grepp för att säkerställa att den verksamhet Naturvårdsverket ansvarar för bedrivs på ett mer effektivt och ändamålsenligt sätt, säger klimat- och miljöminister Romina Pourmokhtari.

Uppdraget omfattar att, vid behov, föreslå åtgärder som Naturvårdsverket eller regeringen bör vidta för att stärka myndighetens förutsättningar att fullgöra sitt uppdrag på ett ändamålsenligt, effektivt och rättssäkert sätt. I det ingår att ompröva relevanta delar av myndighetens uppgifter eller att föreslå att uppgifter ska flyttas till annan myndighet.

Uppdraget ska redovisas till Regeringskansliet (Klimat- och näringslivs-departementet) senast den 8 november 2024.
