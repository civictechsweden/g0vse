# En ny Sverigekurs för nyanlända

Regeringen lägger om integrationspolitiken. Alla som kan ska stå till arbetsmarknadens förfogande och anstränga sig för att bli självförsörjande, lära sig svenska och bli en del av det svenska samhället. De som invandrar till Sverige behöver också förstå de grundläggande värderingar som återspeglas i våra lagar, regler och sociala koder.

I syfte att stärka kunskapen om det svenska samhället och tydliggöra vilka förväntningar som finns på den enskilde ska en särskild utredare göra en översyn av samhällsorienteringen. Utredaren ska lämna förslag på omfattning, innehåll, hur samhällsorienteringen kan avslutas med ett godkänt skriftligt prov och hur den kan bli en del av kommunal vuxenutbildning. Utredaren ska även föreslå hur utbildningen kan bli obligatorisk och kopplas till relevanta ersättningssystem.

– Alla människor som kommer till Sverige behöver lära sig svenska, utbilda sig och få kunskap om hur det svenska samhället fungerar. Jag brukar säga: Välkommen till Sverige. Här är reglerna. Nu kör vi, säger arbetsmarknads\- och integrationsminister Johan Pehrson.

Uppdraget ska redovisas senast den 21 februari 2025\.
