# Gåva från riksdagen och regeringen med anledning av H.M. Drottning Silvias 80-årsdag

–  Med gåvan vill vi uppmärksamma en fantastisk företrädare för vårt land. Vår förhoppning är att gåvan ska bidra till utsmyckningen på Slottet med ett föremål som lyfter fram vår drottning, sa talman Andreas Norlén vid överlämnandet av gåvan.

– Drottningen är en sann vägvisare och har genom åren varit banbrytande för att uppmärksamma svåra men viktiga frågor. Låt den här gåvan bli symbol för en stark kvinnlig förebild och en symbol för Sverige. Eller som konstnären själv beskrev sitt hantverk - ”en bro mellan dåtid, nutid och framtid”, säger statsminister Ulf Kristersson.

## Gåvan

Riksdagens och regeringens gåva till H. M. Drottningen är en unikt framtagen version av ädelsmeden och konstnären Aviva Scheimans verk Queen’s Gambit – ett bordsmycke med en silverpjäs samt en tillhörande schackväv skapad av Åsa Pärson.

Det välkända och vågade öppningsdraget i schack för tankarna till en stark kvinnlig förebild, och därmed Sveriges drottning. Kvinnan på toppen symboliserar frihet, en grundläggande värdering för vårt land. Ballongerna symboliserar Drottningens djupa engagemang för barn och barns rätt, och pärlan symboliserar Drottningens framträdanden som representant för Sverige. Tornet, med Stadshuset som förlaga, står för Stockholm, och de blå och gula färgerna representerar Sverige.
