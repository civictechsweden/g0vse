# Försvarsinnovation högt på agendan när Pål Jonson besöker USA

Säkerhetsläget i Sveriges närområde är kraftigt försämrat och Sverige arbetar för att stärka sin försvarsförmåga och sin relation till nära samarbetspartners och allierade.

Inledningsvis kommer försvarsministern att besöka konferensen Reagan National Defense Forum som äger rum 2 december i Simi Valley i Kalifornien. Konferensen är inne på sitt tionde år och riktar sig bland annat till politiker, försvarsindustri, innovatörer och representanter från USA:s militära grenar.

I San Francisco kommer Pål Jonson besöka Nordic Innovation House i Silicon Valley för att träffa svenska företag, myndigheter och organisationer verksamma i Kalifornien.

I Washington D.C. träffar försvarsministern den amerikanska försvarsministern Lloyd J. Austin III samt marinministern Carlos Del Toro.

Försvarsministern kommer även att ha möten med kongressledamöter under sitt besök i Washington D.C.

Försvarsministern deltar även på ett seminarium på Atlantic Council med fokus på Sveriges framtida roll i Nato.

Avslutningsvis besöker försvarsministern ett av Natos operativa högkvarter, Joint Forces Command Norfolk. USA-resan avslutas med ett besök på Natos Allied Command Transformation, som är Natos kommando för utveckling av strategisk krigföring och förmågeutveckling.
