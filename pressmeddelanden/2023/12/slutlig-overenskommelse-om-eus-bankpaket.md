# Slutlig överenskommelse om EU:s Bankpaket

EU:s Bankpaket är ett omfattande reformpaket för banker som är verksamma i unionen. Genom Bankpaketet genomförs den sista och avslutande delen av de globalt överenskomna Basel III\-standarderna i unionens kapitaltäckningsregelverk. Basel III\-standarderna omfattar flera åtgärder för att stärka banksektorns motståndskraft mot eventuella ekonomiska chocker, och baseras på erfarenheter från den globala finanskrisen. Bankpaketet innehåller även åtgärder för att förbättra tillsynsregleringen och riskhanteringen av banker.

Den politiska överenskommelsen mellan rådet och Europaparlamentet nåddes redan under det svenska ordförandeskapet i slutet av juni. Sedan dess har texten varit föremål för ytterligare tekniska förhandlingar och i går godkändes den av EU:s medlemsstater.

– EU:s Bankpaket är ett av de största reformpaketen på finansmarknadsområdet på senare år. Det är glädjande att se att den överenskommelse som vi nådde på morgontimmarna efter den där natten i juni nu godkänts. Genomförandet är en viktig signal om EU:s fortsatta engagemang för internationellt samarbete och multilateralism. Jag vill också lyfta fram de andra ordförandeskapen från Frankrike, Tjeckien och Spanien, som tog över stafettpinnen i somras, säger finansmarknadsminister Niklas Wykman.
