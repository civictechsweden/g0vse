# Regeringen satsar på utvecklad energiplanering

– Nu tas ytterligare ett steg för att lägga om energipolitiken. Regeringen gör det för att stärka näringslivsutvecklingen, minska klimatpåverkan samtidigt som vi förbättrar energiberedskapen och tryggar energiförsörjningen, säger energi\- och näringsminister Ebba Busch.

I juni 2023 tog regeringen första steget till utvecklad energiplanering genom ett uppdrag till Länsstyrelsen i Västra Götalands län och Statens energimyndighet att utveckla regional och lokal energiplanering för elektrifiering.

I den av riksdagen beslutade budgetpropositionen för 2024 infördes ett nytt anslag för energiplanering vilket möjliggör medel till länsstyrelserna, Statens energimyndighet och Energimarknadsinspektionen att genomföra uppdrag att utveckla energiplaneringen på nationell, regional och lokal nivå.

Länsstyrelserna får i uppdrag att leda och samordna det regionala genomförandet av energi\- och klimatpolitiken.  Syftet är att bidra till stärkt näringslivsutveckling, minskad klimatpåverkan, förbättrad energiberedskap och trygg energiförsörjning. Inom ramen för uppdraget ska länsstyrelserna uppdatera de regionala energi\- och klimatstrategierna utifrån de nya energipolitiska målen samt påbörja arbetet med att ta fram regionala handlingsplaner för elektrifiering. Svenska kraftnät, Statens energimyndighet och Energimarknadsinspektionen har fått i uppgift att stödja länsstyrelserna i uppdraget.

På nationell nivå får Svenska kraftnät i uppdrag att synliggöra för elmarknadens aktörer var produktion av el, flexibilitetsresurser och elanvändning bör anslutas för att bidra till en effektivare utbyggnad av elsystemet.

Statens energimyndighet utvecklar energiplaneringen nationellt, regionalt och lokalt utifrån de medel de får till förfogande inom energiplaneringsanslaget. Energimyndigheten får även ett förtydligat ansvar för nationell samordningen av laddinfrastruktur.

Energimarknadsinspektionen får i uppdrag att ta fram en metod för att i energiplaneringssyfte använda nätutvecklingsplanerna som alla elnätsbolag kommer ta fram.

Energimarknadsinspektionen får tillsammans med lantmäteriet och berörda länsstyrelser ett gemensamt uppdrag att fortsätta arbetet med att korta ledtiderna vid prövning av nätkoncession.
