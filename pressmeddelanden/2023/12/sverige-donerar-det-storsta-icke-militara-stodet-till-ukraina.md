# Sverige donerar det största icke-militära stödet till Ukraina

– Ukraina genomlever ännu en vinter under rysk aggression. Liksom förra året intensifierar Ryssland attacker mot civil infrastruktur, inte minst mot el\- och värmeförsörjning. Sådana attacker får förödande konsekvenser för en redan hårt drabbad befolkning och förvärrar den humanitära situationen i landet. Stödet ska bidra till att värma Ukraina och stärka landets motståndskraft i vinter, säger bistånds\- och utrikeshandelsminister Johan Forssell.

Stödet kommer att bidra till Ukrainas civila infrastruktur under vintern, deras energisystem, skyddsrum och stöd inom hälso\- och sjukvård.

– Tillgång till energi är avgörande för Ukrainas säkerhet och motståndskraft, liksom för att så snabbt som möjligt kunna återuppbygga landet och få igång Ukrainas näringsliv när Rysslands invasionskrig är över. Sverige kommer stötta Ukraina så länge som det krävs, säger energi\- och näringsminister Ebba Busch.

Vinterpaketet till Ukraina 2023 omfattar 1,4 miljarder kronor från biståndsbudgeten och är fördelade genom Världsbanken, Europeiska banken för återuppbyggnad och utveckling (EBRD), Unesco samt Myndigheten för samhällsskydd och beredskap (MSB).

– Vi står sida vid sida med Ukraina och vikten av att fortsätta stödja landet militärt, humanitärt och ekonomiskt kan inte underskattas. Vi är också övertygade om att det stärker Sveriges säkerhet och våra handelsrelationer långsiktigt, säger Aron Emilsson (SD), utrikespolitisk talesperson.

– Den kalla vintern måste mötas med vår solidaritet. Det handlar om både deras och vår frihet. Ukraina måste vinna kriget och Ryssland måste förlora kriget, säger Joar Forssell (L), utrikespolitisk talesperson.
