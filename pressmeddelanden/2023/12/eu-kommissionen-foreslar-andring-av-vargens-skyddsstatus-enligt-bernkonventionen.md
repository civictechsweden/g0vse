# EU-kommissionen föreslår ändring av vargens skyddsstatus enligt Bernkonventionen

Bakgrunden till förslaget är behovet av att ta itu med utmaningarna till följd av ett ökande antal vargar i Europa, inte minst skador på tamdjur. Enligt förslaget kan en ändrad skyddsstatus öka flexibiliteten i förvaltningen. Samtidigt ska en gynnsam bevarandestatus för varg bibehållas.

\- Vi välkomnar EU\-kommissionens förslag, och vi kan konstatera att Sveriges ansträngningar att verka för en översyn av vargens skyddsstatus inom EU har gett resultat, säger landsbygdsminister Peter Kullgren.

EU och EU:s medlemsstater är alla parter till Bernkonventionen. EU genomför kraven i Bernkonventionen genom art\- och habitatdirektivet. En förutsättning för att ändra vargens skyddsstatus enligt art\- och habitatdirektivet är därför att vargens skyddsstatus enligt Bernkonventionen ändras. Om EU\-kommissionens förslag vinner gehör hos medlemsstaterna kommer förslaget att överlämnas till Bernkonventionens beslutsfattande organ, den ständiga kommittén. Om utfallet i den ständiga kommittén blir i linje med förslaget kan EU\-kommissionen ges möjlighet att föreslå en ändring av vargens skyddsstatus i EU:s art\- och habitatdirektiv.
