# Spelinspektionen får nya uppdrag för att bekämpa kriminell verksamhet och stärka konsumentskyddet

Regeringen har under det senaste året vidtagit flera åtgärder för att stärka den svenska spelregleringen. Spelinspektionen har till exempel fått ytterligare verktyg för att motverka olicensierad spelverksamhet. Myndighetens anslag för 2024 kommer även att ökas med 10,8 miljoner kronor för att förstärka tillsynen över spelmarknaden och utöka arbetet mot olaglig spelverksamhet och matchfixning.

Regeringen ger nu Spelinspektionen i uppdrag att utveckla tillsynen av spelmarknaden samt arbetet mot olicensierad spelverksamhet och matchfixning. Spelinspektionen uppdrag ska redovisas senast den 31 mars 2025.

– Regeringen har gett Spelinspektionen bättre förutsättningar att vässa tillsynen och utveckla arbetet mot olicensierad spelverksamhet och matchfixning. Det är viktigt för att upprätthålla ett starkt konsumentskydd på spelområdet och för att bekämpa kriminell verksamhet, säger finansmarknadsminister Niklas Wykman.

Regeringen ger också Spelinspektionen i uppdrag att utveckla metoden för att beräkna kanaliseringsgraden på den svenska spelmarknaden samt att kartlägga de bakomliggande faktorerna till att ungas spelande ökar och hur sådant spelande finansieras. Uppdragen ska redovisas senast den 1 oktober 2024 respektive den 31 januari 2025.
