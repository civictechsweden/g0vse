# Anmälningsplikt för kyltorn för att förebygga legionellautbrott

Legionellabakterier kan orsaka allvarlig lunginflammation och smittspridning behöver förebyggas. De största utbrotten, både i Sverige och internationellt, har orsakats av kyltorn som används för att kyla ner luften i olika verksamheter och anläggningar. Regeringen vidtar nu flera åtgärder för att förebygga sådana utbrott i framtiden.

– De företag som har kyltorn måste ta ansvar för att de inte på något sätt skadar allmänheten, djur eller natur. För att förebygga smittspridning måste kommunerna ha kunskap om var kyltornen finns. Därför inför regeringen nu en anmälningsplikt för detta i förordningen om miljöfarlig verksamhet och hälsoskydd. Det är en förutsättning både för smittspårning och för att kunna bedriva förebyggande tillsyn, kommenterar klimat\- och miljöminister Romina Pourmokhtari.

I samband med förordningsändringen får Naturvårdsverket i sitt regleringsbrev för 2024 ett uppdrag att kartlägga förekomsten av kyltorn i Sverige, i syfte att kunna göra en uppföljning av reformen. Arbetet ska ske i nära samverkan med Folkhälsomyndigheten, som i sitt regleringsbrev för 2024 får i uppdrag att ta fram en tillsynsvägledning samt informationsmaterial som stöd för kommunernas tillsyn av kyltorn.

– Spridning av legionellabakterier kan ge upphov till utbrott av lunginflammation, med allvarliga konsekvenser för både individer och samhället. Inte minst under senare år har vi lärt oss vikten av att förebygga risker för smittspridning, när vi kan identifiera dem. De åtgärder som regeringen nu vidtar är viktiga för att minska risken för legionella, kommenterar socialminister Jakob Forssmed.
