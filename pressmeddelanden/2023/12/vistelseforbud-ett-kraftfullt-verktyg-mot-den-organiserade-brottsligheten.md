# Vistelseförbud ett kraftfullt verktyg mot den organiserade brottsligheten

– Vi har en situation där många människor känner sig otrygga i sina egna bostadsområden. Det kan vi inte acceptera. Nu får polisen nya verktyg för att hantera farliga personer, och därmed återupprätta tryggheten i lokalsamhället, säger justitieminister Gunnar Strömmer.

I propositionen föreslås en ny lag om preventiva vistelseförbud. Vistelseförbud kan meddelas den som medvetet kan befaras främja ett kriminellt nätverks brottsliga verksamhet. Ett förbud ska få användas för att motverka skjutningar, sprängningar eller annan brottslighet som allvarligt skadar tryggheten i ett område.

Förbudet omfattas av flera rättssäkerhetsgarantier. Till exempel ska förbud kunna överklagas till domstol, och barn under 18 år föreslås få tillgång till ett offentligt biträde i processen om vistelseförbud.

Förslagen har behandlats av Lagrådet som i huvudsak lämnat förslagen utan erinran.

Regeringen föreslår att lagen ska träda i kraft den 1 februari 2024\. Det är en tidigareläggning med fem månader i förhållande till den ursprungliga planen. Propositionen ska nu behandlas av riksdagen.
