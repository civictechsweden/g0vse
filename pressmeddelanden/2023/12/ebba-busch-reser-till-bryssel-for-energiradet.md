# Ebba Busch reser till Bryssel för energirådet

– Gemensamma lösningar på EU\-nivå är lösningen för att säkra gasförsörjningen under kris. Sverige kan acceptera en förlängning av nödförordningarna, men vi måste vara försiktiga med att förlänga lagstiftning som var menade för krissituationer, säger energi\- och näringsminister Ebba Busch.

Rådsförordningarna togs fram som en konsekvens av energikrisen och antogs i december 2022\. Förordningarna innehåller tillfälliga krisåtgärder som syftar till att förbättra försörjningtryggheten för gas, skydda EU:s medborgare mot höga gaspriser och minska EU:s beroende av ryska fossila bränslen genom att påskynda utbyggnaden av förnybar energi. Under mötet väntas ministrarna nå en överenskommelse om att förlänga förordningarna som annars upphör att gälla 30 december 2023 respektive 30 juni 2024\. Därtill väntas ministrarna enas om att föra in vissa ändringar i krisförordningen om tillståndsprövning för förnybar energi.

Under ministerlunchen kommer ACER:s direktör Christian Zinglersen att presentera en rapport framtagen av ACER och EU:s miljöbyrå. Rapporten handlar om flexibla lösningar för att stödja ett koldioxidsnålt och säkert elsystem i EU. Ministrarna kommer sedan att hålla en diskussion utifrån rapportens ämne.

Kommissionen ska även informera ministrarna om energiberedskapen inför vintern.

I marginalen av rådsmötet kommer energi\- och näringsministern att signera ett gemensamt uttalande om behovet av att skala upp den privata finansieringen av energieffektivitetsåtgärder. I och med det ansluter sig Sverige till European Energy Efficiency Financing Coalition.
