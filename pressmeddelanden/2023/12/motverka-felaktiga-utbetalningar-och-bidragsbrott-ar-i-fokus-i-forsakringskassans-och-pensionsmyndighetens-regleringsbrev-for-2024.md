# Motverka felaktiga utbetalningar och bidragsbrott är i fokus i Försäkringskassans och Pensionsmyndighetens regleringsbrev för 2024

Målet för minskade felaktiga utbetalningar kvarstår i regleringsbreven, och arbetet stärks nu ytterligare. Målet knyter an till det riksdagsbundna målet och är gemensamt för flera välfärdsmyndigheter.

– Varje år betalas uppskattningsvis mellan 15 och 20 miljarder kronor ut felaktigt, varav hälften misstänks vara bidragsbrott. Regeringen är fast besluten att strypa den kriminella ekonomin. Människor som gör rätt för sig måste kunna lita på att deras skattepengar går till det de är avsedda för och inte hamnar i händerna på de kriminella gängen, säger äldre- och socialförsäkringsminister Anna Tenje.

Försäkringskassan och Pensionsmyndigheten har enligt regleringsbreven krav på sig att redovisa hur man uppfyller målet för minskade felaktiga utbetalningar genom återrapportering. Återrapporteringskraven känns igen från tidigare år för båda myndigheterna men har kompletterats med ett nytt krav. Det nya återrapporteringskravet innebär att de båda myndigheterna översiktligt ska återrapportera hur det lagstiftningsarbete som regeringen genomfört och planerar att genomföra ökar myndigheternas möjligheter till att motverka felaktiga utbetalningar och bidragsbrott. Återrapporteringen ska även innehålla en bedömning om ytterligare åtgärder krävs för att skapa en robust och motståndskraftig socialförsäkring och i så fall översiktligt redogöra för sådana åtgärder.

Försäkringskassan och Pensionsmyndigheten har i uppgift att säkerställa att felaktiga utbetalningar inte görs och motverka bidragsbrott. Från och med den 1 januari 2024 ska myndigheterna samverka med den då helt nyinrättade Utbetalningsmyndigheten i syfte att motverka felaktiga utbetalningar.

Arbetet med att bekämpa bidragsbrott och motverka felaktiga utbetalningar är en prioriterad fråga för regeringen. I propositionen En ny dataskyddsreglering på socialförsäkringsområdet (prop. 2023/24:29) föreslår regeringen att Försäkringskassan och Pensionsmyndigheten ska få utökade möjligheter att använda personuppgifter vid kontroller och utökade möjligheter att utbyta uppgifter digitalt med bland annat myndigheter.
