# Regeringen tillsätter en samordnare för att stärka Arlanda flygplats konkurrenskraft

– Arlanda flygplats är Sveriges i särklass största flygplats och spelar en central roll för det svenska transportsystemet. Regeringens ambition är att stärka Arlandas konkurrenskraft och bidra till att flygplatsen får bättre möjligheter att utvecklas på ett långsiktigt hållbart sätt, säger infrastruktur- och bostadsminister Andreas Carlson.

Den statliga samordnaren får i uppdrag att föra dialog med berörda aktörer för att identifiera och föreslå åtgärder som kan genomföras på såväl kort som lång sikt för ökad kapacitet och förbättrad tillgänglighet till och från Arlanda flygplats. Det handlar bland annat om åtgärder för väg- och spårinfrastrukturen och lösningar för transporter och kollektivtrafik till och från flygplatsen.

De senaste årens utredningar på flygplatsområdet visar vilken betydelse Arlanda flygplats har både för transportsystemet och den svenska ekonomin. Men flygplatsen tappar just nu mark i jämförelse med många andra storflygplatser, inte minst Köpenhamns flygplats Kastrup.

För att stärka konkurrenskraften för Arlanda flygplats har regeringen därför beslutat att tillsätta en statlig samordnare. Samordnarens slutsatser kommer att vara ett av flera viktiga underlag inför regeringens beslut om den kommande nationella planen för transportinfrastrukturen för perioden 2026–2037.

Samordnare blir Peter Norman, som tidigare lett både Arlandautredningen och Flygplatsutredningen.

– Det är angeläget att uppdraget kommer igång så fort som möjligt och Peter Norman som redan har lett två flygutredningar kommer att kunna bidra till detta, säger infrastruktur- och bostadsminister Andreas Carlson.

Uppdraget ska redovisas senast den 31 maj 2025.
