# Svenskt ordförandeskap i Hagasamarbetet avslutas med ministermöte

Hagasamarbetet är ett politiskt samarbete mellan Sverige, Danmark, Finland, Island och Norge med syfte att främja nordiskt samarbete kring krisberedskap och civilt försvar.

På tisdag och onsdag kommer de svenska, finska, danska, isländska och norska ministrarna eller representanter att bland annat diskutera vikten av att Hagasamarbetet fortsätter och fördjupas för att öka vår gemensamma beredskap för att tillsammans kunna tackla ett vitt spektrum av risker och hot mot länderna i Norden.

Diskussionerna förs med bakgrund av Rysslands invasion av Ukraina och hur det på en grundläggande nivå har ändrat säkerhetssituationen i Norden. Det finns en stark gemenskap mellan de nordiska länderna baserad på liknande värderingar, normer och starka demokratiska principer som gör ett ett utvecklat Haga-samarbete möjligt.

Under mötet kommer bland annat målen för Hagasamarbetet för 2022-2024 att följas upp där ett av målen är den utökade dialogen mellan Hagasamarbetet och Nordefco. Även det nordiska sekretariat för att driva och främja initiativ samt bevaka och säkerställa ett enat och samordnat nordiskt arbete som etablerades under det svenska ordförandeskapet kommer att diskuteras.
