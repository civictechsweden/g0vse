# Andreas Carlson initierar samordning av stöd till Ukrainas transportsystem

– Sveriges stöd till Ukraina står stadigt i det omfattande arbetet med att bygga upp landets transportsystem. Som infrastrukturminister har jag nu tagit initiativ till en funktion som ska koordinera stödet internationellt, för att det ska bli så verkningsfullt som möjligt, säger infrastruktur\- och bostadsminister Andreas Carlson.

Ukrainas transportinfrastruktur och kapacitet för gods\- och persontrafik har kraftigt reducerats sedan Ryssland inledde sin fullskaliga invasion. Behoven att återuppbygga skadad infrastruktur och logistik är enorma, både på kort och längre sikt.

Plattformen ska på ett konkret sätt sammanställa information om Ukrainas akuta och långsiktiga behov inom transportområdet. Syftet är att samordna stödet från andra länder tillsammans med andra aktörer.

Med plattformen, som fått namnet Common Interest Group for Transport in Ukraine (CIG4U), koordineras det kort\- och långsiktiga stödet för återuppbyggnaden av Ukrainas transportinfrastruktur. CIG4U:s verksamhet ska bestå av två komponenter:

1. Koordinering av stöd till Ukrainas omedelbara transportrelaterade behov, såsom materiel, finansiering och expertis till prioriterade återuppbyggnadsprojekt av transportinfrastruktur;
2. Forskning och analys av transportrelaterade områden som Ukraina identifierat som prioriterade inför den långsiktiga återuppbyggnaden av landets transportinfrastruktur.

Plattformen har upprättats på initiativ av infrastruktur\- och bostadsminister Andreas Carlson och leds av en styrgrupp bestående av Sverige, Ukraina, Kanada och Litauen. Arbetet administreras av organisationen International Transport Forum (ITF). Sverige är med och säkrar finansieringen av ITF\-sekretariatets administration med 2,5 miljoner kronor. Medlen är en del av det svenska internationella biståndet.

Under besöket i Kiev den 15 december besökte infrastruktur\- och bostadsminister Andreas Carlson även Antonov flygplats, bostadskomplexet Irpinski Lypky och Romanovbron över floden Irpin för att se infrastruktur som skadats till följd av Rysslands anfallskrig.

Andreas Carlson träffade även Oleksandr Kubrakov, Ukrainas vice premiärminister med ansvar för återuppbyggnad, och vice minister Serhiy Derkach. Under mötena diskuterades hur Sverige fortsatt kan stödja Ukraina i uppbyggnadsarbetet av landets transportsystem.

– Försvaret av Ukrainas frihet och suveränitet är de kommande årens främsta utrikespolitiska uppgift och vi kommer att stötta Ukraina så länge det behövs. Sverige bidrar redan med politiskt, ekonomiskt och militärt stöd och har hittills bidragit med stöd värt över 34,7 miljarder kronor. Den hjälpplattform vi nu tagit initiativ till kommer att möjliggöra effektivt stöd vad gäller byggande och transport, säger Andreas Carlson.
