# Johan Forssell reser till Genève för 75-årsjubileet av FN:s allmänna förklaring om de mänskliga rättigheterna

– Jag ser fram emot att uppmärksamma den allmänna förklaringen om de mänskliga fri\- och rättigheterna. Samtidigt sker jubileet i en tid av mycket stora prövningar. Miljoner människor världen över förvägras fortfarande att leva i frihet. Se bara på det ryska förtrycket i de ockuperade delarna av Ukraina. Vi ser även en global politisk tillbakagång för demokratin samtidigt som kvinnors och HBTQI\-personers frihet inte sällan ifrågasätts. Sverige kommer att fortsätta höja sin röst för alla människor som förvägras sina grundläggande fri\- och rättigheter. Frihet, rättvisa och fred är lika viktigt i dag som det var 1948 när FN:s allmänna förklaring antogs, säger bistånds\- och utrikeshandelsminister Johan Forssell.

Jubileet i Genève anordnas av FN:s högkommissarie för mänskliga rättigheter Volker Türk och FN:s MR\-kontor. Eventet är kulmen på ett årslångt arbete som uppmärksammar att det var 75 år sedan den allmänna förklaringen antogs.

Vid jubileet deltar även statsminister Ulf Kristersson virtuellt genom ett förinspelat videomeddelande. Där kommer han bland annat presentera Sveriges åtaganden inom arbetet för mänskliga fri\- och rättigheter.

På plats i Genève kommer Johan Forssell bland annat att delta i ett rundabordssamtal om mänskliga rättigheter kopplat till nya teknologier. Han kommer även att ha ett bilateralt möte med företrädare för den Internationella Rödakorskommittén (ICRC).
