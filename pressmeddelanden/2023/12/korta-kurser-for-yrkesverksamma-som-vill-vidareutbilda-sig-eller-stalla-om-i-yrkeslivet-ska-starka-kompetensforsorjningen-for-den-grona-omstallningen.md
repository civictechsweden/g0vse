# Korta kurser för yrkesverksamma som vill vidareutbilda sig eller ställa om i yrkeslivet ska stärka kompetensförsörjningen för den gröna omställningen

– Samhället står inför en enorm utmaning under kommande år då Sverige behöver ställa om till ett fossilfritt energisystem. En tydlig utmaning är att säkerställa nödvändig kompetensförsörjning för den gröna omställningen. Under 2024 får nio lärosäten dela på 30 miljoner kronor för att utveckla korta kurser så att yrkesverksamma som vill vidareutbilda sig eller ställa om i yrkeslivet ska kunna vidareutveckla sina kunskaper inom områden som till exempel batterier, elektrifiering, cirkulär ekonomi, råvaror och andra områden som är viktiga för att samhället ska kunna ställa om, säger utbildningsminister Mats Persson.

För 2024 föreslår regeringen att 30 miljoner kronor fördelas för arbetet med att utveckla kortare utbildning riktad mot yrkesverksamma. För 2025 beräknas 60 miljoner kronor och från och med 2026 beräknas 10 miljoner kronor per år för satsningen.

Regeringen har i regleringsbreven för 2024 beslutat att medlen ska fördelas till Uppsala universitet, Lunds universitet, Umeå universitet, Linköpings universitet, Kungl. tekniska högskolan, Luleå tekniska universitet, Mälardalens universitet, Sveriges lantbruksuniversitet och Chalmers Tekniska Högskola Aktiebolag (AB). Regeringen bedömer att dessa lärosäten har särskilt starka utbildningsmiljöer inom områden som bedöms viktiga för samhällets klimatomställning.

## Fördelning av medel för korta kurser 2024

| **Lärosäte** | **Miljoner kronor** |
| --- | --- |
| Uppsala universitet | 4,5 |
| Lunds universitet | 4 |
| Umeå universitet | 2,5 |
| Linköpings universitet | 3 |
| Kungl. Tekniska högskolan | 4 |
| Luleå tekniska universitet | 3 |
| Mälardalens universitet | 2,5 |
| Sveriges lantbruksuniversitet | 2,5 |
| Chalmers Tekniska Högskola AB | 4 |
| **Totalt** | **30** |

Uppsala universitet får utöver det 750 000 kronor för att samordna arbetet med att utveckla utbildningsutbudet. Universitetet har tidigare samordnat uppdraget om öppen nätbaserad utbildning för att stödja klimatomställningen (”Öppet för klimatet”) och bedöms därför ha en upparbetad organisation för detta. Uppsala universitet får också i uppdrag att samordna ett förslag till fördelning inför den satsning som beräknats för 2025\. Det möjliggör för fler lärosäten att under kommande år delta i satsningen.
