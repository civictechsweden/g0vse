# EU antar nya sanktioner mot Ryssland

– Sanktionerna mot Ryssland är en viktig del i stödet till Ukraina. Att Ryssland fortsätter sitt anfallskrig med oförändrad intensitet understryker behovet av att EU ökar trycket. Sverige har aktivt bidragit med förslag i förhandlingarna och välkomnar detta sanktionspaket, säger utrikesminister Tobias Billström.

Det nya paketet utökar EU:s importförbud till att bland annat omfatta ryska diamanter, vilket begränsar Rysslands intäkter och möjlighet att bedriva handel. Förbudet mot export till Ryssland utökas också i flera delar, bland annat genom att export av verktyg, teknik och andra varor till rysk industri förbjuds. Även export av tankfartyg till Ryssland förbjuds, vilket bidrar till att G7:s oljepristak kan upprätthållas. Förbudet mot transitering av varor genom Ryssland utökas.

Paketet innehåller även åtgärder som motverkar att sanktionerna kringgås, inklusive ökad informationsdelning mellan medlemsstaterna och EU\-kommissionen. Vid export av vissa varor utanför EU införs krav på att försäljningsavtalen föreskriver att vidareexport inte får ske till Ryssland.

Utöver de ekonomiska sanktionerna utvidgas sanktionslistningarna med cirka 100 personer och enheter. Sanktionerna riktas bland annat mot personer inom den ryska militären, mot personer som bidragit till att genomföra olagliga ”val” på ockuperat ukrainskt territorium, samt mot företag som stödjer eller verkar inom det ryska militär\-industriella komplexet. Även 13 personer från Belarus finns med på listan med anledning av deras inblandning i Rysslands aggressionskrig.
