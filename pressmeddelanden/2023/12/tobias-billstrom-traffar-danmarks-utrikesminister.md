# Tobias Billström träffar Danmarks utrikesminister

– Sverige och Danmark har ett nära samarbete och jag ser fram emot att möta min danske kollega för att diskutera flera dagsaktuella frågor. Det nära samarbetet med våra nordiska grannar är centralt för att hantera gemensamma utmaningar för våra länder och medborgare. Sverige tar över ordförandeskapen i de informella nordiska och nordisk-baltiska samarbetsformaten N5 och NB8 under nästa år, och mötet blir ett utmärkt tillfälle att diskutera hur vi kan utveckla vårt samarbete ytterligare, säger utrikesminister Tobias Billström.

Mötet mellan utrikesministrarna kommer bland annat handla om nordiskt samarbete, Ukraina, säkerhetspolitik och situationen i Mellanöstern. Det är första gången ministrarna träffas i Köpenhamn. För frågor om besöket kontakta pressekreterare Tom Samuelsson.
