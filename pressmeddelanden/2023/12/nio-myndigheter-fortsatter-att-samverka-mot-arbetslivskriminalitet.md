# Nio myndigheter fortsätter att samverka mot arbetslivskriminalitet

Regeringen gav den 24 februari 2022 Arbetsförmedlingen, Arbetsmiljö­verket, Ekobrottsmyndigheten, Försäkringskassan, Jämställdhetsmyndig­heten, Migrationsverket, Polismyndigheten, Skatteverket och Åklagarmyn­digheten i uppdrag att inrätta regionala center mot arbetslivskriminalitet och om varaktig myndighetssamverkan. Uppdragstiden förlängs nu till och med den 31 december 2024\.

– Regeringen prioriterar arbetet mot arbetslivskriminalitet, som i sina allvarligaste former kan röra sig om ren människohandel och människoexploatering och ofta är en inkomstkälla för den kriminella ekonomin. Vi har nu sju center mot arbetslivskriminalitet på plats och ser till att myndigheternas viktiga samarbete där fortsätter. Vi är fast beslutna att genom denna och andra åtgärder knäcka den kriminella ekonomin, säger Paulina Brandberg.

Centren fungerar som ett nav för myndigheternas arbete mot arbetslivskriminalitet och syftar till att underlätta planering, genomförande och uppföljning av myndighetsgemensamma kontroller och andra gemensamma aktiviteter. Myndigheterna ska fortsätta att utveckla arbetet mot arbetslivskriminalitet vid de regionala centren utifrån respektive myndighets kompetensområde. Regeringen avser att senast under tredje kvartalet 2024 återkomma med ett förnyat uppdrag.

Uppdraget ska redovisas av Arbetsmiljöverket i samband med årsredovis­ningen för 2024 i en särskild årsrapport till Regeringskansliet (Arbetsmark­nadsdepartementet).
