# Avsiktsförklaring mellan försvarsministrarna i Sverige och Danmark om stöd till Ukraina inom stridsfordonsområdet

Under besöket undertecknade försvarsministrarna i Sverige och Danmark även en gemensam avsiktsförklaring om ytterligare stöd till Ukraina inom stridsfordonsområdet. Danmark kommer initialt att bidra finansiellt med 1,8 miljarder DKK och Sverige kommer att stödja med upphandlingen inom ramen för det avtal som ingicks mellan Försvarets Materielverk (FMV) och Ukraina i juli i år.

Avsiktsförklaringen innebär att parterna kommer att verka för att ytterligare Stridsfordon 90 (CV90\) anskaffas till Ukraina, vilket kommer stärka den ukrainska försvarsmaktens samlade förmåga.

– Det här är ett viktigt steg för att tillsammans med Danmark stötta Ukrainas försvarsmakt.  Vi kommer att använda den industriella förmågan för att säkerställa leveranser av nyproducerade Stridsfordon 90 (CV 90\) till Ukraina. Stridsfordon 90 har varit, och är, ett betydelsefullt tillskott till Ukrainas försvar sedan Sverige skänkte 50 vagnar tidigare i år, säger försvarsminister Pål Jonson.

Sverige har under året skänkt 50 st CV90 till Ukraina. Fordonet har visat sig vara väldigt kapabelt och mycket uppskattat i Ukraina.

Sverige har sedan tidigare, i samband med president Zelenskyjs besök till Sverige i augusti, ingått en gemensam avsiktsförklaring med Ukraina om närmare samarbete kring Stridsfordon 90\.
