# Ekonomiskt utsatta barnfamiljer får förlängt tilläggsbidrag i bostadsbidraget

Anledningen till förlängningen av tilläggsbidraget är den fortsatt höga inflationen. Höga priser på bland annat mat gör att många familjer har det tufft ekonomiskt. För många hushåll är boendekostnaden den enskilt största utgiftsposten.

Att under en begränsad tid fortsätta stötta barnfamiljer med låg inkomst och små ekonomiska marginaler är därför viktigt.

– Genom att förlänga den tillfälliga höjningen av bostadsbidraget når vi de barnfamiljer som har en svag ekonomi och som därmed är särskilt utsatta för höjda levnadskostnader. För en barnfamilj kan det innebära upp till 2 100 kronor extra per månad. Det skapar bättre förutsättningar för de berörda familjerna att klara sina boendekostnader och underlättar för dem att få ihop sin vardag, säger äldre- och socialförsäkringsminister Anna Tenje.

Tilläggsbidraget förlängs i oförändrad form. Bostadsbidraget och tilläggsbidraget når omkring 111 000 barnfamiljer varje månad. Kostnaden för att förlänga det tillfälliga tilläggsbidraget under ännu en sexmånadersperiod beräknas till 830 miljoner kronor.

Förlängningen av det tillfälliga tilläggsbidraget bygger på en överenskommelse mellan regeringen och Sverigedemokraterna.
