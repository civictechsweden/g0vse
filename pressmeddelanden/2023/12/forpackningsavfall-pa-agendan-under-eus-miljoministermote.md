# Förpackningsavfall på agendan under EU:s miljöministermöte

Ambitionen är att ministrarna ska fatta beslut om rådets gemensamma ståndpunkt, en så kallad allmän riktlinje, kring EU-kommissionens förslag till förordning om förpackningar och förpackningsavfall. Den syftar till att minska avfallet, öka återanvändningen och skapa en marknad för återvunnet material.

Ministrarna kommer även att diskutera möjligheter och utmaningar med det nya direktivförslaget om övervakning av markhälsa och resiliens inom EU. Förslaget grundar sig på markstrategin för 2030 och syftar till att få ett solitt och sammanhängande ramverk för övervakning av markhälsa. Dessutom avser förslaget att kontinuerligt förbättra markhälsan inom unionen med målet att uppnå god markhälsa i hela EU år 2050.

På dagordningen står även en första diskussion om det nyligen presenterade förslaget till förordning om ett ramverk för skogsövervakning.
