# Nu gör vi demokratistödet till partianknutna organisationer mer demokratiskt

Den nya strategin delar in stödet i tre delar. En del är ett grundbidrag som är lika stort för respektive partianknuten organisation (PAO), en del har en fördelning som speglar mandatförhållandena i riksdagen och den tredje delen består av redan avtalade insatser i enlighet med den tidigare PAO-strategin.

– För regeringen är demokratiutveckling en uttalad prioritet. I ljuset av en fortsatt oroande demokratisk tillbakagång i världen breddar vi formerna för genomförandet av demokratistödet. De partianknutna organisationerna har ett stort mervärde och kan bidra med svenska kunskaper och erfarenheter för att stärka systerpartier och demokratisk utveckling runtom i världen. Samtidigt reformerar vi hur stödet fördelas så att vi får ett system som bygger på likabehandling. Det är i grunden en demokratifråga och att respektera väljarnas vilja, säger bistånds- och utrikeshandelsminister Johan Forssell.

Insatserna inom ramen för strategin ska bidra till tre mål. Stödet ska för det första bidra till demokratiska, inkluderande och välfungerande politiska partier, demokratirörelser och förändringsaktörer. För det andra ska stödet främja demokratiförsvarare med en agenda som kan utvecklas till politiska partier, liksom samarbeten inom nätverk för politisk dialog. Slutligen ska stödet även bidra till att de som är underrepresenterade i politiska organisationer, såsom kvinnor och ungdomar, får en ökad representation, delaktighet och inflytande.

Verksamheterna ska även bidra till ett stärkt genomslag för svenska biståndspolitiska prioriteringar i enlighet med den nya strategiska inriktningen för det svenska biståndet, Bistånd för en ny era – Frihet, egenmakt och hållbar tillväxt.

Strategin omfattar 159 miljoner kronor 2024 och motsvarande belopp beräknas 2025–2027, vilket är en ökning jämfört med den tidigare strategin, som uppgick till 100 miljoner kronor per år.
