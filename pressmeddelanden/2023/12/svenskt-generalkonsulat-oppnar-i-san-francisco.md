# Svenskt generalkonsulat öppnar i San Francisco

Den svenska utlandsrepresentationen anpassas kontinuerligt i förhållande till förändringar i omvärlden, samt ändrade krav och behov, i syfte att skapa bästa möjliga förutsättningar för att främja svenska intressen i utlandet.

Kalifornien är med sina cirka 40 miljoner invånare världens femte största ekonomi. Delstaten har länge utgjort ett nav för teknologisk innovation, grön omställning, forskning och industriutveckling, IT\-industri, AI, med mera. Vidare är det ett etablerat center för kulturella och kreativa branscher som dataspel, mode, film, design och musik. De svenska intressena i delstaten är stora och växande. I dagsläget finns över 100 svenska företag representerade, vilka tillsammans skapar fler än 44 000 arbetstillfällen i Kalifornien.

I samband med öppnandet den 1 januari tog generalkonsulatet över det konsulära ansvaret för delstaterna Kalifornien och Hawaii från Sveriges ambassad i Washington. Passverksamheten väntas komma i gång i mars 2024\.

Generalkonsulatet kommer att invigas formellt i februari 2024\.
