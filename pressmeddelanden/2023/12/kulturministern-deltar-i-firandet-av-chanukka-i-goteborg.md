# Kulturministern deltar i firandet av Chanukka i Göteborg

Under dagen besöker kulturminister Parisa Liljestrand Göteborg för att hålla ett tal vid inledningen av ljusfesten Chanukka på Götaplatsen.

– Jag ser fram emot att delta vid firandet av denna ljusets fest. Vi lever i mörka och prövande tider och då behöver vi, mer än på mycket länge, kunna få samlas och fira det som är ljust och hoppfullt. Det är självklart att man som jude i Sverige ska kunna fira sina högtider och känna sig trygg med att vara öppen med sin identitet. Så har det inte varit för många svenska judar den senaste tiden. Ett besked jag mottagit med stor sorg i samtal med judiska företrädare men också med stor beslutsamhet: för oss i regeringen är arbetet mot antisemitism prioriterat och vi har snabbt bland annat skjutit till extra medel för judisk säkerhet, säger kulturminister Parisa Liljestrand.

## Om Chanukka

Chanukka är en åtta dagar lång ljusfest till minne av återinvigningen av Jerusalems tempel. Chanukka kallas ibland även för ljusfesten eller tempelinvigningsfesten och infaller under november eller december i den svenska kalendern. I år inleds firandet den 7 december.
