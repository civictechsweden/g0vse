# Investeringsstöd för överflyttning av gods till järnväg och sjöfart inväntar grönt ljus

– Det här är en insats för att öka effektiviteten i godstransportsystemet och minska transportsektorns klimatpåverkan. Det handlar om att stödja investeringar för att öka kapaciteten och effektivisera omlastningen vid de noder som är centrala för en effektiv överflyttning av gods mellan trafikslag, säger infrastruktur\- och bostadsminister Andreas Carlson.

Om EU\-kommissionen godkänner investeringsstödet avsätts 199 miljoner kronor till stödet för 2024\. Berättigade att söka investeringsstödet blir i så fall järnvägsföretag och företag som utför del av intermodal transport, till exempel hamnoperatörer, logistikföretag och speditörer.

– Investeringsstödet kommer att gynna både järnvägs\- och sjöfartssektorerna då det fokuserar på investeringar som kan utveckla omlastningen mellan trafikslagen och öka intermodaliteten. Nu hoppas vi på ett snabbt och positivt besked från EU\-kommissionen så att Trafikverket kan påbörja utlysningen av stödet, säger infrastruktur\- och bostadsminister Andreas Carlson.

EU\-kommissionens besked väntas i början av 2024\.
