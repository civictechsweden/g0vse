# 20 miljoner till stärkt beredskap för livsmedelsproduktion

– Det försämrade säkerhetspolitiska läget har aktualiserat behovet av att stärka livsmedelsproduktionen i Sverige, där primärproduktionen är en kritisk del av kedjan, säger landsbygdsminister Peter Kullgren.

I början av december redovisade Jordbruksverket sitt uppdrag att lämna förslag på åtgärder för att stärka beredskapen inom primärproduktionen av livsmedel i Sverige. Jordbruksverket får i regleringsbrevet för 2024 ett uppdrag för att utveckla förslagen som bland annat handlar om ändamålsenlig rådgivning och en finansieringsmodell för investeringsstöd samt ett kompetensutvecklingspaket där aktiviteter kombineras för att stärka primärproduktionens förmåga i det civila försvaret. För uppdraget är 20 miljoner kronor avsatta under 2024\.

Målgruppen är jordbruksföretag som vill satsa på robusthöjande åtgärder. Med hjälp av företagsnära rådgivning ska det bli tydligt vilka insatser som behövs i det specifika företaget.
