# Uppdrag att trygga ett effektivt och ändamålsenligt förbud mot varghybrider

– Frågan om varghybrider som har aktualiserats under hösten är minst sagt bekymmersam. Alla djur är inte lämpliga att ha som sällskapsdjur. Regeringen har därför fattat beslut om detta uppdrag och jag ser fram emot att ta del av förslag på lämpliga åtgärder för att trygga ett effektivt förbud mot varghybrider, säger landsbygdsminister Peter Kullgren.

Jordbruksverket ska analysera och redogöra för eventuella brister i utformningen av det förbud som finns mot hållande, förmedling och försäljning av varghybrider och svårigheter för berörda myndigheter att kontrollera efterlevnaden av förbudet samt lämna förslag på åtgärder. I uppdraget ingår även att samla in synpunkter från relevanta myndigheter samt ta hänsyn till relevanta EU\-rättsliga och internationella regleringar.

Att föra samman den vilda vargens beteendemässiga behov och instinkter med en hunds lägre nivå av skygghet och närhet till människor och tamdjur kan leda till riskfyllda situationer.

Det är även viktigt att lagar och bestämmelser som beslutas är ändamålsenliga, verkningsfulla och att det går att kontrollera efterlevnaden av dem. Detta för att inte riskera att urholka förtroendet för myndigheterna och för lagstiftningen.

Uppdraget ska redovisas senast 1 juli 2024\.
