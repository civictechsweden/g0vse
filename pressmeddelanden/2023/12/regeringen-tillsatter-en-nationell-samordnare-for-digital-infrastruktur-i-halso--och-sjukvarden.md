# Regeringen tillsätter en nationell samordnare för digital infrastruktur i hälso- och sjukvården

–  Att hälsodata blir tillgängligt i hela vårdkedjan, oavsett vårdgivare, spelar en stor roll för kvaliteten vården, patientens ställning och patientsäkerheten. Det kommer också att minska den administrativa bördan för vårdpersonalen vilket är mycket angeläget. Den nationella samordnaren för digital infrastruktur i hälso- och sjukvården som vi nu tillsätter kommer att ha stor betydelse för genomförandet av en nationell infrastruktur, säger socialminister Jakob Forssmed.

Ansvaret för hälso- och sjukvården är delat mellan staten, regionerna och kommunerna. Regeringen har påbörjat arbetet med att införa en nationell digital infrastruktur för hälso- och sjukvården med målet att hälsodata ska bli tillgängliga i hela vårdkedjan för all vård, såväl kommunal som regional, och för tandvård oavsett huvudman.

Regeringen tillsätter nu en nationell samordnare för digital infrastruktur i hälso- och sjukvården som ska bistå i det arbetet. Samordnare blir Tomas Werngren. Hans uppdrag är att bistå regeringen genom att informera om regeringens arbete med en nationell digital infrastruktur för hälso- och sjukvården och att genom en nära dialog med berörda aktörer förbereda för införandet av denna infrastruktur.

Uppdraget ska slutredovisas till Socialdepartementet senast den 1 januari 2026.
