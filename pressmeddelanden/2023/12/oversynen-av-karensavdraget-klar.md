# Översynen av karensavdraget klar

En av arbetsgruppens slutsatser av översynen är att karensavdraget innebär en mer rättvis och försäkringsmässig självrisk jämfört med tidigare karensdag. Bland annat bedömer man att karensavdraget kan motverka överutnyttjande. Samtidigt kan karensavdraget vara belastande för individer med återkommande sjukfrånvaro och små ekonomiska marginaler.

För att underlätta för dessa grupper föreslår arbetsgruppen att ett karenstak införs. Det innebär att karensavdrag inte ska göras om sådant avdrag har gjorts för en individ vid sex tillfällen under de senaste tolv månaderna. Införandet av ett karenstak skulle innebära en mer generös begränsningsregel, där karenstaket ersätter det nuvarande allmänna högriskskyddet som innebär motsvarande skydd för individer som haft fler än 10 karensavdrag under en tolvmånadersperiod.

– Arbetsgruppens förslag skulle minska inkomstbortfallet till följd av karensavdrag för personer med återkommande sjukfrånvaro. Det skulle ha särskilt stor betydelse för de individer som har lägst inkomster och för anställda inom många kvinnodominerade yrken såsom exempelvis vårdbiträden, undersköterskor, barnskötare och förskollärare. Grupper som har väldigt begränsade möjligheter att jobba hemifrån, säger äldre\- och socialförsäkringsminister Anna Tenje.

– Arbetsgruppen föreslår även ett utökat högriskskydd. Förslaget syftar till att ge fler individer med sjukdomar som medför risk för återkommande sjukfrånvaro möjlighet att undantas från karensavdrag. Arbetsgruppen lämnar också förslag på åtgärder som ska göra administrationen av högriskskydd enklare och mer effektiv genom att arbetstagare med högriskskydd ska ansöka om sjukpenning från början av sjukperioder. Arbetsgivare ska därmed inte vara skyldiga att betala ut sjuklön för arbetstagare med högriskskydd, säger äldre\- och socialförsäkringsminister Anna Tenje.

Arbetsgruppen bedömer att det idag finns ett stort mörkertal av individer som antingen inte känner till högriskskyddet eller helt enkelt inte ansöker om det, och att det därför också behövs mer information om skyddet.

Regeringen har inte tagit ställning till arbetsgruppens förslag. De kommer att beredas vidare i sedvanlig ordning.
