# Nytt lagförslag om delad data mellan myndigheter presenteras

Utredningen föreslår att det införs en ny lag om den offentliga förvaltningens förmåga att utbyta information s.k. interoperabilitet. Lagen ska ställa krav på att nationella interoperabilitetslösningar ska användas vid datadelning inom den offentliga förvaltningen. Digg, Myndigheten för digital förvaltning, föreslås få föreskriftsrätt inom området.

Föreskrifterna ska etablera trafikregler för hur digital information och data ska delas mellan bland annat myndigheter, regioner och kommuner. Vilken information som får delas regleras i andra regelverk som samtidigt utreds inom Justitie-, social- och finansdepartementet. Allmänt gäller att den information som får delas alltid måste delas med hög säkerhet och respekt för den personliga integriteten.

– Samhällets och teknikens utveckling ställer allt högre krav på att offentliga aktörer ska kunna utbyta information och dela data på ett snabbt, effektivt och rättssäkert sätt. Både för att skydda, stötta och förenkla processer och beslut. Jag ser fram emot att ta del av utredningens förslag. Nu ska förslagen analyseras som bereds vidare i Regeringskansliet innan regeringen tar ställning till förslagen, säger civilminister Erik Slottner.

Utredningen föreslår vidare att det ska vara ett politiskt mål att offentlig förvaltnings mest angelägna datadelning ska vara fullt interoperabel senast år 2030 och att Digg får utökade uppgifter inom området interoperabilitet. Digg ska bland annat ansvara för att ta fram nationella interoperabilitetslösningar, analysera nyttor och kostnader med dessa lösningar samt stödja den offentliga förvaltningen i arbetet med interoperabilitet.

Utredningsarbetet har haft sin utgångspunkt i det arbete som Digg utför när det gäller den digitala infrastrukturen Ena (Sveriges digitala infrastruktur). Utredningens förslag lämnas nu till regeringen för vidare beredning.
