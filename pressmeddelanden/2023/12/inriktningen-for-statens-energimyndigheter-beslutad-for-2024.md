# Inriktningen för statens energimyndigheter beslutad för 2024

– Regeringen fortsätter att lägga om den svenska energipolitiken för att kunna möta ett ökat elbehov och möjliggöra den gröna omställningen. En viktig ändring i årets regleringsbrev är att Svenska kraftnät ska synliggöra för elmarknadens aktörer var produktion av el, flexibilitetsresurser och elanvändning bör anslutas för att bidra till en effektivare utbyggnad av elsystemet, säger energi- och näringsminister Ebba Busch.

## Affärsverket svenska kraftnät

Svenska kraftnät har en central roll i det svenska elsystemet och besitter flera viktiga verktyg som kan bidra till en hög leveranssäkerhet och att minska risken för effektbrist på både kort och lång sikt. I regleringsbrevet för budgetåret 2024 utvecklar regeringen styrningen av Svenska kraftnät för att redan på kort sikt kunna möta ett ökat elbehov med utgångspunkt i elektrifieringen och energiomställningen i samhället samt med beaktande av regeringens nuvarande bedömning att Sverige behöver planera för att kunna möta ett elbehov om minst 300 TWh år 2045.

Med hänsyn till de omfattande överföringsbegränsningar som finns inom Sverige och som lett till stora elprisskillnader mellan norra och södra delen av landet bör målsättningen för det kommande året fokusera på att öka överföringskapacitet inom landet. I regleringsbrevet formuleras därför ett kortsiktigt mål som innebär att överföringskapaciteten mellan elområden i Sverige ska vara högre under vintermånaderna november till mars jämfört med medelvärdet för motsvarande period under de tre senaste åren.

Regeringen bedömer även att målsättningen och uppföljning av överföringskapacitet bör vara flerårig och möta samhällets elbehov 2045. Mot denna bakgrund får Svenska kraftnät i uppdrag att föreslå mål för ökning av överföringskapaciteten mellan de nationella elområdena SE3–SE4, SE2–SE3 och SE1-SE2.

Utöver överföringskapaciteten har antalet ansökningar till Svenska kraftnät som handlar om anslutning eller ökade abonnemang ökat kraftigt. Genom regleringsbrevet lägger därför regeringen ett ökat fokus på redovisning av tilldelad kapacitet och de åtgärder som myndigheten har genomfört. Syftet är att bidra till en mer ändamålsenlig anslutningsprocess.

Elsystemet behöver också planeras bättre så att elproduktion och nät byggs med rätt egenskaper, på rätt plats och i tid för att kunna möta efterfrågan på el för den gröna omställningen. Svenska kraftnät ska därför ha en aktiv roll för såväl den nationella som regionala energiplaneringen. Myndigheten ska även synliggöra för elmarknadens aktörer var produktion av el, flexibilitetsresurser och elanvändning bör anslutas för att bidra till en effektivare utbyggnad av elsystemet.

## Statens energimyndighet

Myndigheten kommer vara drivande i regeringens stora satsning om energiplanering. Syftet med satsningen är att främja lokal, regional och nationell energiplanering vilket inkluderar arbete med att utveckla underlag och planeringsförutsättningar för att underlätta investeringar i fossilfri elproduktion, till exempel. kärnkraft, elnät, vätgasprojekt och annan infrastruktur som är nödvändig för elektrifieringen i Sverige, samt den nationella planen för omprövning av vattenkraft.

En annan viktig del i energiomställningen är elektrifieringen av transportsektorn. I och med budgetpropositionen för 2024 får myndigheten medel för att vara nationell samordnare för laddinfrastruktur. I slutet av 2024 ska Statens energimyndighet redovisa vilka åtgärder myndigheten har vidtagit under året och vilka de avser vidta 2025 – 2026 för att bygga upp och utveckla den nationella samordningen.

Myndigheten kommer även i och med ett nytt uppdrag i regleringsbrevet fortsätta arbetet med utvecklingen av Sveriges delar av en hållbar och konkurrenskraftig europeisk batterivärdekedja.

## Elsäkerhetsverket

Information och vägledning till bostadsägare, konsumenter och yrkesverksamma blir allt viktigare verktyg för att möta utmaningar som elektrifieringen och energiomställningen kan medföra i fråga om elsäkerhet och elektromagnetisk kompatibilitet (EMC), exempelvis kopplat till solpaneler på byggnader. Därför har regeringen förstärkt Elsäkerhetsverkets förvaltningsanslag med 2 miljoner kronor från 2024.

Regeringen ger nu i uppdrag åt Elsäkerhetsverket att undersöka vilka problem kopplade till EMC som olika aktörer upplever. Myndigheten ska även göra en bedömning av de allvarligaste problemen som riskerar att uppstå. Därtill ska myndigheten föreslå åtgärder för att minska risken för störningar på totalförsvarets anläggningar och viktiga samhällsfunktioner, analysera behov av ytterligare forskning för att främja elektromagnetisk kompatibilitet och möjliggöra en snabb elektrifiering. Vid behov ska myndigheten föreslå eventuell omfördelning av roller och ansvar, bland annat inom tillsyn och marknadskontroll.

Syftet är att balansera intresset att möjliggöra en snabb energiomställning mot andra samhällsintressen, bland annat behovet av fungerande radiomiljö. Behovet av den enskildes integritet behöver viktas i förhållande till samhällets behov av att kunna utföra kontroller av anläggningar även i bostadsmiljöer.

Elsäkerhetsverket ska också redovisa vilka åtgärder myndigheten vidtagit i syfte att bidra till ökad kunskap för att underlätta för den gröna omställningen.

## Energimarknadsinspektionen

Energimarknadsinspektionens regleringsbrev speglar hur myndighetens arbete är en viktig del i den stora satsning på energiplanering som regeringen initierat. Myndigheten får bland annat i uppdrag att fram en metod för att använda nätutvecklingsplaner i energiplaneringssyfte, det vill säga att skapa transparens och dialog i relevanta planeringsprocesser. Myndigheten ska också genomföra pilotprojektet Norra Sverige där myndigheten skapar en plattform för dialog om elmarknadens regelverk med regionalt verksamma aktörer. Projektet ska även främja en dialog om hur flexibilitet kan integreras i relevanta projekt utifrån nyindustrialiseringen i Norrbotten och Västerbottens län för att anslutning till elnätet eller abonnemangsökning ska bli effektiv och underlätta investeringar som gynnar elektrifieringen och den gröna omställningen.

Därtill fortsätter det viktiga arbetet med att korta ledtiderna vid prövning av nätkoncession - ett myndighetsgemensamt uppdrag tillsammans med Lantmäteriet och berörda länsstyrelser. Myndigheterna uppmanas att gemensamt prioritera projekt som syftar till att förbättra överföringen i nord-sydlig riktning, mellan elområden, till tillväxtområden samt projekt till slutkund som bedöms medföra stor samhällsnytta och/eller klimatnytta. Detta arbete är centralt för att möta det ökade elbehov som elektrifieringen och energiomställningen i samhället innebär.
