# Regeringen tillsätter utredning om åtgärder för att minska läktarvåld vid idrottsarrangemang

– Arrangörerna har ett utomordentligt stort ansvar för situationen och att vidta de åtgärder som ryms inom befintlig lagstiftning, och här finns mer att göra. Samtidigt är regeringen angelägen om att bistå med det vi kan för att minska våldet. Med den här utredningen vill vi vässa verktygslådan ytterligare, säger justitieminister Gunnar Strömmer.

– Det är en självklarhet att aktiva och publik inte ska behöva känna oro för sin egen eller andras säkerhet. Vi måste få bort beteenden som inte hör hemma på vare sig en idrottsarena eller på någon annan plats i samhället. Samtidigt är det viktigt att vi värnar den positiva supporterkultur som den absoluta majoriteten av supporterrörelsen uppvisar, säger socialminister Jakob Forssmed som ansvarar för idrottsfrågor.

Utredningen ska ta ett brett grepp om läktarvåldsfrågan och överväga såväl lagstiftningsåtgärder som andra åtgärder. Utredaren ska bland annat:

* ta ställning till om reglerna om tillträdesförbud bör ändras för att kunna minska våldsamheter och andra ordningsstörningar på ett mer effektivt sätt,
* lämna förslag på åtgärder för att öka efterlevnaden av tillträdesförbuden så att personer med tillträdesförbud inte kommer in på arenorna,
* undersöka om straffen bör skärpas för den som innehar eller använder pyrotekniska varor, obehörigen beträder eller kastar in föremål på spelplanen, maskerar sig eller överträder ett tillträdesförbud,
* se över möjligheterna att dela kamerabevakningsmaterial mellan arenaägare och arrangörer av idrottsarrangemang, och
* lämna förslag på åtgärder som arrangörerna eller andra aktörer kan vidta för att stärka säkerheten och minska ordningsstörningar vid idrottsarrangemang, med fokus på fotbollsmatcher.

Utredaren ska även undersöka och beskriva hur frågor som omfattas av uppdraget regleras i länder som till exempel Danmark, England, Nederländerna, Italien och Portugal.

Uppdraget ska redovisas senast den 31 mars 2025.
