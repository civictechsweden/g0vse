# Vetenskapsrådet får i uppdrag att kartlägga forskning om insatser, åtgärder och metoder för att förebygga brottslighet kopplad till kriminella nätverk

Myndigheten ansvarar för ett tioårigt nationellt forskningsprogram om brottslighet som ska bidra till det brottsförebyggande, brottsbekämpande och trygghetsskapande arbetet och gäller forskning inom alla vetenskapliga discipliner och alla aspekter av brottslighet.

– I Sverige görs betydande ansträngningar inom kriminologisk forskning. För att stärka och garantera ett evidensbaserat tillvägagångssätt i bekämpningen av brottslighet är det avgörande att genomföra noggranna kartläggningar av de åtgärder som vidtas. Detta är nödvändigt för att effektivt kunna adressera och lösa de utmaningar som finns inom området, säger utbildningsminister Mats Persson.

Nu får Vetenskapsrådet i uppdrag att kartlägga nationell och internationell forskning om insatser, åtgärder och metoder för att förebygga brottslighet kopplad till kriminella nätverk, med fokus på praktiknära forskning. I uppdraget ingår att identifiera kunskapsluckor samt eventuella behov av insatser för att långsiktigt stärka forskningsfältet i Sverige.

Myndigheten ska även, med utgångspunkt i kartläggningen, lämna rekommendationer på hur forskningskommunikation, tillgången till forskningsresultat samt samverkan mellan forskning och praktik kan främjas.

Vetenskapsrådet ska inhämta synpunkter från berörda myndigheter och organisationer samt beakta pågående arbete hos dessa aktörer.

Uppdraget ska slutredovisas senast den 1 december 2024.
