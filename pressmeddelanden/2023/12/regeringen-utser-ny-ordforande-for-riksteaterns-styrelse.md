# Regeringen utser ny ordförande för Riksteaterns styrelse

– Riksteatern är en central aktör för att säkerställa tillgång till kvalitativ scenkonst i hela landet, säger kulturminister Parisa Liljestrand. Jag är därför glad att Benny Marcel, med sin gedigna kunskap och erfarenhet från kulturområdet, har tackat ja till det viktiga uppdraget som ordförande i den nationella styrelsen.

Benny Marcel har lång erfarenhet av ledande positioner inom konst- och kulturområdet, bland annat som ställföreträdande generaldirektör och avdelningschef för Statens kulturråd. Hans senaste uppdrag var som direktör för Nordisk Kulturfond.

## Om Riksteatern

Riksteatern är en ideell förening med statligt stöd. Runt om i landet finns 219 lokala riksteaterföreningar och Riksteatern har cirka 40 000 medlemmar som varje år lägger cirka 280 000 ideella timmar på att nå ut med teater, dans, musik, cirkus och annan scenkonst. Under ett år nås cirka en halv miljon människor runt om i landet av dess verksamhet. Regeringen tillsätter Riksteaterns ordförande och en ledamot samt dennes ersättare i styrelsen.
