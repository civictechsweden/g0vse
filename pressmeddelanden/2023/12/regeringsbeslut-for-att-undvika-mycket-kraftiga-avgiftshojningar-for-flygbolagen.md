# Regeringsbeslut för att undvika mycket kraftiga avgiftshöjningar för flygbolagen

– Beslutet är positivt för både flygbranschen och i förlängningen resenärerna eftersom avgiften läggs direkt på biljettkostnaden. Syftet med beslutet är att undvika de mycket kraftiga höjningar av avgiften som skulle kunna uppstå i närtid om utjämningen skulle ske på annat sätt. Regeringen har inlett ett strategiskt arbete för att stärka luftfartens konkurrenskraft och det här beslutet är i linje med detta arbete, säger infrastruktur- och bostadsminister Andreas Carlson.

Det gemensamma avgiftsutjämningssystemet för säkerhetskontroll av passagerare och deras bagage (GAS) innebär att samtliga svenska säkerhetsgodkända flygplatsers kostnader för säkerhetskontroll ackumuleras och fördelas per avresande passagerare. Transportstyrelsen fakturerar därefter kostnaden till flygbolaget baserad på antal transporterade passagerare.

Covid-pandemin och den därmed kraftigt minskade flygtrafiken har medfört att ett ackumulerat underskott på drygt en miljard kronor har upparbetats i GAS-systemet.

Transportstyrelsen beräknar och fastställer varje år avgiften för säkerhetskontroller som flygbolagen och indirekt passagerarna ska betala.

Regeringens beslut innebär att Transportstyrelsen ska eftersträva en så jämn nivå som möjligt när myndigheten under de närmaste tio åren i möjligaste mån utjämnar det underskott som uppstått i avgiftssystemet.
