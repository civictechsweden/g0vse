# Regeringen ger PTS i uppdrag att motverka manipulering för att begränsa bedrägerier

PTS har under hösten tagit fram en vägledning för att begränsa manipulering av telefonnummer vid samtal, så kallad spoofing. Det innebär att en bedragare använder sig av förfalskad eller lånad identitet för att kunna lura av någon värdefull information; till exempel kortuppgifter, inloggning på bank eller signering med e\-legitimation.

PTS arbetar med att ta fram regler till operatörerna för att förhindra detta. PTS behöver också utreda om de har de rättsliga förutsättningarna för att vidta nödvändiga åtgärder mot bedrägerier genom till exempel SMS.

– Att motverka brottslighet är en av regeringens mest prioriterade frågor. Det finns flera tunga skäl att kartlägga användningen av elektroniska kommunikationsmedel vid bedrägerier. Det är viktigt att tilltron till telefonitjänster bibehålls. Brottsvinsterna för olika former av bedrägerier var 619 miljoner kronor under 2022, säger civilminister Erik Slottner.

Regeringen har under hösten 2023 påbörjat ett arbete mot brottslighet i de finansiella systemen. Arbetet syftar till att motverka bedrägerier samt till att försvåra penningtvätt, finansiering av terrorism och annan ekonomisk brottslighet. Bedrägerier är en allt viktigare finansieringskälla för den organiserade brottsligheten. Att motverka bedrägerier, bland annat genom användning av elektroniska kommunikationstjänster, är därför en central åtgärd.

PTS ska senast den 31 maj 2024 delredovisa uppdraget till Regeringskansliet (Finansdepartementet). Myndigheten ska senast den 31 december 2024 slutredovisa uppdraget till Regeringskansliet.
