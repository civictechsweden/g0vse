# Tobias Billström deltar i EU:s utrikesministermöte

Först på dagordningen står Rysslands aggression mot Ukraina.

– Det har nu gått tio år sedan ukrainarna samlades på Maidantorget till stöd för ett fritt och demokratiskt Ukraina, och till stöd för ett EU-närmande. Det är av vikt att EU bejakar detta genom att stödja Ukrainas EU-anslutning. EU behöver också säkerställa ett långsiktigt politiskt, militärt och ekonomiskt stöd till Ukraina samt begränsa den ryska krigsförmågan. EU måste dessutom öka trycket på Ryssland och Belarus, inklusive genom att anta det tolfte sanktionspaketet, säger utrikesminister Tobias Billström.

Mötets andra dagordningspunkt är situationen i Israel och Gaza:

– Jag är mycket oroad över läget. Den humanitära situationen i Gaza är mycket allvarlig, och EU behöver fortsatt verka för ökat humanitärt tillträde. Israel har rätt att försvara sig mot Hamas, men alla sidor måste respektera den internationella humanitära rätten. Det är också viktigt att åtgärder vidtas för att motverka bosättarvåldet på Västbanken. EU behöver intensifiera sina diplomatiska ansträngningar och fortsatt verka för en förhandlad tvåstatslösning, säger utrikesminister Tobias Billström.

På mötet kommer utrikesministrarna även diskutera Sahel.

– Diskussionen om Sahel ger möjlighet att bekräfta EU:s engagemang utifrån den försämrade säkerhetssituationen. Utvecklingen i regionen har en direkt påverkan på EU och Sverige. För att öka stabiliteten behöver vi samarbeta med regionala aktörer som Afrikanska unionen och Västafrikanska staters ekonomiska gemenskap (ECOWAS), säger utrikesminister Tobias Billström.
