# Färjetrafik till och från Gotland får ekonomiskt stöd

– Priserna för färjetrafiken till och från Gotland har ökat. Det ekonomiska stödet ger bättre förutsättningar att undvika ytterligare prishöjningar för färjeresenärer till och från Gotland, säger infrastruktur\- och bostadsminister Andreas Carlson.

Syftet med stödet är att mildra de effekter på frakt\- och biljettpriser som är en konsekvens av de extraordinära prisökningarna på naturgas i förhållande till andra drivmedel till följd av Rysslands aggression mot Ukraina.

Regeringen aviserade det planerade stödet i samband med förslaget till höständringbudget för 2023 och EU\-kommissionen har inte haft några invändningar mot att ge ett stöd till färjetrafiken till och från Gotland.

Enligt kommissionens beslut får stödbeloppet per enskild mottagare inte överstiga totalt 2 000 000 euro, inräknat andra stöd som har beviljats enligt samma bestämmelser, såsom det tidigare elstödet.

Trafikverket ska ansvara för prövning, utbetalning och uppföljning av stödet.
