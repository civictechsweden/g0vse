# Regeringen remitterar förslag om sänkt ålder för taxiförarlegitimation

Taxibranschen har behov av nyrekrytering av förare och därför behöver basen för rekrytering breddas. Den föreslagna ändringen av åldersgräns innebär att 20-åringar som har haft B-körkort i minst två år får ansöka om taxiförarlegitimation tidigare än idag.

– Med detta förslag förenklas och förbättras möjligheterna att få in fler yrkesförare i taxiverksamheterna, något som är både efterfrågat och efterlängtat av branschen. Det underlättar också för unga som vill hitta arbete, säger infrastruktur- och bostadsminister Andreas Carlson.

I promemorian finns också förslag om ny gräns för när taxiförare ska lämna en prisuppgift för färden. Förslaget innebär att beloppsgränsen anpassas till senare års inflation. Med nuvarande regler måste prisuppgift lämnas i förväg om det så kallade jämförpriset överstiger 500 kronor. Det nya förslaget innebär att beloppet ska knytas till 1,2 % av prisbasbelopp, vilket för 2023 skulle innebära en gräns på 680 kr. Regeln infördes 2015 för att minska problemen med överpriser på taxiresor. De nya lag- och förordningsändringarna föreslås träda i kraft den 1 januari 2025.

Remisstiden pågår till den 1 mars 2024.
