# Tillsyn av medicintekniska produkter för diagnostik och behandling av cancer

– Regeringen arbetar intensivt för att cancer\- och barncancervården, inklusive rehabiliteringvården, ska utvecklas och förstärkas. Strålbehandling är en av de primära behandlingsmetoderna av cancer och en viktig del av cancervården. Därför måste vi säkerställa att vi har tillgång till säker medicinteknisk utrustning för detta, säger sjukvårdsminister Acko Ankarberg Johnsson.

Svensk cancervård är högt rankad i internationell jämförelse och dödligheten i cancer är i Sverige en av de lägsta i EU men svensk strålbehandling har tappat mark i sitt arbete med strålbehandling jämfört med de nordiska grannländerna. Det visar rapporten Nordisk strålbehandling – en benchmarkingstudie, som tagits fram av Regionala cancercentrumen i samverkan (RCC i samverkan) 2022\. Orsaken är bland annat att tillgången till utrustning är avsevärt lägre i Sverige än i andra nordiska länder vilket bidrar till onödiga väntetider på strålbehandling. Det kan i sin tur på ett allvarligt sätt påverka patienters behandling av cancer.

Regeringen har givit Läkemedelsverket ett uppdrag rörande medicintekniska produkter som används vid diagnostisering och behandling av cancer. Uppdraget innebär bland annat att genomföra riktad tillsyn avseende medicintekniska produkter som används för diagnostik och behandling av cancer, där tillsynen bör utgå från produkter med högre riskklassificering. Inom ramen för uppdraget ska läkemedelsverket dessutom analysera om det finns några hinder för att sådan utrustning i tillräcklig utsträckning finns att tillgå i vården.
