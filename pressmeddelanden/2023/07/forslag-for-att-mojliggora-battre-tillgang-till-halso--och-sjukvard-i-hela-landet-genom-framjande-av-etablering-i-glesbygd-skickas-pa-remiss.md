# Förslag för att möjliggöra bättre tillgång till hälso- och sjukvård i hela landet genom främjande av etablering i glesbygd skickas på remiss

– Det är viktigt att vi nu får in många perspektiv på förslaget som ska främja etablering av hälso- och sjukvårdsaktörer i glesbygd, så att vi säkerställer att vi tar vara på vårdkompetens och skapar bättre förutsättningar för tillgänglig och god vård i hela landet, säger sjukvårdsminister Acko Ankarberg Johansson.

Uppdraget innebar att utreda och ge förslag på hur småskalig hälso- och sjukvårdsverksamhet kan anslutas till offentligt finansierad öppen vård i syfte att skapa långsiktighet och bättre förutsättningar för regionerna att säkerställa tillgång till en jämlik vård i hela landet. Förslaget skulle också stimulera mindre hälso- och sjukvårdsaktörers etablering i glesbygd samt skapa förutsättningar för att kunna upphäva lagen (1993:1651) om läkarvårdsersättning, förkortad LOL, och lagen (1993:1652) om ersättning för fysioterapi, förkortad LOF. Utredaren svarar ensam för innehållet i promemorian.

Remisstiden pågår till den 10 november 2023. Även organisationer och enskilda som inte pekats ut som remissinstanser har möjlighet att inkomma med svar.
