# Individbaserad riskbedömning vid blodgivning

\- Den nya individbaserade riskbedömningen kommer att kunna öka antalet blodgivare, något som behövs både för sjukvården och ur ett beredskapsperspektiv. Det är mycket viktigt att blodgivning kan ske säkert, men den medicinska bedömningen ska precis som i övriga delar av sjukvården inte göras på gruppnivå eller utifrån sexuell läggning, utan utifrån varje individ, säger sjukvårdsminister Acko Ankarberg Johansson.

Det ska vara säkert att ge och få blod samt enkelt för blodcentralerna att arbeta patientsäkert och säkerställa att blod är fritt från smitta. En del potentiella blodgivare berörs i nuläget av generella begränsningar som gör att de inte får ge blod. En sådan begränsning gäller män som har sex med män. De får lämna blod först efter en karenstid på 6 månader med avhållsamhet från sex, oavsett om de lever i ett långvarigt monogamt förhållande eller ej.

Exakt hur den individuella riskbedömningen ska se ut blir det upp till Socialstyrelsen att föreslå i nära dialog med Folkhälsomyndigheten samt i samverkan med Inspektionen för vård och omsorg och Läkemedelsverket. Det finns ingen färdig modell för individbaserad riskbedömning som går att införa direkt i Sverige. Regeringen tar nu därför ett viktigt steg för att införa riskbaserad bedömning så att fler personer, oavsett sexuell läggning, ska kunna ge blod framöver.

Uppdraget ska redovisas senast den 29 september 2024\.
