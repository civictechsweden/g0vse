# Den havsbaserade vindkraftsparken Stora Middelgrund får inte tillstånd på grund av dess negativa effekter för miljö och riksintressen

– Regeringen arbetar hårt för att öka produktionen av fossilfri el och har nyligen gett tillstånd till två vindkraftsparker till havs utanför västkusten. Efter svåra intresseavvägningar har regeringen i dag kommit fram till att en etablering vid Stora Middelgrund skulle riskera att skada känsliga naturvärden på ett oacceptabelt sätt. Även risken för negativ påverkan på riksintressen för sjöfart har vägt tungt i regeringens bedömning, säger klimat\- och miljöminister Romina Pourmokhtari.

Vindkraftsparken vid Stora Middelgrund planerades att byggas på utsjöbanken Stora Middelgrund i södra Kattegatt i den svenska ekonomiska zonen, utanför territorialgränsen. Den färdiga vindkraftsparken beräknades kunna producera mellan 2,5 och 3 terawattimmar årligen, vilket motsvarar 1,5 procent av Sveriges totala elförbrukning.

Ärendet om en vindkraftspark vid Stora Middelgrund har beretts av Länsstyrelsen i Hallands län som tillsammans med flera expertmyndigheter och intresseorganisationer har motsatt sig att tillstånd ges. Länsstyrelsen har också nekat ett så kallat Natura 2000\-tillstånd för uppförande och drift av vindkraftsparken.
