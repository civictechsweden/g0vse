# Polarforskningens betydelse för kunskapen om klimatförändringar ska belysas mer

Polarforskningen ger unika insikter i jordens klimatsystem och den snabba klimatförändringen visar på vikten av en faktabaserad hantering. Arktis och Antarktis är mer känsliga för klimatförändringar än andra områden och de ger tidiga varningar om globala förändringar. Data från dessa områden bidrar till vår förståelse för global uppvärmning, havsnivåhöjningar och ekosystemens hälsa, vilket hjälper oss att förutsäga, hantera och mildra klimatförändringarnas effekter. Svenska polarforskare är världsledande i sina fält och bidrar med både naturvetenskapliga och samhällsvetenskapliga klimatdata.

– Sverige har en ledande internationell roll inom polarforskningsområdet. Polarforskning är viktigt för klimatforskningen och har stor betydelse för att ge oss kunskap om den globala klimatutvecklingen. Regeringen vill därför att Polarforskningssekretariatet ska intensifiera sina informationsinsatser och göra data från polarforskning tillgänglig och återanvändbar för fler forskare och andra aktörer, säger utbildningsminister Mats Persson.

Uppdraget ska delredovisas senast den 1 mars 2024 och slutredovisas senast den 1 oktober 2024.
