# Regeringen föreslår att elevens val tas bort för att frigöra undervisningstid

– Skolan måste tillbaka till grunderna och fokusera mer på faktakunskaper och grundläggande färdigheter. Regeringen går därför vidare med förslaget att avskaffa elevens val. Kvaliteten i elevens val har varierat mellan skolor och undervisningstiden behöver i stället läggas på ämnen som behöver mer tid, säger skolminister Lotta Edholm.

I en lagrådsremiss föreslår regeringen att elevens val tas bort i grundskolan, specialskolan och sameskolan. Syftet är att frigöra undervisningstid till skolämnen som behöver mer tid. Skolverket har bland annat konstaterat att undervisningstiden i de samhällsorienterande och naturorienterande ämnena inte räcker till för att ta upp alla områden som beskrivs i det centrala innehållet i kursplanerna. Regeringen kommer att återkomma med förslag om hur tiden ska omfördelas.

Ändringarna föreslås träda i kraft den 1 juli 2024 och tillämpas första gången på utbildning som påbörjas höstterminen 2024\.
