# Regeringen ger Naturvårdsverket i uppdrag att ta fram kartstöd efter EU-förbudet mot blyammunition i våtmark

De nya EU\-reglerna som infördes i februari i år om blyhagelförbud i våtmarker har gjort det svårt för jägare och sportskyttar att veta vilka områden i Sverige som omfattas av det nya förbudet. Nu vill regeringen göra det enklare att veta vad som gäller.

– Många jägare och sportskyttar känner oro över konsekvenserna av de nya EU\-reglerna, vilket hela den här regeringen har full förståelse för. Det ska vara lätt att göra rätt. Så för att underlätta för jägare och sportskyttar har regeringen idag tagit beslut om att ge Naturvårdsverket i uppdrag att ta fram ett kartstöd som visar var det finns våtmark i Sverige, så det blir tydligt vilken ammunition som kan användas på vilka marker, säger klimat\- och miljöminister Romina Pourmokhtari.

Redan i samband med att förbudet trädde i kraft i februari i år fick Naturvårdsverket i uppdrag att föreslå lämpliga åtgärder för att underlätta för jägare och sportskyttar. Efter dialog med Naturvårdsverket går regeringen nu vidare och fattar beslut som i närtid ger stöd till den som jagar i Sverige.

Den nya kartstödstjänsten ska vara på plats den 25 augusti.

Naturvårdsverket kommer att redovisa fler förslag på hur det kan bli enklare för jägare att använda blyfri ammunition senare i höst.
