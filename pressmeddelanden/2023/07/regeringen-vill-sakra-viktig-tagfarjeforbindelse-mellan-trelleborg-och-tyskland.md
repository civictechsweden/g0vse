# Regeringen vill säkra viktig tågfärjeförbindelse mellan Trelleborg och Tyskland

– Tågtrafiken på sträckan har minskat kraftigt under flera årtionden och det är en oroande utveckling. Tågfärjeförbindelsen är viktig, inte minst för att kunna upprätthålla en fungerande trafik om tågtrafiken över Öresundsbron eller genom Danmark skulle drabbas av störningar eller helt upphöra under en längre tid, säger infrastruktur- och bostadsminister Andreas Carlson.

Sedan våren 2020 är det i Sverige endast från Trelleborg det finns tågfärjeförbindelse till kontinenten. Sträckan är viktig för både persontrafik och godstrafik men även för att kunna upprätthålla den svenska försörjningsberedskapen under kriser och vid höjd beredskap.

Det finns flera skäl till nedgången i trafik på sträckan, men den främsta orsaken är de bristande ekonomiska förutsättningarna att bedriva konventionell tågtrafik.

För att tågfärjetrafiken ska kunna fortgå är regeringens bedömning att Trafikverket behöver se över vilka åtgärder som kan genomföras för att säkerställa upprätthållandet av tågfärjeförbindelsen. I uppdraget ingår att föreslå åtgärder både för färjeoperatören och hamnen i Trelleborg.

Trafikverket ska även analysera vilka övriga långsiktiga alternativ, med eller utan tågfärjor, som kan skapas för godstransporter på järnväg.

Uppdraget ska redovisas senast den 23 februari 2024.
