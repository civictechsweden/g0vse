# Statsminister Ulf Kristersson träffade president Joe Biden i Vita huset

– Det här var ett mycket bra möte för Sverige. President Biden uttryckte sitt mycket starka stöd för den svenska Natoanslutningen och påpekade att Sverige kommer bidra till hela alliansens säkerhet. Det vill säga vi söker Natomedlemskapet för gemensamt försvar efter 200 år av allianslöshet men vi söker också Natomedlemskapet för att Sverige vill vara med och bidra, och vi har kapaciteter med oss in. Inget annat land vet detta bättre än USA, säger statsminister Ulf Kristersson.

Nato var en huvudpunkt vid onsdagens möte i Vita huset, inför Natotoppmötet i Vilnius nästa vecka. Under mötet diskuterade statsminister Ulf Kristersson och president Joe Biden även Sveriges och USA:s starka stöd till Ukraina. Samtalet berörde även USA och Sverige som nära partners, ledande demokratier och två av världens mest innovativa länder med samarbeten i frågor som bland annat rör klimat och gröna jobb.
