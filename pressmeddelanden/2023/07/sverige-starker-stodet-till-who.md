# Sverige stärker stödet till WHO

– Vi står inför omfattande humanitära och hälsorelaterade kriser vilket gör WHO:s arbete mycket relevant. Genom att stärka stödet till WHO bidrar vi till att skydda och främja hälsa i hela världen, särskilt i resursfattiga länder och i länder som befinner sig i krig och konflikt, säger bistånds\- och utrikeshandelsminister Johan Forssell.

Beslutet innebär att Sveriges frivilliga stöd till WHO kommer att uppgå till 180 miljoner kronor under 2023, utöver den årliga medlemsavgiften. Regeringen har tidigare i år fattat beslut som möjliggör för WHO att flytta sitt kontor för arbetet mot icke\-smittsamma sjukdomar från Moskva till Köpenhamn. Sverige har också varit pådrivande för att säkerställa en mer hållbar finansiering av WHO genom att uppmana andra länder att öka sina bidrag till organisationens budget.

– I dag saknar halva jordens befolkning tillgång till rent dricksvatten och sanitet. Klimatförändringar och konflikter ökar risken för spridning av sjukdomar och infektioner och är ett allvarligt hot mot människors hälsa. Att förebygga infektioner och sjukdomar är även viktigt för att förebygga antibiotikaresistens. WHO har en central roll att spela när det gäller en god hälsa för alla genom till exempel det globala arbetet för en hållbar tillgång till och förvaltning av vatten och sanitet, säger socialminister Jakob Forssmed.

WHO har spelat en central roll i arbetet mot covid\-19\-pandemin. Nu arbetar organisationen bland annat med att stärka det globala skyddet mot framtida hälsohot, ett viktigt arbete för att rusta värdens länder inför kommande pandemier.

WHO:s arbete gör stor skillnad för miljarder människor runt om i världen, särskilt människor som lever i fattigdom och utsatta situationer. Med Sveriges stöd kan organisationen än mer effektivt förebygga och hantera hälsohot framöver.
