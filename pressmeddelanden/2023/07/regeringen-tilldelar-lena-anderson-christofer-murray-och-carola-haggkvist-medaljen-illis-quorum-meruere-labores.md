# Regeringen tilldelar Lena Anderson, Christofer Murray och Carola Häggkvist medaljen Illis quorum meruere labores

– Regeringens belöningsmedalj Illis quorum är en av Sveriges främsta belöningsmedaljer. Det är därför en ära för mig i min roll som kulturminister att få dela ut medaljerna till dessa tre framstående kulturutövare som är en del i Sveriges fantastiska kulturutbud. Jag tror att många med mig har egna minnen och erfarenheter av Christofer, Carola och Lenas gärningar och verk. De har bidragit med ett tryggt sällskap över radion i nyårsnatten, låtar att sjunga högt till genom livet och böcker om bland andra Maja och Linnea som välkomnat många in i litteraturens värld, säger kulturminister Parisa Liljestrand.

Illis quorum meruere labores betyder ”Åt dem vars gärningar gör dem förtjänta av det”. Medaljen instiftades av Gustaf III 1785\.

**Lena Anderson** (f. 1939\) är en svensk barnboksförfattare och illustratör, känd för sina böcker om Maja, bland andra Majas alfabet. Hon debuterade 1978 och är idag en av Sveriges mest älskade och välkända barnboksskapare. Genom sitt författarskap och sina uppskattade illustrationer, har hon uppmuntrat barns och ungas läsande, något som är en högt prioriterad fråga för kulturministern. Hon har bland annat tilldelats Elsa Beskow\-plaketten 1984 samt Linnépriset år 2005\. Regeringen tilldelar Lena Anderson belöningsmedaljen i guld av åttonde storleken med inskriften Illis quorum meruere labores för framstående insatser som författare och illustratör.

**Christofer Murray** (f. 1946\) är en svensk radioproducent som i 40 år verkade som nyårsvärd i Sveriges Radio P1\. Han inledde sin yrkesverksamma bana som lärare men sadlade i slutet av 1970\-talet om och blev radiovärd. Allteftersom kom han att ersätta Sven Jerring som värd för SR:s nyårssändning och han har sedan dess blivit en omistlig del av det svenska nyårsfirandet.  Regeringen tilldelar Christofer Murray belöningsmedaljen i guld av åttonde storleken med inskriften Illis quorum meruere labores för framstående insatser som radioproducent och nyårsvärd.

**Carola Häggkvist** (f. 1966\) är en svensk sångerska som i år firar 40 år som artist. Hon fick sitt genombrott 1983 blott 16 år gammal i Melodifestivalen, som hon vann, med låten ”Främling”. Sedan dess har hon spelat in 26 studioalbum, deltagit i Melodifestivalen ett flertal gånger och exempelvis sjungit på kronprinsessbröllopet 2010\. Flera låtar har fått spridning utanför Sveriges gränser och därmed satt svensk musikindustri på den internationella kartan. Regeringen tilldelar Carola Häggkvist belöningsmedaljen i guld av åttonde storleken med inskriften Illis quorum meruere labores för mångåriga och framgångsrika insatser som artist.
