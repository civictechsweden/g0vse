# Nya uppdrag ska bidra till en mer effektiv och ändamålsenlig näringspolitik

– De medel som staten förfogar över ska användas på ett ändamålsenligt sätt. De två uppdrag som regeringen har beslutat om kommer att vara viktiga delar i arbetet med att säkerställa att myndigheterna utför sitt uppdrag så effektivt som möjligt, säger energi och näringsminister Ebba Busch.

Uppdraget till Myndigheten för tillväxtpolitiska utvärderingar och analyser (Tillväxtanalys) innebär att myndigheten ska genomföra en inventering av näringspolitiska insatser riktade till företag. I detta ingår även att kartlägga vilka aktörer som ansvarar för insatserna. Syftet är att förbättra möjligheterna till systematisk uppföljning och utvärdering av tilldelningen och effekterna av statliga stöd och bidrag till företag.

Ekonomistyrningsverket får i uppdrag att analysera ändamålsenligheten i styrningen och uppföljningen av Tillväxtverkets anslag. Med analysen som grund ska Ekonomistyrningsverket därefter lämna förslag på styrning och uppföljning av Tillväxtverkets anslag som är förenliga med myndighetens instruktion och regeringens övriga styrdokument.
