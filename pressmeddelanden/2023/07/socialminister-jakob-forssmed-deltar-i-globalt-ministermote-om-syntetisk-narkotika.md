# Socialminister Jakob Forssmed deltar i globalt ministermöte om syntetisk narkotika

– Genom globala samarbeten och erfarenhetsutbyte kommer vi att ha större möjlighet att möta det hot som syntetisk narkotika utgör mot människor och deras hälsa. Vi har lyft narkotikafrågan under det svenska ordförandeskapet i EU och beslut har fattats att utöka mandatet för EU:s narkotikamyndighet. Det är mycket positivt att våra samarbeten nu vidgas så att vi kan agera ännu mer kraftfullt mot de nya och växande utmaningarna som finns på narkotikaområdet, säger socialminister Jakob Forssmed.

USA har under våren tagit initiativ till att bilda en global koalition för att möta de hot mot hälsa och säkerhet som syntetisk narkotika innebär. Initiativet kan bland annat ses mot bakgrund av ökad tillgänglighet och ökat antal skador, överdoser och dödsfall som orsakas av syntetisk narkotika.

När nu ministrar från hela världen möts med USA:s utrikesminister Anthony Blinken som värd är syftet att lansera koalitionen genom att anta en gemensam ministerdeklaration samt att accelerera och stärka internationellt agerande för att möta hoten från syntetisk narkotika.
