# Regeringskansliet följer upp kostnader för hyresgästanpassningar i Rosenbad

Det är Statens fastighetsverk (SFV) som äger kvarteret Rosenbad och ansvarar för renoveringen. I samband med renoveringen anpassas lokalerna utifrån Regeringskansliets verksamhetsbehov, så kallade hyresgästanpassningar.

För att säkerställa att kostnaderna för hyresgästanpassningarna är rimliga och bygger på branschpraxis har Regeringskansliets förvaltningschef beslutat om att en extern granskning ska tillsättas.

Granskningen ska även följa upp hur SFV:s prognos för de slutliga kostnaderna avseende hyresgästanpassningarna förhåller sig till den initiala bedömningen av dessa kostnader.

– Det här är och har varit ett stort och komplicerat projekt. Att vi har rutiner för granskning av den här typen av åtgärder är viktigt för att säkerställa att kostnaderna är rimliga. Det är centralt att sträva efter effektivitet i den offentliga förvaltningen för att på bästa sätt värna skattebetalarnas pengar, säger finansmarknadsminister Niklas Wykman.

En liknande extern granskning genomfördes i samband med renoveringen av kvarteret Björnen.
