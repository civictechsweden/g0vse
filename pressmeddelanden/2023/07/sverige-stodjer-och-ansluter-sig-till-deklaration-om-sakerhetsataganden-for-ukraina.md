# Sverige stödjer och ansluter sig till deklaration om säkerhetsåtaganden för Ukraina

– Deklarationen om säkerhetsåtaganden för Ukraina är ett viktigt steg. Den hjälper Ukraina att planera långsiktigt och visar att tiden inte är på Rysslands sida. Nu utarbetar vi detaljerna för hur vi bäst ska bidra bilateralt, nordiskt och genom EU, säger statsminister Ulf Kristersson.

Länder som ansluter sig till deklarationen gör ett gemensamt åtagande om långsiktigt stöd till Ukraina så att Ukraina ska kunna försvara sig självt. Varje land förhandlar sedan bilaterala överenskommelser om säkerhetsåtaganden med Ukraina. Deklarationen omfattar både militärt och civilt stöd, däribland militär materiel, utveckling av försvarsindustrin, utbildning av soldater, ekonomisk stabilitet och tekniskt stöd till Ukrainas reformprogram.

I ett tilläggsuttalande välkomnar de nordiska stats\- och regeringscheferna deklarationen. De åtar sig också att fortsätta stödja Ukraina så länge som det krävs, och att tillsammans med andra partners bidra till att tillgodose Ukrainas behov.

Ukraina åtar sig att fortsätta arbetet med reformer inom bland annat korruptionsbekämpning, rättssäkerhet, ökad transparens, ekonomi och respekt för mänskliga rättigheter.

Även EU väntas ingå en överenskommelse med Ukraina i enlighet med deklarationen.
