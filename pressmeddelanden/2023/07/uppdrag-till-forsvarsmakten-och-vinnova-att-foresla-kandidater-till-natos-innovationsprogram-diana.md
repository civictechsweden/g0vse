# Uppdrag till Försvarsmakten och Vinnova att föreslå kandidater till Natos innovationsprogram DIANA

Syftet med DIANA är att finna och snabbt utveckla ny och omvälvande teknik som kan bidra till att lösa problem och utmaningar på försvarsområdet. Här sammanförs startup-bolag, forskare och etablerade teknikbolag inom områden som till exempel artificiell intelligens, nya material, kvantdatorteknik och bioteknik.

– Eftersom Sverige är ett av världens främsta innovationsländer kommer vi framöver kunna bidra till Nato:s utveckling inom nya teknikområden och vi kommer också kunna dra fördel av både den breda och djupa kompetens som andra länder besitter, säger försvarsminister Pål Jonson.

Uppdraget ska återrapporteras till Försvarsdepartementet senast 31 okt 2023.
