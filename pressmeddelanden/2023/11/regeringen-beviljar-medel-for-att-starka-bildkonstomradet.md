# Regeringen beviljar medel för att stärka bildkonstområdet

Bildkonstområdet i Sverige präglas av en stark konstnärlig utveckling och hög internationaliseringsgrad. Samtidigt är infrastrukturen inom området svag och bildkonstens arrangörer, såsom konsthallar, gallerier och fria konstarrangörer, arbetar i dag med små resurser och otydliga strukturer för att publik i hela landet ska kunna ta del av bildkonst.

Regeringen anser därför att det är angeläget att stärka bildkonstens arrangörer och har i dag beslutat att bevilja organisationen Bildkonst Sverige 350 000 kronor för att ta fram ett kunskapsunderlag om bild\- och formområdets utveckling och utveckla olika stödjande insatser.

## Bildkonst Sverige

Bildkonst Sverige är en ideell branschorganisation för arrangörer inom bildkonstområdet. Den omfattar allt från större konstinstitutioner, kommersiella gallerier, till konsthallar, fria konstaktörer och självorganiserade verksamheter i hela landet.
