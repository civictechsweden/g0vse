# Samtal om energiförsörjningen  inför vintern

Sveriges energisystem har klarat de senaste årens påfrestningar men energiförsörjningen har visat sig sårbar, bland annat för uteblivna gasleveranser till Europa och prispåverkan från kontinenten. Elpriset har de senaste åren nått rekordnivåer och nu har bland annat ökade bränslepriser gjort att även värmepriserna ökar påtagligt.

Mot denna bakgrund bjuder energi- och näringsminister Ebba Busch in berörda aktörer till samtal. Samtalet syftar till att skapa en gemensam lägesbild och föra en dialog om el- och värmeförsörjningen inför den stundande vintern men också om möjligheter och utmaningar framåt.

– Även om situationen idag ser något bättre ut än vad den gjorde i fjol måste vi förbereda oss på en vinter där det fortfarande är krig i Europa och där energisystemet kan bli hårt belastat. Dialogen med energibranschen och berörda myndigheter är central i arbetet med att garantera tillförlitlig produktion och leveranssäkerhet, säger energi- och näringsminister Ebba Busch.
