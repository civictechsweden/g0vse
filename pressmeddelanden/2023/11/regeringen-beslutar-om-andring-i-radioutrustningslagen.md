# Regeringen beslutar om ändring i radioutrustningslagen

USB-C ska enligt nya EU-krav utgöra ny laddningsstandard för exempelvis mobiltelefoner, hörlurar, och bärbara datorer. Det innebär att det endast kommer krävas en typ laddare för sådan utrustning. Kraven innefattar även att konsumenter och andra slutanvändare ska ges en möjlighet att köpa sådan utrustning utan en laddare.

– Att riksdagen nu ställt sig bakom förslaget innebär att vi kommer kunna förenkla i vardagen för många konsumenter, inte bara i Sverige utan i hela EU. Det är också en viktig åtgärd för miljön eftersom vi nu i större utsträckning kommer kunna minska det elektroniska avfallet, säger civilminister Erik Slottner.

För att aktörerna på marknaden ska få tid att anpassa sig till de nya EU-kraven ska dessa börja tillämpas den 28 december 2024 för vissa kategorier eller klasser av radioutrustning. Från och med den 28 april 2026 ska regleringen även omfatta bärbara datorer.
