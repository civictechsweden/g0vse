# Författaren Lena Anderson tar emot regeringens medalj Illis quorum meruere labores

Regeringen tilldelar i dag, den 8 november 2023, Lena Anderson belöningsmedaljen i guld av åttonde storleken med inskriften Illis quorum meruere labores för framstående insatser som författare och illustratör.

\- Genom sitt författarskap och sina uppskattade illustrationer har Lena Anderson uppmuntrat barns och ungas läsande. Läsande är ytterst en fråga om demokrati och likvärdighet, dels vad gäller tillgången till utbildning och kultur, dels vad gäller möjligheten att ta plats i samhället och att som medborgare delta i det demokratiska samtalet. Det handlar också om att lära känna sig själv och andra genom litteraturens magiska värld, vilket Lena Anderson har bidragit till genom sitt konstnärskap, säger kulturminister Parisa Liljestrand.

Medaljen är en av regeringens främsta utmärkelser och tilldelas personer som gjort framstående insatser för kulturella, vetenskapliga och andra allmännyttiga ändamål. Illis quorum meruere labores betyder ”Åt dem vars gärningar gör dem förtjänta av det”. Medaljen instiftades av Gustaf III 1785\.

## Om pristagaren

Lena Anderson (f. 1939\) är en svensk barnboksförfattare och illustratör, Lena Anderson är känd för sina böcker om bland annat Linnea, Maja och Linus. Hon debuterade 1978 och är idag en av Sveriges mest älskade och välkända barnboksskapare.
