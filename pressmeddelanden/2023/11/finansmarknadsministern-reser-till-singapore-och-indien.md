# Finansmarknadsministern reser till Singapore och Indien

Syftet med resan är att stärka relationer med finans- och handelspolitiska aktörer i en strategiskt viktig region med en snabb utveckling på finansmarknadsområdet.

I Singapore kommer finansmarknadsministern bland annat besöka Interpol Global Complex for Innovation och Nanyang Technological University för att diskutera lösningar för att bekämpa ekonomisk brottslighet, samt digitaliseringen av finanssektorn. Finansmarknadsministern kommer även träffa ordförande för Financial Action Task Force (FATF), T Raja Kumar, för att diskutera frågor kring penningtvätt och finansiering av terrorism.

Under besöket i Indien kommer finansmarknadsministern delta vid India Nordic Baltic Business Conclave, ett högnivåmöte för närmare samarbete mellan Indien och de nordisk-baltiska länderna inom det ekonomiska området där man bland annat kommer diskutera hållbarhet och innovation. Ministern kommer även träffa flera regeringsföreträdare.

I Mumbai kommer finansmarknadsministern besöka Indiens centralbank (Reserve Bank of India) och National Stock Exchange of India (NSE).
