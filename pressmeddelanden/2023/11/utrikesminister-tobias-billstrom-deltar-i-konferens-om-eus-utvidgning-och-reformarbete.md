# Utrikesminister Tobias Billström deltar i konferens om EU:s utvidgning och reformarbete

– Det finns en ökad aktualitet i EU:s utvidgningsprocess efter Rysslands fullskaliga invasion av Ukraina. Utvidgningen är ett verktyg med stark förändringskraft som gynnar EU genom att bidra till säkerhet, stabilitet och välstånd i Europa. Det är ett instrument som EU i årtionden använt för att främja genomgripande samhällsreformer och stabila institutioner i våra grannländer. EU måste förbereda sig för en framtida utvidgning och jag ser fram emot att diskutera dessa frågor med mina motparter, säger utrikesminister Tobias Billström.

Tysklands utrikesminister Annalena Baerbock står värd för konferensen, som syftar till att bidra till arbetet med att göra EU redo för en utvidgning av unionen och till att förbereda anslutningsländerna för medlemskap. På dagordningen står även EU:s roll som global aktör.

Samtliga utrikesministrar från EU:s 27 medlemsstater samt från de tio länder som nu omfattas av EU:s utvidgningsprocess är inbjudna.
