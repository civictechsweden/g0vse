# Alexandra Anstrell utses till ledamot i rikshemsvärnsrådet

Regeringen utser den moderate riksdagsledamoten Alexandra Anstrell till regeringens ledamot i Rikshemvärnrådet från och med 29 oktober 2023 till och med 29 oktober 2026\. Alexandra Anstrell är ledamot av riksdagens försvarsutskott sedan 2018 och har ett särskilt engagemang för de frivilliga inom totalförsvaret.

Rikshemvärnsrådet är Hemvärnets högsta organ för medinflytandefrågor. Hemvärnet har ett särskilt system vars syfte är att tillvarata engagemang och den breda kompetens som finns i organisationen som uteslutande består av frivilliga. Systemet kallas medinflytande och innebär att den enskilde kan lyfta tankar, frågor och idéer om Hemvärnet till förtroendevalda på plutonsnivå och därefter till kompaninivå och som motion vidare till bataljonsrådet och eventuellt slutligen till Rikshemvärnsrådet som är en statlig nämnd under Försvarsdepartementet.

Rikshemvärnsrådet består av tretton valda ordinarie förtroendeledamöter. Därutöver utses en representant av regeringen.

Rikshemvärnsrådet förvaltar också Hemvärnets utmärkelsesystem och är huvudman för tidningen Hemvärnet.
