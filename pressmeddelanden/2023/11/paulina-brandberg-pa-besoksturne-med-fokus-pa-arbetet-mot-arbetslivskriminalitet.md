# Paulina Brandberg på besöksturné med fokus på arbetet mot arbetslivskriminalitet

– Arbetslivskriminaliteten undergräver förtroendet för grundläggande samhällsstrukturer och är skadligt, både för samhället och för enskilda som utnyttjas och utsätts för brottslighet. Den närmsta tiden kommer jag att besöka flera regionala center mot arbetslivskriminalitet för att få en djupare förståelse av hur denna typ av brottslighet kan bekämpas operativt, säger jämställdhets- och biträdande arbetsmarknadsminister Paulina Brandberg.

Arbetslivskriminalitet är ett allvarligt samhällsproblem som ofta är gränsöverskridande. Kriminaliteten leder till att konkurrensen snedvrids och att seriösa företagare konkurreras ut av oseriösa företag. Den skapar otrygghet på arbetsmarknaden, arbetskraft utnyttjas och offentliga medel riskerar att gå till kriminella.

Centren fungerar som ett nav för myndigheternas arbete mot arbetslivskriminalitet och syftar till att underlätta planering, genomförande och uppföljning av myndighetsgemensamma kontroller och andra gemensamma aktiviteter. Paulina Brandberg besöker de regionala centren i Umeå och Norrköping samt deltar vid invigningen av det nya regionala centret i Stockholm. Media är välkomna att delta i anslutning till besöken.

## Datum för besöken:

* 6 november: Umeå
* 7 november: Norrköping
* 14 november: Stockholm
