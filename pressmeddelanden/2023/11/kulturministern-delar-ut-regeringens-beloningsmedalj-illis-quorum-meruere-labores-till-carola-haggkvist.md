# Kulturministern delar ut regeringens belöningsmedalj Illis quorum meruere labores till Carola Häggkvist

Kulturministern delar ut medaljen i samband med Carola Häggkvists konsert i Filadelfia Convention Center.

-  Det är med glädje jag i dag delar ut Illis quorum meruere labores till Carola. Jag tror många, med mig, har egna minnen och erfarenheter av ögonblick ackompanjerade av hennes musik – låtar att sjunga högt till genom livet, säger kulturminister Parisa Liljestrand.

Illis quorum meruere labores betyder ”Åt dem vars gärningar gör dem förtjänta av det”. Medaljen instiftades av Gustaf III 1785 och är en av Sveriges främsta utmärkelser. Den tilldelas personer som gjort framstående insatser för kulturella, vetenskapliga och andra allmännyttiga ändamål.

## Om pristagaren

Carola Häggkvist (f. 1966) firar i år 40 år som artist. Hon fick sitt genombrott 1983 i Melodifestivalen, som hon vann, med låten ”Främling”. Sedan dess har hon spelat in 26 studioalbum och flera av hennes låtar har fått spridning utanför Sveriges gränser och har därmed bidragit till att sätta svensk musikindustri på den internationella kartan.
