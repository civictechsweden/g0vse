# Paulina Brandberg tar emot förslag på en ny arbetsrättslig beredskapslag

\- Jag ser fram emot att läsa betänkandet. Det är angeläget att det har skett en genomgång av den arbetsrättsliga beredskapslagstiftningen, särskilt mot bakgrund av det försämrade omvärldsläget, säger Paulina Brandberg.

Beredskapsregelverket ska tillämpas vid krig, krigsfara eller om det råder sådana utomordentliga förhållanden som är föranledda av att det är krig utanför Sveriges gränser eller av att Sverige har varit i krig eller krigsfara.

Utredningen lämnar förslag på en ny arbetsrättslig beredskapslag. Den föreslagna lagen innehåller anpassningar av vissa fredstida bestämmelser i de arbetsrättsliga lagarna. Exempelvis föreslås anpassningar av vissa bestämmelser om förhandlingar i medbestämmandelagen, vissa bestämmelser i anställningsskyddslagen om informationsskyldighet, uppsägning och företrädesrätt och att arbetstagares rätt till ett flertal ledigheter inskränks.

I den föreslagna lagen bemyndigas regeringen att kunna besluta om bland annat förbud mot stridsåtgärder och fortsatt giltighet av kollektivavtal. Regeringen bemyndigas också att kunna meddela föreskrifter om avvikelser från exempelvis anställningsskyddslagen, medbestämmandelagen och flera ledighetslagar. Befintliga bemyndiganden för regeringen i arbetstids\- och arbetsmiljölagen förändras även något.
