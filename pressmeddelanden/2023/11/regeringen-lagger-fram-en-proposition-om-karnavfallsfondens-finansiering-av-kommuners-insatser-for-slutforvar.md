# Regeringen lägger fram en proposition om kärnavfallsfondens finansiering av kommuners insatser för slutförvar

– Nu tas ytterligare steg för att möjliggöra utbyggnaden av kärnkraften i Sverige, där hanteringen av det använda bränslet är en viktig del. Kommunernas deltagande är viktigt för att allmänheten ska ges insyn i processerna och för att besluten och de lösningar som väljs ska kunna förankras lokalt, säger Romina Pourmokhtari, klimat\- och miljöminister.

Efter den förra regeringens beslut i januari år 2022 om att tillåta slutförvarför använt kärnbränsle och bygga ut slutförvaret för låg\- och medelaktivt avfall behöver finansieringen ur kärnavfallsfonden nu anpassas. Detta för att säkerställa att kommunerna ska kunna fortsätta delta aktivt i processerna kring etableringen av förvaren.

Regeringen föreslår därför att kärnavfallsfonden ska finansiera kommunernas kostnader för medverkan i den stegvisa prövningen och för samråd om lokala miljöfrågor som Svensk kärnbränslehantering AB kallar till. Även kommunernas kostnader för granskning av programmet för allsidig forsknings\- och utvecklingsverksamhet föreslås finansieras ur fonden. Lagrådet hade inga synpunkter på förslagen.

– När kärnkraften byggs ut, behöver vi se till att det finns förutsättningar för det i alla led. Här är det viktigt att kommunerna har en tillräcklig finansiering för att kunna medverka i etableringen av slutförvaret för använt kärnbränsle, säger Romina Pourmokhtari, klimat\- och miljöminister.

Redan idag har kommuner möjlighet att få ersättning för kostnader för att informera allmänheten i frågor som rör samtliga befintliga och i dag planerade slutförvar samt för den prövning som kommunerna ska göra i samband med tillåtlighetsprövningen enligt miljöbalken.
