# Johan Forssell deltar i internationell humanitär konferens om stärkt stöd till civilbefolkningen i Gaza

– Civilbefolkningen i Gaza genomgår ett mycket svårt lidande. Det är av största vikt nu att livräddande stöd når fram till drabbade personer på ett säkert vis. Sverige stödjer den humanitära responsen och ansträngningarna för utökat humanitärt tillträde, säger bistånds- och utrikeshandelsminister Johan Forssell.

Konferensen syftar till att samordna det internationella stödet för civilbefolkningen i Gaza samt diskutera aktuella utmaningar för den humanitära responsen, till exempel behov, humanitärt tillträde och skydd av civila samt humanitär personal.

Den 2 november presenterade regeringen ett paket med humanitärt stöd på 150 miljoner kronor, som tar sikte på de mest akuta behoven med kvinnor och barn i fokus. Stödet från Sverige bidrar till grundläggande förnödenheter såsom mat, vatten, mediciner och hygienartiklar. Stödet bidrar också till organisationernas arbete med akut sjukvård, psykosocialt stöd samt stöd för efterlevnaden av den internationella humanitära rätten.

– Vad gäller det humanitära biståndet är och förblir Sverige en stor kärnstödsgivare till flera av de organisationer som befinner sig på plats i Gaza idag. Detta kärnstöd har möjliggjort för dem att snabbt kunna skala upp sitt arbete och hjälpa de i nöd, säger bistånds- och utrikeshandelsminister Johan Forssell
