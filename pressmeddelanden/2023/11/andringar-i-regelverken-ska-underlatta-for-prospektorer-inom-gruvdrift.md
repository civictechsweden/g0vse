# Ändringar i regelverken ska underlätta för prospektörer inom gruvdrift

Prövning av gruvverksamhet, från prospektering till utvinning, är en omfattande process som kräver flera olika tillstånd enligt olika lagar som tillämpas parallellt. De ändringar som regeringen har beslutat om bidrar till regelförenklingar i det första skedet av tillståndsprocessen för att starta en gruva \- den undersökande prospekteringsdelen.

Gårdagens beslut innebär att en generell dispens för terrängkörning införs och att anmälningsplikten för djupborrning tas bort för undersökningsarbete som sker inom ramen för ett undersökningstillstånd enligt minerallagen.

– Nu förbereder vi för fler gruvor i Sverige. Vi har i dag enbart tolv aktiva gruvor och vi behöver fler för att stödja klimatomställningen och minska vårt importberoende. Regeringens beslut bidrar till att tillståndsprocessen för att starta en gruva blir effektivare, säger energi\- och näringsminister Ebba Busch.

– Vi behöver ta bort de hinder som bromsar klimatomställningen. Regeringen har sedan tidigare inlett ett större arbete för snabbare, effektivare och mer förutsägbara tillståndsprocesser och även gått fram med regelförenklingsåtgärder. Nu tar regeringen ytterligare steg för att skapa effektivare regler för miljöprövning. Prospektörer behöver självklart ta miljöhänsyn och uppfylla miljökrav \- det är själva processen för prövningen som ska förbättras. Myndigheternas resurser för prövning och tillsyn måste användas mer effektivt, så att olika verksamheter får möjlighet att utveckla produkter som bidrar till vår klimatomställning och minskade utsläpp, säger klimat\- och miljöminister Romina Pourmokhtari.

Basmetaller och sällsynta jordartsmetaller är centrala komponenter i exempelvis batterier, laddstationer och elbilar, och är på så sätt avgörande för klimatomställningen, som förutsätter att samhället och transportsektorn elektrifieras. Undersökning av berggrunden är första steget i uppbyggnaden av säkra och hållbara värdekedjor för metaller och mineral som är nödvändiga för samhällets funktion och för klimatomställningen.
