# Carl-Oskar Bohlin mötte Finlands inrikesminister Mari Rantanen och deltog i Hanaholmen Initiative Summit

Temat för konferensen på Hanaholmen utanför Helsingfors var samarbete för krisberedskap. Carl\-Oskar Bohlin och inrikesminister Mari Rantanen diskuterade bland annat ländernas fortsatta samarbete i fråga om civil beredskap och den senaste tidens hot med anknytning till kritisk infrastruktur.

\- Finland är en av våra närmsta samarbetspartners. Jag och inrikesminister Marie Rantanen hade bra och givande diskussioner och jag ser fram emot ett fortsatt gott samarbete för att stärka våra länders beredskap, säger minister för civilt försvar Carl\-Oskar Bohlin.

Hanaholmen\-initiativet syftar till att stärka det civila försvaret i Sverige och Finland samt främja beredskapssamarbetet mellan länderna. Inbjudna till konferensen var personer från olika sektorer i Sverige och Finland som deltagit i ett utbildningsprogram riktat till nyckelpersoner inom strategisk beslutsfattning och civil krishantering.
