# Regeringen har utsett Stefan Hector till biträdande rikspolischef

Den 16 november 2023 utsåg regeringen Petra Lundh till ny rikspolischef med tillträde den 1 december 2023\. Polismyndigheten är en stor och komplex organisation med ett helt centralt uppdrag i det läge som Sverige befinner sig i. Regeringen ser därför ett behov av att förstärka Polismyndighetens ledning med en biträdande rikspolischef, ett beslut som fattats idag.

\- Polismyndigheten har fått ett tydligt förändringsuppdrag: Att återupprätta en lokalt synlig och trygghetsskapande polis, få upp trycket i utredningsverksamheten – inte minst när det gäller den så kallade vardagsbrottsligheten – och säkerställa en effektiv styrning, användning och uppföljning av polisens växande resurser. Detta samtidigt som den grova organiserade brottligheten ska bekämpas. Med sin långa och gedigna polisbakgrund kommer Stefan Hector att komplettera Petra Lundh i det utmanande och viktiga arbete som ligger framför polisen, säger justitieminister Gunnar Strömmer.

Stefan Hector började sin karriär som ingripandepolis vid Norrmalmspolisen i Stockholm 1993 och har därefter haft en lång rad chefsbefattningar i polisens operativa och strategiska arbete, både lokalt och nationellt. Mellan 2010 och 2015 var Stefan Hector biträdande chef för polisen i Västerort i Stockholm. Från 2015 till april 2023 var han chef för Operativa enheten vid Nationella operativa avdelningen, som bland annat ansvarar för nationella insatsstyrkan, polisflyget och nationella bombskyddet. Stefan Hector har sedan april 2023 ansvarat för Polismyndighetens beredskapsplanering i händelse av kris och krig.
