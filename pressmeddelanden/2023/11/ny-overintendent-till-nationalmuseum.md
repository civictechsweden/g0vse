# Ny överintendent till Nationalmuseum

Patrick Amsellem är sedan oktober 2020 generaldirektör för Statens konstråd. Dessförinnan var han chef för Skissernas museum vid Lunds universitet. Han har tidigare varit intendent vid Brooklyn Museum of Art i USA.

\- Patrick Amsellem har stor internationell erfarenhet av utställningsarbete och har under många år arbetat med att tillgängliggöra konst för en bred och mångfacetterad publik. Detta gör honom väl lämpad att leda Nationalmuseums verksamhet framåt, säger kulturminister Parisa Liljestrand.

Regeringen anställer Patrick Amsellem som överintendent och chef för Nationalmuseum från och med 8 januari 2024 till och med 31 januari 2030\.

## Nationalmuseum

Nationalmuseum har till uppgift att främja konsten, konstintresset och konstvetenskapen. Museet ska särskilt levandegöra de äldre konstformerna och deras samband med den nutida konsten och samhällets utveckling samt verka för konstnärlig och kulturell förnyelse. Myndighetens ansvars\- och samlingsområde omfattar äldre måleri, skulptur, teckning och grafik, företrädesvis från tiden före år 1900, samt porträtt, konsthantverk, form och design från äldre tid till nutid.
