# Pål Jonson deltar vid Nordiska rådets session i Oslo

Pål Jonson deltar vid det Nordiska rådets 75:e session i Oslo där han kommer att redogöra för arbetet inom det nordiska försvarssamarbetet NORDEFCO och hur detta kommer att ytterligare bidra till att stärka Nato. Försvarsministern kommer även att hålla ett anförande vid sessionen.

– Vi befinner oss i en historisk tid för det nordiska försvarssamarbetet. Rysslands fullskaliga invasion av Ukraina i februari 2022 har drastiskt försämrat säkerhetsläget även i vårt eget närområde. En styrka i det nordiska samarbetet är den samsyn som råder kring vilket hot Ryssland utgör för vår säkerhet, men också hur vi bör agera för att bemöta detta hot, säger försvarsminister Pål Jonson.

Pål Jonson kommer även att ha ett bilateralt möte med Norges försvarsminister Bjørn Arild Gram. Fokus för detta möte är nordiskt försvarssamarbete, aktuella Natofrågor och stöd till Ukraina.

Pål Jonson håller även ett inledningsanförande vid den norska Atlanthavskommittén i samband med ett seminarium som genomförs i form av ett samtal mellan försvarsminister Jonson och generalsekreteraren i DNAK, Kate Hansen Bundt.
