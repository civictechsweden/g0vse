# Tobias Billström besöker Vilnius för att diskutera Belarus

Ett stort antal belarusier har lämnat Belarus till följd av det hårda förtrycket i landet. Många av dem som flytt har tagit sig till Litauen, som på flera sätt stödjer den demokratiska rörelsen i exil. Sedan presidentvalet i Belarus 2020 har Lukasjenkas regim förtryckt alla former av politisk opposition, civilsamhälle och oberoende media. Enligt människorättsorganisationen Viasna finns i dag nära 1 500 politiska fångar i Belarus.

– Litauen har tagit ett stort ansvar för att stödja de belarusier som lämnat Belarus. Dialogen med de belarusiska demokratiska krafterna, som fortsätter sitt outtröttliga arbete för ett demokratiskt Belarus, blir allt viktigare för regeringen, säger utrikesminister Tobias Billström.

Under besöket träffar utrikesministern Litauens utrikesminister Gabrielius Landsbergis, ledaren för de belarusiska demokratiska krafterna Svjatlana Tsichanouskaja och representanter från det belarusiska civilsamhället. Billström håller även ett linjetal om Belarus i Vilnius rådhus.
