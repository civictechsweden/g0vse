# Civilminister Erik Slottner leder rundabordssamtal om antikorruption

– Frågan om korruption och otillåten påverkan är prioriterad av regeringen. Vi ser ett ökat behov av att arbeta aktivt mot korruption och otillåten påverkan i offentlig förvaltning, och att öka motståndskraften mot nya hot. Att ta del av expertis från samhällets aktörer är viktigt i regeringens fortsatta arbete med att ta fram en ny handlingsplan mot korruption, säger civilminister Erik Slottner.

Experter från olika delar av samhället har bjudits in till rundabordssamtalet för att regeringen ska få en bättre bild av vilka utmaningar samhället står inför och vilka åtgärder regeringen kan vidta för att bäst motverka korruption och otillåten påverkan utifrån civilministerns ansvarsområde.

Teman som kommer diskuteras är bland annat offentlig upphandling, otillåten påverkan, intressekonflikter, god förvaltningskultur samt förbättrade förutsättningar för korruptionsbekämpning i kommunsektorn.
