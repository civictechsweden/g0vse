# Utredning om en modern exportkontroll av krigsmateriel i ljuset av ett svenskt Natomedlemskap

– Regeringen går nu vidare med frågan om hur det svenska exportkontrollregelverket påverkas av ett svenskt Natomedlemskap. Sverige har, och ska fortsatt ha, en strikt och effektiv exportkontroll av krigsmateriel. Ett svenskt Natomedlemskap och det nya säkerhetspolitiska läget ställer dock krav på vissa förtydliganden i regelverket, säger utrikesminister Tobias Billström.

Utöver att se över regelverket ska utredningen också analysera och föreslå hur regeringens riktlinjer för utförsel och annan utlandssamverkan bör uppdateras med anledning av ett svenskt Natomedlemskap, inklusive ändringar som omhändertar artikel 3 och 5 i nordatlantiska fördraget.

Uppdraget är begränsat till att föreslå ändringar inför ett kommande medlemskap i försvarsalliansen Nato och innebär inte en bredare översyn av riktlinjerna.

Utredaren ska även se över vissa andra frågor, bland annat om tillståndskrav för underleverantörer till svensk försvarsindustri och internationella samarbeten rörande utveckling och produktion av krigsmateriel.

Uppdraget ska redovisas senast den 30 november 2024\.
