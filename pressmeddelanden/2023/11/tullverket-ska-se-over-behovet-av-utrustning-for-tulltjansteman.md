# Tullverket ska se över behovet av utrustning för tulltjänstemän

Tullverket har en omfattande verksamhet och en del av myndighetens uppdrag handlar om att agera mot grovt kriminella individer med kopplingar till gängbrottslighet vars verksamhet bland annat omfattar smuggling av vapen och narkotika. Den senaste tidens våldsvåg med skjutningar och sprängningar visar tydligt att de som är inblandade i denna gängbrottslighet har ett stort våldskapital.

– Det är viktigt att våra tulltjänstemän känner sig trygga i sitt arbete. Den senaste tidens eskalerande säkerhetsläge har ökat behovet av att beväpna fler tulltjänstemän. Därför ger vi nu Tullverket i uppdrag att se över behovet av utrustning, inklusive vapen, för de anställda, säger Elisabeth Svantesson.

Uppdraget ska redovisas senast den 15 januari 2024.
