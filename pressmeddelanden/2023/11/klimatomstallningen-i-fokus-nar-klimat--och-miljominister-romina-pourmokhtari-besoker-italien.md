# Klimatomställningen i fokus när klimat- och miljöminister Romina Pourmokhtari besöker Italien

Syftet med konferensen är att stärka det svensk-italienska samarbetet och främja kunskaps- och erfarenhetsutbyte mellan företag som ligger i framkant i klimatomställningen. Klimat- och miljöminister Romina Pourmokhtari kommer att hålla ett anförande på konferensen och delta i ett rundabordssamtal med representanter från näringslivet. På agendan står klimatinnovationer, investeringar och energi.

– Sverige är en stark röst för ökade ambitioner i det europeiska klimatarbetet. Näringslivet spelar en stor roll för att vi ska kunna utveckla nya tekniker, minska utsläppen hela vägen ner till nettonoll och nå våra klimatmål. Klimatomställningen är en fråga som förenar EU och är ett område där det finns stor potential att stärka samarbetet mellan företag i Sverige och Italien, säger klimat- och miljöminister Romina Pourmokhtari.

Resan innefattar även ett möte med Italiens civilförsvarsmyndighet för att diskutera deras arbete med klimatanpassning, samt ett besök i Milano där ministern kommer att ha ett möte med det italienska energiföretaget Edison.
