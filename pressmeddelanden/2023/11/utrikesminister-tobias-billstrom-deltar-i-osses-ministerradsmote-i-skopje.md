# Utrikesminister Tobias Billström deltar i OSSE:s ministerrådsmöte i Skopje

Det årliga ministerrådsmötet är OSSE:s centrala beslutsfattande organ dit de 57 deltagande staterna bjuds in. Mötet är en möjlighet för de deltagande staterna att samlas för att diskutera säkerhetspolitiska utmaningar och utkräva politiskt ansvar.

Ministerrådsmötet äger rum mot bakgrund av det fortsatt kraftigt försämrade säkerhetspolitiska läget i Europa, orsakat av Rysslands fullskaliga anfallskrig mot Ukraina. Ryssland är en deltagande stat i OSSE.

– OSSE ger oss en unik plattform och möjlighet att betona vikten av att alla deltagande stater respekterar folkrätten och de principer som OSSE vilar på, och att utkräva politiskt ansvar av de som inte gör det. Vi kommer att vid mötet visa vårt fortsatta orubbliga stöd för Ukraina, säger utrikesminister Tobias Billström.

Mötet ska även hantera ett antal centrala institutionella frågor. Bland annat ska ett ordförandeskapsland för 2024 utses.

I samband med ministerrådsmötet kommer bland annat Sverige att dela ut en utmärkelse till en framträdande ukrainsk civilsamhällesorganisation Media Initiative for Human Rights för deras arbete med att samla in fakta och dokumentera ryska krigsförbrytelser till pågående och framtida rättsprocesser.
