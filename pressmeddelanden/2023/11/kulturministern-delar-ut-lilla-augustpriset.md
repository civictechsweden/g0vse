# Kulturministern delar ut Lilla Augustpriset

– Det är en stor ära att dela ut Lilla Augustpriset. Priset representerar kraften som finns i litteraturen och i ungas skapande. Vi har stora utmaningar när det gäller läsning och läsförståelse. Men att möta det unga författarskap som Lilla Augustpriset uppmärksammar stärker mig i tron på det skrivna ordets kraft och i övertygelsen att vi kan vända utvecklingen åt rätt håll tillsammans, säger kulturminister Parisa Liljestrand.

Augustgalan sker på Konserthuset i Stockholm. Under galan delas Augustpriset ut i kategorierna: Årets svenska skönlitterära bok, Årets svenska fackbok och Årets svenska barn\- och ungdomsbok. Vid galan delas också Lilla Augustpriset och Svenska Förläggarföreningens Hederspris ut.

## Om Lilla Augustpriset

Lilla Augustpriset är en litterär pristävling som är öppen för alla mellan 16 och 20 år. En jury nominerar sex av de inskickade bidragen, varpå allmänhetens röster sammanvägs med juryns för att utse en vinnare. Vinnaren mottar en statyett och prissumman 15 000 kronor. Lilla Augustpriset är Sveriges största skrivartävling för unga.
