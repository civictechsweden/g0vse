# Kulturministern besöker Borås

Under sin vistelse i staden gör kulturministern ett verksamhetsbesök på Borås konstmuseum. Här träffar Parisa Liljestrand bland annat museichefen Eva Eriksdotter och konstnären Sadaf Ahmadi som visar sin utställning ”Concrete Setting”.

Ministern deltar också vid en konstvandring i stadskärnan för att se de skulpturer som donerats till staden. Kulturministern träffar även Åhagastiftelsen som är en ideell stiftelse vars ändamål är att främja kulturlivet i Borås och Sjuhärad.

Hon gör också ett besök på Textilhögskolan vid Högskolan i Borås och närvarar vid prisceremonin för The Nordic Award in Textiles. Utmärkelsen är Nordens största pris för textil konst och instiftat av Stiftelsen Fokus Borås.
