# Skatteverket ska underrätta dig om någon anmält flytt till din adress

Kriminaliteten breder ut sig i samhället och folk känner sig inte trygga i sina egna hem längre. Samtidigt finns det personer som medvetet vill fuska med folkbokföringen för att missbruka välfärdsförmåner. En korrekt folkbokföring är en nyckel för att minska fusket i välfärdssystemen och bekämpa kriminaliteten. Regeringen tar därför nu nya steg för att förbättra folkbokföringen.

– Många av våra system bygger på tillit. Vi har under lång tid varit naiva i det och det här borde ha gjorts för flera år sedan. Uppdraget är en liten del i en stor palett av åtgärder vi gör för att minska fel och fusk i folkbokföringen, säger finansminister Elisabeth Svantesson.

– Fusket med folkbokföringsuppgifter är en avgörande faktor i den organiserade brottslighetens verksamhet. Detta är ett steg i rätt riktning för staten att bekämpa välfärdsbrottsligheten och återta kontrollen över folkbokföringen, säger justitieutskottets ordförande Richard Jomshof.

– Det är bra att denna ändring görs, eftersom felaktiga registreringar på senare år visat sig vara ett problem. Självklart ska var och en ha rätt att veta om någon vill registrera sig på din bostad, säger Martin Melin, skattepolitisk talesperson för Liberalerna.

Uppdraget innebär att Skatteverket ska underrätta den person som är folkbokförd på en viss fastighet, och i förekommande fall lägenhet, om att en annan person har anmält flytt dit. Den redan folkbokförda personen ska sen kunna lämna synpunkter på flyttanmälan innan Skatteverket fattar ett beslut. Det bidrar till en ökad trygghet och en högre kvalitet på bosättningsuppgifter i folkbokföringen.

Uppdraget ska redovisas senast den 5 augusti 2024.
