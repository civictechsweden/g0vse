# Näringslivet i fokus när bistånds- och utrikeshandelsminister Johan Forssell besöker Brasilien

I São Paulo kommer bistånds\- och utrikeshandelsminister Johan Forssell att tala vid The Brazil–Sweden Business Leaders Forum 2023, där ledare för brasilianskt och svenskt näringsliv deltar. I delegationen ingår även statssekreterare för näringslivsfrågor Sara Modig från Klimat\- och näringslivsdepartementet samt utrikesråd för handelsfrågor på Utrikesdepartementet Per\-Arne Hjelmborn.

– Svenska företag ser mycket positivt på att utvecklas i Brasilien, som ofta nämns som ett av världens bästa länder att investera i. Jag är på plats i São Paulo för att delta i det svensk\-brasilianska affärsforumet Business Leaders Forum och betona betydelsen av det strategiska partnerskapet mellan Sverige och Brasilien. En viktig del av resan handlar även om att främja svenska näringslivsintressen i Brasilien. Jag kommer i mina samtal även lyfta frågan om frihandelsavtalsförhandlingarna mellan Mercosur och EU. Det avtalet är viktigt för europeiska och inte minst svenska företag med en enorm marknad som kan öppna sig, säger bistånds\- och utrikeshandelsminister Johan Forssell.

Besöket till Brasilien är också ett tillfälle att fördjupa de redan goda bilaterala relationerna mellan Sverige och Brasilien, framför allt inom handel och investeringar men också i frågor på den internationella agendan, däribland klimat\- och utvecklingsfrågor.
