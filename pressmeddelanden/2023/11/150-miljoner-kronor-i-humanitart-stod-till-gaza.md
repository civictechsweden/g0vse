# 150 miljoner kronor i humanitärt stöd till Gaza

– De humanitära behoven i Gaza är oerhört stora. Sveriges stöd går till betrodda humanitära aktörer på plats som bistår hjälpbehövande civila och arbetar i enlighet med de humanitära principerna. Det är nu viktigt att åstadkomma fortsatt, skyndsamt, säkert och obehindrat humanitärt tillträde till Gaza. Samtidigt råder det ingen tvekan om att Sverige står bakom Israels rätt att försvara sig i enlighet med folkrätten och internationell humanitär rätt, säger bistånds- och utrikeshandelsminister Johan Forssell.

Det humanitära stödet fördelas till FN:s livsmedelsprogram (WFP), FN:s barnfond (Unicef), FN:s befolkningsfond (UNFPA) och den internationella rödakorsrörelsen, som arbetar på plats i Gaza och står redo att utöka sin verksamhet.

– För Sverigedemokraterna och regeringen är det viktigt att ovillkorligt sluta upp bakom Israel i försvarskriget mot Hamas och samtidigt prioritera humanitärt katastrofbistånd till civila framför andra biståndsformer. Vi kommer noga bevaka biståndets gång så att det används på ändamålsenligt sätt, säger Aron Emilsson (SD), ordförande utrikesutskottet.

– Att pausa utvecklingsbiståndet till Palestina var rätt för att verkligen säkerställa att svenska skattepengar inte hamnar hos aktörer som inte förbehållslöst fördömer Hamas eller utför våld mot staten Israel. Den humanitära situationen i Gaza är akut, och därför är det viktigt att vi nu riktar humanitärt bistånd, för att lindra det civila lidandet, säger Gudrun Brunegård (KD), biståndspolitisk talesperson.

– Det humanitära behovet är stort och Sverige måste göra vad vi kan för att minska lidandet bland civila palestinier. Israel har en självklar rätt att försvara sig och en rätt att slå mot militära mål. Hamas ockupation av Gaza samt deras klara brott mot folkrätten där de bland annat använder civila byggnader militärt och vanliga palestinier som mänskliga sköldar måste upphöra, säger Joar Forssell (L), utrikespolitisk talesperson.

Stödet från Sverige bidrar till grundläggande förnödenheter såsom mat, vatten, mediciner och hygienartiklar. Stödet bidrar också till organisationernas arbete med akut sjukvård, psykosocialt stöd samt stöd för efterlevnaden av den internationella humanitära rätten. Kvinnors och barns behov är särskilt i fokus.

Inga svenska biståndspengar går till Hamas eller andra terroristlistade organisationer.
