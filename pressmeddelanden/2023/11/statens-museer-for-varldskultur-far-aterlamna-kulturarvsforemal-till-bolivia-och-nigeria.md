# Statens museer för världskultur får återlämna kulturarvsföremål till Bolivia och Nigeria

Statens museer för världskultur (SMVK) inkom under december 2022 och februari 2023 med förfrågningar om att få återlämna föremål i museets samlingar till Bolivia och Nigeria.

Det rör sig om den så kallade Niño Korinsamlingen som nu kan återlämnas till byn Ayllu Niño Corin och urfolket La Nación Kallawaya i Bolivia samt föremål från kungadömet Benin som nu kan återlämnas till den federala myndigheten National Commission of Museums and Monuments i Nigeria.
Beslutet att överlåta föremålen och överlämnandet av dessa hanteras av Statens museer för världskultur.

## Om återlämnandefrågor

Museiprofessionen står för utredning och bedömning om återlämnande i enlighet med internationella konventioner, författningar och andra styrande dokument om återlämnanden, medan regeringen utifrån budgetlagen och underlaget i hemställan fattar det formella beslutet om att medge ett återlämnande. Denna ordning är principiellt viktig för det svenska allmänna museiväsendet då den ger uttryck för principen om armlängds avstånd.
