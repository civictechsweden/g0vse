# Regeringen beviljar Skellefteå kommuns ansökan om att ingå i förvaltningsområde för samiska

I dag, den 16 november 2023, beviljade regeringen Skellefteå kommuns ansökan om att uppgå i det samiska förvaltningsområdet. Detta möjliggörs genom en ändring i förordningen (2009:1299\) om nationella minoriteter och minoritetsspråk. Ändringen träder i kraft den 1 januari 2024 och innebär att Skellefteå kommun då ingår i förvaltningsområde för samiska.

Att Skellefteå kommun ingår i förvaltningsområde för samiska innebär rätt för enskilda att använda samiska, både muntligen och skriftligen, i kontakt med myndigheterna. Det innebär även att kommunala ansvarsområden så som förskola och äldreomsorg ska erbjudas även på samiska.

Skellefteå kommun ingår sedan 2018 i förvaltningsområdet för finska.
