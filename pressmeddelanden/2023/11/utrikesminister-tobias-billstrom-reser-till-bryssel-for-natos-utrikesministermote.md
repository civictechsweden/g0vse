# Utrikesminister Tobias Billström reser till Bryssel för Natos utrikesministermöte

– I egenskap av inbjudet land integreras Sverige alltmer i Natos politiska och militära strukturer.  Det är viktigt att bidra som blivande medlem i Nato och jag ser fram emot diskussioner med mina kollegor. Jag noterar det starka stöd som finns för vår ratifikationsprocess, säger utrikesminister Tobias Billström.

Utrikesministern kommer att delta i samtliga arbetssessioner där aktuella säkerhetspolitiska frågor kommer diskuteras. Ett första möte kommer att hållas i det inrättade Nato-Ukraina-rådet (NATO-Ukraine Council), där Natos utrikesministrar deltar tillsammans med den ukrainska utrikesministern Dmytro Kuleba.

Det var under Natotoppmötet i Madrid juni 2022 som Sverige formellt blev inbjuden till Nato. När mötet i Bryssel nu äger rum har 29 av 31 Natomedlemmar ratificerat Sveriges medlemskap, vilket visar på det starka stöd som Sverige fått för sin ansökan. Det är tredje gången Sverige deltar som inbjudet land vid ett formellt utrikesministermöte i Nato.

– Med dagens alltmer försämrade säkerhetsläge är det centralt att diskutera gemensamma utmaningar i transatlantisk krets, inte minst situationen i Ukraina, säger utrikesminister Billström.

I delar av mötet deltar även EU:s höge representant Borrell.
