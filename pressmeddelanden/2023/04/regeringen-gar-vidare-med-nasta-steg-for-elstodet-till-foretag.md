# Regeringen går vidare med nästa steg för elstödet till företag

I propositionen som regeringen överlämnar till riksdagen föreslås bland annat regler om hantering av stödet på skattekontot, återkrav av felaktigt utbetalt stöd och lagring av vissa uppgifter som krävs för handläggningen. Reglerna föreslås träda i kraft den 8 maj 2023.

Om Europeiska kommissionen godkänner statsstödsansökan är planen att företag och organisationer ska kunna ansöka om stöd från och med den 30 maj 2023.

Regeringen har tidigare remitterat två förslag avseende elstödet till företag, ett från Klimat- och näringslivsdepartementet som rör förutsättningarna för stöd och ett från Finans­departementet som rör Skatteverkets hantering av stödet. Samtidigt som förutsättningarna för stödet har anmälts till Europeiska kommissionen enligt statsstödsreglerna har Finansdepartementets förslag om förfarandefrågor remitterats till Lagrådet.
