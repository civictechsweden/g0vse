# Romina Pourmokhtari är värd för EU:s informella miljöministermöte

Miljöministermötet fokuserar på näringslivets och företagandets roll i den gröna omställningen eftersom en viktig del av detta omställningsarbete kommer att genomföras av företagen i EU. Ministrarna har därför uppmanats att ta med en företagsledare eller entreprenör som genom sitt företag bidragit till hållbar utveckling.

\- Förbättrad konkurrenskraft genom grön omställning är en nyckelprioritering för det svenska EU\-ordförandeskapet. Idag ska vi diskutera hur dialogen och samarbetet mellan företag och myndigheter i EU kan bli effektivare och vad vi kan göra för att ta bort hinder för utvecklingen, säger klimat\- och miljöminister Romina Pourmokhtari.

## På mötesagendan

Mötet inleds den 18 april med en plenarsession där några inbjudna föreläsare lyfter tvärsektoriella frågor som investeringar, innovation och offentlig/privat samverkan.

Därefter följer två sessioner där ministrar och företagsledare diskuterar i mindre grupper. Första sessionen handlar om vilka förutsättningar och incitament som kan stödja företagen i den gröna omställningen och överbrygga de hinder som företagen identifierat. Den följs av en session med tre parallella diskussioner om biologisk mångfald, giftfri cirkulär ekonomi och klimat.

Den 19 april kommer deltagarna att göra ett studiebesök på Trosta Park för att provköra elektriska tunga fordon. Under en arbetslunch diskuteras de pågående globala förhandlingarna om ett avtal mot plastföroreningar. Mötet avslutas med en sammanfattande plenarsession och en presskonferens.
