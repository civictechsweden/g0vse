# Statsråd Jonson och Bohlin tog emot en amerikansk kongressdelegation

Besöket till Stockholm var delegationens sista stopp under en resa till Europa inom ramen för deras arbete i representanthusets utskott för transport\- och infrastruktur. Det huvudsakliga syftet med besöket till Sverige var att försäkra om den amerikanska kongressens fortsatt starka och partiöverskridande stöd för Sveriges anslutning till Nato samt för att betona vikten av ratificeringen av Sveriges anslutningsprotokoll i närtid. Efter mötet med statsråden hölls en gemensam pressbriefing.

Kongressdelegationen är den femte sedan maj 2022 som besöker Sverige för att uttrycka amerikanska kongressens stöd för Sveriges anslutning till Nato. I anslutning till Natos toppmöte i Madrid i juli 2022 besökte tre amerikanska kongressdelegationer bestående av senatorer och representanthusledamöter Stockholm för möten med dåvarande regering och Riksdagen. Den 4 augusti 2022 röstade USA:s senat med överväldigande majoritet för ratificeringen av Sveriges anslutningsprotokoll till Nato. Sveriges anslutning till Nato har brett partiöverskridande stöd i såväl amerikanska senaten som representanthuset.

Under vistelsen i Stockholm besökte ledamöterna även Arlandas kontrollcenter för flygtrafikledning på distans tillsammans med infrastruktur\- och bostadsminister Andreas Carlson.
