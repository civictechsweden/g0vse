# Stärkt kvalitet inom äldreomsorgen med skyddad yrkestitel för undersköterska

Våren 2021 beslutade riksdagen om Propositionen Stärkt kompetens i vård och omsorg – reglering av under­sköterskeyrket (prop. 2020/21:175\). Propositionens förslag innebär att det från och med den 1 juli 2023 införs en skyddad yrkestitel för yrket undersköterska.

\- Genom den här reformen stärker vi kvalitén och säkrar upp kompetensen inom äldreomsorgen samtidigt som vi höjer statusen för yrket undersköterskor. Undersköterskor besitter stor kompetens och utgör kärnan i den vård och omsorg som ges. Genom att skydda yrkestiteln höjer vi attraktiviteten så att fler söker sig till yrket, säger äldre\- och socialförsäkringsminister Anna Tenje.

\- Skyddad yrkestitel för undersköterskor är en viktig reform för att stärka kompetensförsörjningen inom hälso\- och sjukvården. Regeringen beslutar nu om att det blir den lägsta möjliga avgiftsnivån, 320 kr, som kommer att gälla för ansökan om yrkestiteln undersköterska. Det möjliggör för så många som möjligt att ha råd med ansökan samtidigt som den skyddade yrkestiteln för undersköterskor höjer statusen på yrkesgruppen, säger sjukvårdsminister Acko Ankarberg Johansson.

Reformen innebär bland annat att man behöver ansöka om bevis från Socialstyrelsen för att få använda yrkestiteln undersköterska.

Regeringen har i dag beslutat om ändringar i patientsäkerhetsförordningen (2010:1369\) som bland annat rör vilken avgiftsklass som ska gälla för ansökan om bevis om rätt att få använda yrkestiteln undersköterska. Avgiftsklass 1 ska gälla för ansökan om skyddad yrkestiteln och innebär att avgiften är 320 kronor.
