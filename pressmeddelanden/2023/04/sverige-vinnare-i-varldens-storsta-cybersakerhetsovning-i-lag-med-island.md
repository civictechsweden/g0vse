# Sverige vinnare i världens största cybersäkerhetsövning i lag med Island

Locked Shields är världens största övning i cybersäkerhet och samlade i år deltagare från 33 nationer – både Nato-medlemmar och partnerländer som Sverige. Den internationella övningen var både teknisk och strategisk. Övningen utgjordes av operativa komplexa och realistiska delmoment.

- Jag är mycket stolt över de svenska deltagarna. Cybersäkerhet är en viktig del av Sveriges totalförsvar. Det här visar tydligt hur Sverige på ännu ett område har mycket att bidra med till försvarsalliansen Nato som medlem, säger Carl-Oskar Bohlin, minister för civilt försvar.

I övningen utmanades deltagarna att hantera en rad olika attacker under tidspress. Syftet med Locked Shields 2023 var att öva deltagare från finanssektorn och sektorn för elektronisk kommunikation att enskilt och tillsammans med andra hantera en större realistisk cybersäkerhetshändelse. Övningsmomenten var utformade på ett sådant sätt att de skulle kunna ha skett i deras vardag.

Övningen styrdes från och utformades av Nato Cooperative Cyber Defense Centre of Excellence (CCDCOE) i Tallinn, Estland. Totalt deltog 33 nationer i 24 olika lag i år. De svenska deltagarna leddes av Försvarsmakten och det svensk-isländska laget utgjordes av både civila och militära representanter för att öva totalförsvarssamverkan, och bestod av drygt 100 personer.
