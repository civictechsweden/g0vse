# Utrikesminister Tobias Billström reser till Moldavien tillsammans med nordiska och baltiska utrikesministerkollegor

– Rysslands militära aggression i Ukraina har inneburit allvarliga säkerhetshot, omfattande flyktingströmmar och en djup socioekonomisk kris för Moldavien. Landet utsätts löpande för ryska hybridattacker med målet att sprida social oro och undergräva den moldaviska demokratin. Moldavien hanterar dessa hybridattacker på ett bra sätt samtidigt som landet visar stor solidaritet med ukrainska flyktingar. Besöket till Chišinau sänder en tydlig signal om vårt gemensamma stöd till Moldavien både från EU och de nordisk-baltiska länderna, säger utrikesminister Tobias Billström.

I Chišinau träffar de nordisk-baltiska utrikesministrarna Moldaviens president Maia Sandu, premiärminister Dorin Recean, utrikesminister Nicu Popescu, talman Igor Grosu och civilsamhällsorganisationer.

– Besöket ger oss möjlighet att diskutera hur vi kan utveckla vårt samarbete med Moldavien för att stärka landets motståndskraft och stödja landets reformarbete för att på sikt kunna uppfylla villkoren för medlemskap i EU. Att Moldavien genomför de reformer som krävs för EU-medlemskap är viktigt både för Moldaviens och Europas framtida säkerhet och stabilitet, säger utrikesminister Tobias Billström.

I den nordisk-baltiska delegationen till Chišinau ingår utöver utrikesminister Tobias Billström Estlands utrikesminister Margus Tsahkna, Finlands statssekreterare för utrikes- och säkerhetsfrågor Kai Sauer, Islands utrikesminister Þórdís Kolbrún Reykfjörð Gylfadóttir, Lettlands utrikesminister Edgar Rinkēvičs, Litauens utrikesminister Gabrielius Landsbergis, Norges utrikesminister Anniken Huitfeldt och Danmarks utrikesminister Lars Løkke Rasmussen.
