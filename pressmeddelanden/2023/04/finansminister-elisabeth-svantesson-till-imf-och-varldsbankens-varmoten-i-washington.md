# Finansminister Elisabeth Svantesson till IMF och Världsbankens vårmöten i Washington

Vårmötena väntas fokusera på det rådande osäkra ekonomiska läget, institutionernas stöd till länder och oron på finansiella marknader. Diskussionerna kommer fortsatt att präglas av Rysslands krig mot Ukraina och dess ekonomiska konsekvenser. Ett stort fokus väntas även vara på Världsbankens pågående reformprocess.

Finansminister Elisabeth Svantesson leder den svenska delegationen. I egenskap av EU\-ordförandeskapet kommer finansminister Svantesson att delta i G20\-finansministermöten som företrädare för ministerrådet. Finansministern kommer även att representera de nordiska och baltiska länderna i IMF:s högsta rådgivande kommitté, IMFC, och delta på Världsbankens rundabordssamtal om Ukraina. Finansministern kommer också att träffa företrädare för IMF och Världsbanksgruppen och föra samtal om bland annat vikten av att stödja Ukraina, utan att tappa fokus på de omedelbara utmaningar som världens länder står inför så som högre inflation och ekonomisk oro, samt långsiktiga utmaningar så som   fattigdomsbekämpning och klimatfrågan .

– Jag reser till Washington för att delta i IMF och Världsbankens vårmöten i ett svårt ekonomiskt läge. Rysslands krig mot Ukraina orsakar stort mänskligt lidande och vi bevittnar krigets negativa ekonomiska konsekvenser, som inte minst drabbar sårbara ekonomier. Jag håller med IMF att den enskilt viktigaste åtgärden för att stödja dessa länder är att Ryssland upphör med sitt krig i Ukraina. IMF och Världsbanken har en viktig roll för att stödja sina medlemsländer i denna utmanande tid, säger Elisabeth Svantesson.
