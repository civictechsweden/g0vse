# Sverige står värd för ”EU Indo-Pacific Ministerial Forum”

– På många sätt är regionen kring Indiska oceanen och Stilla havet den plats där vår planets framtid och vår framtida historia kommer att avgöras. Regionens utveckling är av direkt intresse för oss. Vi har ömsesidiga säkerhetsintressen och ett gemensamt intresse av att upprätthålla den regelbaserade världsordningen. I dag står båda parter inför liknande utmaningar, inte bara när det gäller säkerhet utan även inom handel och bistånd. I en globaliserad värld finns inget ”fjärran”, och konflikter kan inte särskiljas, säger unionens höga representant för utrikes frågor och säkerhetspolitik Josep Borrell.

– Samarbetet mellan EU och den indopacifiska regionen är av stort geopolitiskt och ekonomiskt värde. Växande spänningar sätter nu press på handel, teknologi, utrikes- och säkerhetspolitik, vilket tydliggör Sveriges och EU:s behov att fördjupa partnerskap och politiska dialoger med regionen. Jag tror och hoppas det här mötet bidrar till ett ytterligare stärkt samarbete, säger utrikesminister Tobias Billström.

Regionen kring Indiska oceanen och Stilla havet står för två tredjedelar av den globala tillväxten och tillsammans med EU för 70 procent av den globala handeln. Diskussionerna under mötet kommer att kretsa kring gemensamma utmaningar när det gäller säkerhet, handel, globala värdekedjor, digitalisering, den gröna omställningen och energisäkerhet.
