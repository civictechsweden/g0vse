# Stockholms universitet får i uppdrag att genomföra prov för tillträde till ukrainsk högskoleutbildning

Tillträde till högskolor i Ukraina har de senaste åren genomförts baserat på nationella standardiserade prov i syfte att säkerställa en rättvis antagning till högskoleutbildning. Med anledning av Rysslands fullskaliga invasion av Ukraina är det inte möjligt att genomföra centraliserade prov på det traditionella sättet. Med anledning av detta har det ukrainska parlamentet sedan tillträdesomgången 2022 ändrat tillvägagångssättet till ett datorbaserat prov. För att kunna antas till utbildning behöver de sökande bli godkända på särskilda tillträdesprov för olika utbildningsnivåer. Det ukrainska utbildningsdepartementet efterfrågade även 2022 stöd från Sverige att genomföra tillträdesproven och Stockholms universitet fick då i uppdrag att genomföra dem. Regeringen ger nu återigen Stockholms universitet i uppdrag att genomföra proven. I uppdraget ingår att tillhanda lokaler och provvakter, genomföra de kontroller som är nödvändiga för att identifiera provdeltagarna, vidareförmedla resultaten och andra liknande och nödvändiga åtgärder.

– För att kunna bygga upp Ukraina igen behövs välutbildade personer. Därför ställer vi självklart upp och stöttar i arbetet med att ge ukrainska personer som flytt till Sverige möjlighet att delta i proven så att de kan ansöka till ukrainsk högskoleutbildning, säger utbildningsminister Mats Persson.
