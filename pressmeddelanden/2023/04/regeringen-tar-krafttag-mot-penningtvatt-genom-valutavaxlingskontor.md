# Regeringen tar krafttag mot penningtvätt genom valutaväxlingskontor

– Ett effektivt arbete för ett tryggare Sverige behöver inriktas mot att kväva hela det kriminella kretsloppet. Därför är arbetet mot penningtvätt viktigt. Genom förslaget vill regeringen hindra kriminella från att använda valutaväxlings­kontoren för att tvätta sina brottsvinster, säger finansmarknadsminister Niklas Wykman.

Förslaget innebär bland annat att alla som arbetar med att bedriva valutaväxling ska vara skyldiga att registrera sig hos Finansinspektionen och följa penningtvättslagstiftningen. Regeringen föreslår även att Finansinspektionen ska få besluta om sanktionsavgift för den som bedriver sådan verksamhet utan att vara registrerad eller som inte lämnar begärda upplysningar i samband med kontroll av att penningtvättslagstiftningen följs. Förslaget innebär också att det ska införas ett allmänt lämplighetskrav för att få bedriva valutaväxlingsverksamhet.

Efter Lagrådets granskning av förslaget är avsikten att regeringen ska besluta en proposition till riksdagen. Lagändringarna föreslås träda i kraft den 1 januari 2024\.
