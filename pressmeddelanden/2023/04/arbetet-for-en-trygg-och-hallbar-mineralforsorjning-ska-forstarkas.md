# Arbetet för en trygg och hållbar mineralförsörjning ska förstärkas

SGU är den myndighet som har i uppdrag av regeringen att verka för att skapa goda förutsättningar för ett hållbart nyttjande av landets mineralresurser och för att främja hållbar tillväxt och företagande inom sektorn. I uppgiften ingår bland annat att marknadsföra Sverige som prospekteringsland och tillhandahålla vägledning och information till företag som planerar att prospektera i Sverige.

– En trygg och hållbar försörjning av mineralresurser är en förutsättning för den gröna omställningen. Det är metaller och mineral som är nödvändiga för våra elbilar, vindsnurror och mobiltelefoner. Svensk gruvnäring kan vara avgörande för att kapa Europas farliga beroende av Kina, vilken är större än EU:s beroende av rysk gas innan invasionen av Ukraina, säger energi- och näringsminister Ebba Busch.

I uppdraget ingår bland annat att utveckla SGU:s information och vägledning till företag inklusive mineralkontoret i Malå, kunskapsbyggande inom SGU avseende främjande av mineralutvinning, samt utveckling av myndighetens rättsliga vägledning till aktörer.

Förslagen bygger på en överenskommelse mellan regeringen och Sverigedemokraterna.
