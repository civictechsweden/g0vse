# Överlämning av betänkandet En tydligare bestämmelse om hets mot folkgrupp

– Kommittén adresserar viktiga frågor, bland annat om att för­tydliga vad som är brottsligt när det kommer till att förneka förintelsen. Det finns en bred politisk enighet om förslagen som nu skickas ut på remiss, säger justitie­minister Gunnar Strömmer.

[SOU 2023:17 En tydligare bestämmelse om hets mot folkgrupp](/rattsliga-dokument/statens-offentliga-utredningar/2023/04/sou-202317/ "SOU 2023:17")

Kommittén, som består av leda­möter från samtliga riksdags­partier, har haft i uppdrag att ta ställning till om det bör införas ett särskilt straff­ansvar för offentligt urskuldande, förnekande eller flagrant för­ringande av bland annat folkmord, brott mot mänsk­ligheten och krigs­förbrytelser. Kommittén har också haft i uppdrag att ta ställning till om straff­ansvaret för hets mot folk­grupp uttryckligen bör omfatta dels upp­maningar till våld, dels gärningar riktade mot enskilda individer i sådana grupper som skyddas av bestäm­melsen. Uppdraget har sin bakgrund i ett över­trädelse­ärende som EU har inlett mot Sverige med anled­ning av genom­förandet av det så kallade rasism­ram­beslutet som är EU:s straff­rättsliga instrument i arbetet mot rasism. Kommittén, som är enig, lämnar flera förslag som innebär att bestäm­melsen om hets mot folk­grupp förtydligas.

* Det ska uttryckligen framgå av lag­texten att hets mot folk­grupp också omfattar upp­maningar till våld.
* Det ska införas ett särskilt straff­ansvar för för­nekande, urskuldande och uppenbart förringande av Förintelsen och vissa andra folkmord, brott mot mänsk­ligheten, krigs­förbrytelse och aggressions­brott.
* Enskilda brotts­offer ska få ett bättre skydd av bestäm­melsen om hets mot folkgrupp.
Det särskilda straff­ansvaret ligger inom ramen för bestäm­melsen om hets mot folkgrupp och är begränsat till att omfatta endast brott som har fastställts av en inter­nationell eller svensk domstol. Inget av förslagen innebär att gränserna för straff­ansvar eller för yttrande­friheten ändras.

Kommittén bedömer att före­slagna ändringar i bestäm­melsen i brotts­balken bör kunna träda i kraft den 1 juli 2024 och att före­slagna ändringar i bestäm­melsen i tryck­frihets­förordningen bör kunna träda i kraft den 1 januari 2027\.
