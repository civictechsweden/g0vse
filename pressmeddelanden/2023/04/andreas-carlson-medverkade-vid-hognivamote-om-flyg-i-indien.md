# Andreas Carlson medverkade vid högnivåmöte om flyg i Indien

– Flyget är och kommer att fortsätta vara en viktig del av transportsystemet. Vi måste arbeta tillsammans internationellt för att få den gröna omställningen på plats och jag har under resan fått möjlighet att träffa flera indiska ministrar och företag för att diskutera gemensamma möjligheter och samarbeten, säger infrastruktur- och bostadsminister Andreas Carlson.

Med på resan följde en högnivådelegation med Luftfartsverket, Swedavia och ett flertal svenska ledande företag inom avancerad flygteknik och hållbarhet inom flygindustrin.

– Sverige och Indien har sedan förra året ett samförståndsavtal i syfte att främja partnerskap och att driva på smarta och hållbara flygtekniska lösningar. Nu fortsätter samarbetet om hur vi kan göra flyget mer hållbart, effektivt och tillgängligt i Indien, Sverige och globalt, säger infrastruktur- och bostadsminister Andreas Carlson.

Under resan besökte Andreas Carlson Mumbai och träffade Tata Group, Larsen & Toubro samt Anand Mahindra och medarbetare från Mahindra Group. I New Delhi träffade Andreas Carlson flera indiska ministrar samt många företag. Andreas Carlson deltog också på EU-India Aviation Summit där han var en av öppningstalarna och även höll ett anförande om jämställdhet i flygbranschen.
