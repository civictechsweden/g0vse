# Bistånds- och utrikeshandelsminister Johan Forssell samt infrastruktur- och bostadsminister Andreas Carlson besöker Scania

– Scania är ett av våra världsledande företag inom transportsektorn och har stor betydelse för svensk export och för arbetstillfällen. Scania har också en viktig roll i den gröna omställningen och har nått en rad exportframgångar genom att erbjuda hållbara kollektivtrafiksystem till storstäder runt om i världen, säger bistånds- och utrikeshandelsminister Johan Forssell.

Regeringens arbete med att stärka Sveriges globala konkurrenskraft bidrar till ekonomisk tillväxt, sysselsättning och ökat välstånd. En viktig del är att främja svensk export och underlätta för svenska företag som vill göra affärer utomlands. Det svenska exportstödet består av bland annat av rådgivning, finansiering och marknadsföring.

Besöket inleds med en rundtur i chassimonteringen där lastbilarna monteras ihop. Det följs av en presentation av företaget och utvecklingen av eldrivna fordon samt en diskussion om exportaffärer i Afrika och Latinamerika. Besöket avslutas därefter med provkörning på Scania Demo Center.
