# Regeringen stödjer civilsamhällets arbete med socialt utsatta i den ekonomiska krisen med 50 miljoner kronor

– De mest utsatta har fått det svårare att sätta mat på bordet och det är också nya grupper som söker hjälp nu. Satsningen på 50 miljoner kronor i år är en nödvändig åtgärd för att de människor som har det svårast snabbt ska kunna få stöd genom det arbete som det civila samhällets aktörer bedriver och som når fram till de mest utsatta, säger socialminister Jakob Forssmed.

– Så många har det tufft nu och inte minst drabbar de ekonomiskt svåra tiderna de allra mest utsatta i vårt samhälle. Det här är ett angeläget stöd som kommer de allra mest utsatta till godo där civilsamhället har en nyckelroll att hjälpa, säger energi\- och näringsminister Ebba Busch.

Det utmanande ekonomiska läget har ökat behovet av sociala och humanitära insatser till människor i socialt särskilt utsatta situationer. För att möta detta behov behöver stödet till civilsamhällesorganisationer och trossamfund som bedriver verksamhet som riktar sig till dessa grupper stärkas. Anslaget för medel till den ideella sektorn förslås därför ökas med 50 miljoner kronor under 2023\.

Avsikten är att stödet ska fördelas via en myndighet och vara sökbart för civilsamhällesorganisationer och trossamfund i anslutning till att riksdagen beslutat om vårändringsbudgeten.

Stödet avses exempelvis kunna gå till organisationer som arbetar med människor som drabbats av hemlöshet och social utslagning. Det civila samhällets organisationer och trossamfunden är centrala aktörer för att hjälpa och stödja människor i socialt särskilt utsatta situationer. Satsningen bygger på erfarenheter av civilsamhällets insatser under covid\-19\-pandemin och mottagandet av dem som flyr från Ukraina.

Förslaget bygger på en överenskommelse mellan regeringen och Sverigedemokraterna.
