# Lantmäteriet får medel för att göra information tillgänglig

– Flera utvärderingar har visat att öppna data kan leda till stora vinster för samhället, inte minst företag och organisationer som kan använda uppgifterna för att skapa nya produkter och tjänster, säger infrastruktur\- och bostadsminister Andreas Carlson.

I regeringens förslag får Lantmäteriet 20 miljoner kronor för att utveckla infrastruktur för att göra data tillgänglig för alla, så kallade öppna data. Detta ska enligt EU\-direktiv ha skett senast sommaren 2024\.

Öppna data från Lantmäteriet kan till exempel vara adresser, kartor, flygfotografier och höjddata.

Företag och andra som vill ta del av Lantmäteriets öppna data kommer, när utvecklingen är klar, att avgiftsfritt kunna använda informationen genom maskingränssnitt eller nedladdning.

Flera utvärderingar har visat att öppna data kan leda till stora samhällsekonomiska vinster. I ett regeringsuppdrag har till exempel öppna data från Lantmäteriet och andra myndigheter värderats till en samhällsnytta motsvarande mellan 10 och 21 miljarder kronor årligen.

Regeringen har överlämnat detta förslag till riksdagen i vårändringsbudgeten.

Förslaget bygger på en överenskommelse mellan regeringen och Sverigedemokraterna.
