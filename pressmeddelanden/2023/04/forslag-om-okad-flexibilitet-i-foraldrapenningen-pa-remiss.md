# Förslag om ökad flexibilitet i föräldrapenningen på remiss

Dubbeldagarna ger föräldrar möjlighet att ta ut föräldrapenning samtidigt för samma barn i 30 dagar under barnets första levnadsår. I en promemoria som nu remitteras föreslås att antalet dubbeldagar utökas till 60 dagar. Dubbeldagarna föreslås också kunna användas fram till barnet är 15 månader i stället för 12 månader.

– Dubbeldagarna gör det möjligt att vara lediga tillsammans när barnet är litet, vilket stärker det gemensamma föräldraskapet och ger föräldrar valfrihet och flexibilitet i hur de önskar nyttja föräldrapenning. Dubbeldagarna har en positiv effekt på kvinnors hälsa. Mammans hälsa påverkas i positiv riktning, i form av minskad risk för att besöka sjukhus eller specialistvård för förlossningskomplikationer och minskad risk för förlossningsdepression, säger äldre- och socialförsäkringsminister Anna Tenje.

Regeringen vill ge föräldrar fler verktyg och utrymme för flexibilitet för att kombinera ett högt arbetsmarknadsdeltagande med familjeliv. Det förslag som Socialdepartementet nu remitterar innebär att beredningsunderlag kommer finnas för att regeringen ska ha möjlighet att lägga fram förslaget till riksdagen.

I och med att förslagen har budgetära konsekvenser behöver de hanteras inom ramen för den sedvanliga budgetprocessen inför budgetpropositionen. Huruvida förslagen läggs fram till riksdagen är därför beroende av budgetutrymmet och de slutliga prioriteringarna inför budgetpropositionen.

Arbetet med att öka flexibiliteten i föräldraförsäkringen bygger på en överenskommelse mellan regeringspartierna och Sverigedemokraterna.

Sista dagen att svara på remissen är 14 juni 2023.
