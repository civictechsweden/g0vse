# Svensk astronaut planeras åka till internationella rymdstationen ISS inom ett år

– En rymdfärd för en svensk astronaut skulle innebära en stor framgång för Sverige som rymdnation. Det visar att Sverige har en hög ambition att vara med i utvecklingen på rymdområdet. Aktiviteter i rymden och de satelliter som sänts upp har en allt större betydelse för olika typer av tjänster på jorden och för forskning. Inte minst forskning inom klimatområdet är beroende av olika typer av mätningar från rymden, säger utbildningsminister Mats Persson.

Regeringen och Rymdstyrelsen räknar med att Sveriges nye ESA-astronaut, inom ett år får möjlighet att åka till den internationella rymdstationen ISS. Det återstår en formell process där ESA tillsammans med NASA och övriga aktörer inom ramen för partnerskapet för ISS gör en sista utvärdering och godkänner astronauter till ISS.

– Vi är väldigt stolta och glada över regeringens uppdrag. Sverige är en framstående rymdnation med hög status i den globala rymdsektorn. Nu påbörjas arbetet med att få till en ny svensk astronaut som gör att Sverige behåller och utvecklar vår position i det internationella rymdsamarbetet, säger Rymdstyrelsens generaldirektör Anna Rathsman.

Under rymdfärden kommer astronauten att genomföra olika vetenskapliga experiment som endast kan genomföras i tyngdlöshet. Det skulle till exempel kunna innebära forskning inom materialfysik, bioteknik och medicin, där avsaknaden av gravitation möjliggör experiment som inte kan göras på jorden.
