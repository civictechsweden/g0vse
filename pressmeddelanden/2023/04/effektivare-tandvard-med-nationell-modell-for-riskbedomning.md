# Effektivare tandvård med nationell modell för riskbedömning

– Med en nationell modell för riskbedömning skapar vi bättre förutsättningar för att ge tandvård efter behov. På så sätt frigörs resurser till att behandla de patienter som behöver tandvården som mest, säger socialminister Jakob Forssmed.

Tandvården arbetar redan idag med riskbedömningar för att bedöma en patients framtida risk att utveckla sjukdom. Riskbedömningen ligger till grund för ett beslut om revisionsintervall, det vill säga tiden mellan två besök, och för den tandvård som patienten bör erbjudas. Men det finns i nuläget ingen gemensam modell för riskbedömning och enskilda behandlares kompetens och erfarenheter varierar.

Regeringen ger därför Socialstyrelsen i uppdrag att bedöma förutsättningarna för att införa en nationell modell för riskbedömning inom tandvården. Där ingår att ge förslag på hur en sådan modell kan utformas och implementeras, utan att den medför mer administration.

Syftet med att införa en nationell modell för riskbedömning inom tandvården är att stärka tandvårdens förmåga att bedöma risker för orala sjukdomar. I förlängningen bidrar detta till att tandvården kan prioritera de patienter som har störst behov. En enhetlig modell ger även bättre förutsättningar för datainsamling, uppföljning, kunskapsutveckling och forskning inom tandvården.

Socialstyrelsen få använda 3 miljoner kronor för uppdraget under 2023 och ska lämna en slutredovisning av uppdraget till Socialdepartementet senast den 31 mars 2024\.
