# Regeringen vill utreda hur civilplikten kan utökas till fler samhällsviktiga branscher och verksamheter

– Regeringen ser ett stort behov av att se över personalförsörjningen av hela totalförsvaret och att bredda det civila försvaret. Vi avser därför tillsätta en utredning som ska titta på förutsättningarna för att kraftigt utöka civilplikten. I praktiken innebär det att fler branscher, fler verksamheter och fler personer skulle kunna komma att omfattas, säger statsminister Ulf Kristersson.

I utredarens uppdrag kommer även ingå att föreslå åtgärder och nödvändiga författningsändringar.

– Den här regeringen genomför just nu den största satsningen på civilt försvar på mycket lång tid. I januari fick MSB i uppdrag att utreda återaktivering av civilplikten inom kommunal räddningstjänst. Nästa steg blir nu att utreda hur civilplikten kan användas bredare i fler samhällssektorer. Att säkerställa personalförsörjningen i hela totalförsvaret är en mycket angelägen uppgift och något vi nu arbetar vidare med, säger Carl-Oskar Bohlin, minister för civilt försvar.

Under onsdagen gjorde statsministern och ministern för civilt försvar även ett besök på Medelpads Räddningstjänstförbund som gör räddningsinsatser i kommunerna Sundsvall, Timrå och Ånge. Ulf Kristersson och Carl-Oskar Bohlin besökte därefter utbildningsplatsen Sandö som drivs i MSB:s regi. På Sandö finns bland annat utbildningen Skydd mot olyckor och grundutbildning för räddningstjänstpersonal i beredskap samt Räddningsgymnasiet.
