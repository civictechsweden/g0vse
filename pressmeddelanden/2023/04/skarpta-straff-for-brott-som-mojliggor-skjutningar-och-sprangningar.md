# Skärpta straff för brott som möjliggör skjutningar och sprängningar

– Vi måste med samhällets samlade kraft tydligt markera mot brott som begås inom kriminella nätverk. Straffen för allvarligare brott med koppling till det grova våldet, som skjutningar och sprängningar, måste därför skärpas. Det föreslår vi nu, genom att bland annat dubbla straffet för grovt vapenbrott, säger justitieminister Gunnar Strömmer.

[Ds 2023:11 Skjut­vapen och explo­siva varor – skärpta straff för de allvar­ligare brotten](/rattsliga-dokument/departementsserien-och-promemorior/2023/04/ds-202311/ "Ds 2023:11")

Under 2022 dödades 62 personer av skjutvapenvåld i Sverige. Detta innebär att antalet personer som avlidit på grund av skjutningar mer än tredubblats under perioden 2012–2022. Ökningen av antalet skjutningar kan till stor del härledas till konflikter mellan kriminella grupperingar. De senaste åren har dessa konflikter även lett till en ökad användning av explosiva varor. Antalet sprängningar i Sverige de senaste åren saknar motstycke i modern tid.

Straffskalorna för de allvarligare formerna av vapenbrott, brott mot tillståndsplikten för explosiva varor, vapensmuggling och smuggling av explosiva varor, föreslås därför ändras på följande sätt:

* Straffskalorna för grovt brott ändras från fängelse i lägst två år och högst fem år till fängelse i lägst fyra år och högst sju år.
* Straffskalorna för synnerligen grovt brott ändras från fängelse i lägst fyra år och högst sju år till fängelse i lägst sex år och högst tio år.
* Maximistraffet för normalgradsbrott höjs från fängelse i tre år till fängelse i fem år.

Promemorian bygger på en överenskommelse mellan Sverigedemokraterna, Moderaterna, Kristdemokraterna och Liberalerna.

Promemorian ska nu skickas på remiss. Därefter kommer den att beredas inom Regeringskansliet. Lagändringarna föreslås träda i kraft den 1 april 2024.
