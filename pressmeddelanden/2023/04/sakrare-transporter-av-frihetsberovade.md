# Säkrare transporter av frihetsberövade

– De två senaste fritagningarna som skett på kort tid är ett hån mot brottsoffer och anhöriga, ett slag i ansiktet på polis och åklagare och ett angrepp på Kriminalvårdens medarbetare. Detta kan inget rättssamhälle acceptera. Därför har jag tidigare aviserat att Kriminalvården får i uppdrag att stärka säkerheten vid transporter av frihetsberövade. Idag har regeringen fattat det formella beslutet, säger justitieminister Gunnar Strömmer.

Uppdraget innebär att Kriminalvården ska titta på vad som behöver göras både när det gäller planeringen och genomförandet av transporter. Det kan handla om sådant som överlämnande av information mellan olika aktörer och den frihetsberövades möjlighet att kommunicera med andra. Men uppdraget omfattar också åtgärder för att minska behovet av transporter och behovet av poliseskort.

Uppdraget ska genomföras i samverkan med Statens institutionsstyrelse, Migrationsverket och Polismyndigheten.

Kriminalvården ska löpande genomföra de åtgärder som de ser behov av. En delredovisning ska lämnas i juni och uppdraget ska slutredovisas den 20 oktober i år.

Uppdraget bygger på en överenskommelse mellan Sverigedemokraterna, Moderaterna, Kristdemokraterna och Liberalerna.
