# Förslag för att stoppa oseriösa anbud i upphandlingar skickas på remiss

Varje år köper offentlig sektor varor och tjänster för över 1 000 miljarder kronor. De pengarna ska gå till seriösa företag och organisationer, inte till kriminella aktörer som fuskar och använder dåliga arbetsvillkor för att vinna kontrakt. Dessa företag kan lägga extremt låga bud för att vinna kontrakt, vilket gör att seriösa företag slås ut och kvaliteten hotas. Att stoppa detta är en viktig del för att bekämpa den organiserade brottsligheten.

Därför fick Konkurrensverket i uppdrag att ta fram förslag som gör det enklare att säga nej till oseriösa anbud i offentliga upphandlingar. Förslagen som har presenterats är bland annat:

* Alla anbud som är mer än 30 procent lägre än genomsnittspriset ska granskas.
* Det ska bli tydligare vem som ansvarar för vad när det gäller att granska låga anbud. Upphandlande aktör ansvarar för att bedöma om ett anbud är onormalt lågt. Leverantören ansvarar för att förklara hur de kan leverera trots det låga priset.
* Upphandlande organisationer ska alltid säga nej till anbud som är onormalt låga. Det har tidigare inte alltid varit obligatoriskt.
* Upphandlingsmyndigheten ska få i uppdrag att ta fram ett praktiskt stöd till upphandlande organisationer kring onormalt låga anbud.

Förslagen går nu ut på remiss. Sista dag att svara på remissen är 27 februari 2026.

– Inte en enda skattekrona ska hamna i fickan på gängkriminella. Nu tar vi vidare förslagen för att stänga ute kriminella och oseriösa aktörer från offentliga upphandlingar, säger civilminister Erik Slottner.

Konkurrensverket ska också ta fram en metod för att bedöma hur väl leverantörer uppfyller kvalitetskraven i offentliga kontrakt. Den delen av uppdraget ska redovisas den 30 november 2025.
