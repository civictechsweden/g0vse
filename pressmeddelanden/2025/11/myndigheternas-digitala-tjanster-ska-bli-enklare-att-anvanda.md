# Myndigheternas digitala tjänster ska bli enklare att använda

Med en gemensam digital ingång kan medborgare och företagare hantera ärenden hos olika myndigheter samlat på ett ställe. Dessutom behöver man inte lämna samma uppgifter flera gånger. Hur detta ska gå till ingår i Diggs uppdrag att undersöka.

Digg ska också titta på hur den kommande digitala identitetsplånboken kan användas när medborgare och företagare har kontakt med myndigheter. I arbetet ska Digg ta in synpunkter från andra myndigheter, kommuner, regioner och vid behov även företag och organisationer.

– Det behöver bli enklare för medborgare och företag att göra ärenden digitalt. Genom att samla tjänster på samma ställe blir det lättare att ta del av offentlig service. Jag ser stor potential i användningen av den kommande digitala identitetsplånboken i kontakt med myndigheter, kommuner och regioner, säger civilminister Erik Slottner.

Uppdraget är en del av regeringens digitaliseringsstrategi som presenterades i våras.

[Digitaliseringsstrategin 2025–2030](/regeringens-politik/digitaliseringsstrategin-2025-2030/ "Digitaliseringsstrategin 2025–2030")

Uppdraget ska redovisas senast den 1 april 2026.
