# Acko Ankarberg Johansson ny landshövding i Västmanlands län

Acko Ankarberg Johanssons förordnande som landshövding och chef för Länsstyrelsen i Västmanlands län gäller från och med den 10 november 2025 till och med den 30 november 2031.

– Acko Ankarberg Johansson är en erfaren politiker som verkat på ledande positioner, både på lokal och nationell nivå. Hennes förståelse för samspelet mellan stat, region och kommun kommer att vara en tillgång för länsstyrelserna och för invånarna i Västmanlands län. Jag är glad att Acko Ankarberg Johansson tackat ja till detta uppdrag, säger civilminister Erik Slottner.

Acko Ankarberg Johansson är född 1964. Hon var mellan 2022 och 2025 sjukvårdsminister. Acko Ankarberg Johansson har lång erfarenhet som politiker på både kommunal nivå och nationell nivå. Hon har bland annat varit kommunstyrelsens ordförande i Jönköpings kommun samt ordförande i riksdagens socialutskott. Hon har därutöver erfarenhet från länsstyrelsernas verksamhet, bland annat som ledamot i insynsrådet vid Länsstyrelsen i Jönköpings län.
