# Regeringen går vidare med förslag om ett förbättrat resegarantisystem

Resegarantin ger konsumenter ekonomiskt skydd om en reseaktör går i konkurs. Den gäller för paketresor och sammanlänkade arrangemang och gör det möjligt att få tillbaka resekostnader om resan ställs in.

Dagens system bygger på att varje enskild reseaktör ordnar en individuell resegaranti för sina resenärer som bland annat ska täcka kundernas återbetalningskrav vid en konkurs. I propositionen föreslår regeringen att det inrättas en kollektiv fond och att de individuella garantierna minskar i storlek.

– Nu stärker vi resegarantisystemet så att resenärer inte behöver se sina pengar gå upp i rök. Kunderna ska rimligen vara ekonomiskt skyddade även om resebolaget går i konkurs en period efter att resan bokats. Vi har sett exempel där människors drömresa förvandlas till en mardröm, exempelvis under pandemin, där en del kunder inte fick tillbaka några pengar alls efter researrangörens konkurs. Med den här modellen kan fler kunder få rätt till återbetalning, säger civilminister Erik Slottner.

Regeringen föreslår att ändringarna i resegarantilagen genomförs i två etapper.

## Första etappen: Etablering av en resegarantifond

I den första etappen byggs en resegarantifond upp genom att reseaktörer börjar betala en avgift till fonden. För aktörer som arrangerar paketresor ska avgiften uppgå till ett belopp motsvarande 0,6 procent av priset på paketresan. Allt eftersom fonden byggs upp minskar de individuella resegarantierna i storlek.

## Andra etappen: Utökning av resegarantin

I den andra etappen utökas resegarantins tillämpningsområde, vilket gynnar resenärerna, så att fler återbetalningskrav och vissa typer av värdebevis omfattas. Det förekommer att juridiska personer, till exempel kortföretag efter s.k. kortreklamationer, betalar ut ersättning till resenärer som har rätt till ersättning från resegarantin. I den andra etappen får dessa företag en rätt att i sin tur ansöka om ersättning från resegarantin (en så kallad regressrätt).

Den första etappen föreslås träda i kraft den 1 april 2026. Den andra etappen föreslås träda i kraft när fonden är fullfinansierad, dvs. uppgår till 1,5 miljarder kronor.
