# Colombia köper Jas Gripen i stor exportaffär

Vad som gör Gripen unikt är att det kombinerar avancerad teknik med enkelhet och flexibilitet. Gripen används av flera olika länder vilket visar på dess förmåga att fungera i olika klimat, taktiska miljöer och försvarssystem.

- Försäljningen av Jas Gripen till Colombia är en av Sveriges största exportaffärer någonsin. Det är en affär som stärker både svensk säkerhet och ekonomi, och visar på den tydliga kopplingen mellan handel och säkerhet, säger bistånds- och utrikeshandelsminister Benjamin Dousa.

- Det är ett tydligt kvitto på konkurrenskraften i svensk försvarsindustri och höga teknologiska förmåga. Med Gripen får Colombia ett av världens mest avancerade stridsflyg. Jag ser fram emot att fördjupa det försvarspolitiska samarbetet, säger försvarsminister Pål Jonson.

- Sverige och Colombia har mycket goda relationer som sträcker sig långt tillbaka. Jag ser fram emot att fortsätta att förstärka och bredda samarbetet mellan våra länder, säger utrikesminister Maria Malmer Stenergard.

År 2024 firade Sverige och Colombia 150 år av diplomatiska relationer. Ett bilateralt partnerskap mellan Sverige och Colombia undertecknades år 2024. Sedan 2017 har Sverige ett samförståndsavtal med Colombia om samarbete på försvarsområdet. I och med att Colombia nu blir en del av Gripen-familjen ser Sverige fram emot att fördjupa det försvarspolitiska samarbetet.

Försvarsminister Pål Jonson besökte Colombia i juli för att träffa sin motsvarighet och delta på flygmässan F-AIR där Sverige var hedersgäst. Med imponerande stöd av Brasiliens flygvapen befann sig två Gripen E-flygplan på plats och deltog i en flyguppvisning.

Utrikesminister Maria Malmer Stenergard besökte Colombia i januari och deltog då vid den första högnivådialogen inom ramen för det bilaterala partnerskapet mellan Sverige och Colombia.
