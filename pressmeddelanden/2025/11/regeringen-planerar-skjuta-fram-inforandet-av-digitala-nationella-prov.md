# Regeringen planerar skjuta fram införandet av digitala nationella prov

– För att skapa bättre förutsättningar och ge rektorer, lärare och elever så god framförhållning som möjligt avser regeringen att skjuta fram införandet av digitala nationella prov. Skolans personal och elever förtjänar bättre än den ryckighet och oförutsägbarhet som varit de senaste åren, säger gymnasie-, högskole- och forskningsminister Lotta Edholm.

Införandet av digitala nationella prov har omgärdats av problem och vid flera tillfällen har prov med kort varsel behövt genomföras på papper i stället för digitalt, vilket har orsakat osäkerhet och merarbete för skolorna. Regeringen har för avsikt att se över Skolverkets uppdrag att digitalisera de nationella proven. Regeringens inriktning är att de nationella proven ska ske analogt, det vill säga pappersprov, hela vägen fram till dess att ett nytt betygssystem införs. Inför att ett nytt betygssystem finns på plats ska en kvalitetssäkrad lösning för digitala prov finnas på plats.

Digitala nationella prov och central rättning är viktiga verktyg för att öka likvärdigheten, motverka betygsinflation och minska lärarnas arbetsbörda. Utredningen om ett likvärdigt betygssystem föreslog ett nytt betygssystem där digitala nationella slutprov som rättas centralt är en viktig komponent. I budgetpropositionen för 2026 föreslog regeringen att medel ska tillföras för att göra det möjligt att genomföra utredningens förslag. Vid genomförande av förslagen om nytt betygssystem är det mycket viktigt att de digitala nationella proven kan genomföras på ett säkert sätt med förtroende hos skolhuvudmän, lärare, rektorer, elever och föräldrar.
