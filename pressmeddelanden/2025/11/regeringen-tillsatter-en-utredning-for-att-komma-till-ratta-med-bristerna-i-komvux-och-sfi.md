# Regeringen tillsätter en utredning för att komma till rätta med bristerna i komvux och sfi

Komvux är en stor skolform med cirka 368 000 elever. Ungefär hälften av all komvux anordnas av privata utbildningsanordnare och huvudmannaskapet ligger hos kommunerna. Flertalet granskningar visar på omfattande och i vissa fall allvarliga brister i komvux och sfi. Regeringen tillsätter därför en utredning för att öka kontrollen och skärpa kraven. Kommunernas ansvar behöver tydliggöras och ägar- och ledningsprövning av enskilda företag som ansöker om betygsrätt ska utredas.

– Allvarliga brister har uppmärksammats i komvux och sfi. Skolinspektionen har också beskrivit komvux som ett riskområde där oseriösa aktörer kan etablera sig. Nu tar vi krafttag mot bristerna och en viktig del är att skärpa kraven genom att införa ägar- och ledningsprövning. Oseriösa aktörer ska inte få bedriva komvux, säger gymnasie-, högskole- och forskningsminister Lotta Edholm.

Kommunal vuxenutbildning i svenska för invandrare (sfi) är en särskilt viktig del av komvux. En väl fungerande vuxenutbildning är ofta avgörande för att nyanlända snabbt ska kunna etablera sig på arbetsmarknaden, bli självförsörjande och integreras i det svenska samhället. Utredaren ska därför föreslå hur fler elever i sfi kan erbjudas att kombinera sfi med annan utbildning. I uppdraget ingår också att undersöka om det finns behov av ytterligare åtgärder för att säkerställa att elever som deltar i en yrkesutbildning i komvux har de kunskaper i svenska språket som efterfrågas på arbetsmarknaden.

Utredaren ska också analysera varför arbetslösa som har anvisats utbildning i komvux i så liten utsträckning påbörjar och genomför utbildningen samt föreslå åtgärder för att fler arbetslösa ska genomgå en reguljär utbildning.

– Det finns en risk att oseriösa aktörer drar nytta av den relativt öppna regleringen av komvux. Kommunerna brister också i uppföljningen av utbildningen. Fler åtgärder behövs för att kommunerna ska följa upp och ta ansvar för kvaliteten i upphandlad utbildning. Utredaren ska därför föreslå hur kommunernas ansvar för upphandlad komvux kan tydliggöras, säger Patrick Reslow, skolpolitisk talesperson för Sverigedemokraterna.

– Granskningar visar att sfi-undervisningen skiftar i kvalitet. Därför har eleverna inte alltid de kunskaper i svenska som krävs på arbetsmarknaden. Genom att kombinera sfi med till exempel en yrkesutbildning kan vägen till arbete förkortas, men i dag är det för få elever som utnyttjar den möjligheten, säger Kristina Axén Olin, gruppledare för Moderaterna i utbildningsutskottet.

– Många platser i yrkesutbildningar i komvux står tomma samtidigt som företag har svårt att rekrytera personal med rätt kompetens. Fler arbetslösa behöver genomgå en yrkesutbildning i komvux, men då krävs en bättre samverkan, säger Mathias Bengtsson, utbildningspolitisk talesperson för Kristdemokraterna.

Till särskild utredare utses Jan Rehnstam, chef på Skolverkets enhet för kommunal vuxenutbildning.

Uppdraget bygger på en överenskommelse mellan regeringen och Sverigedemokraterna, och ska redovisas senast den 15 juni 2027.
