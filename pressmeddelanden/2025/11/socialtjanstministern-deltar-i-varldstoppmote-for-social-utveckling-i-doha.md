# Socialtjänstministern deltar i världstoppmöte för social utveckling i Doha

Trettio år efter FN:s världstoppmöte om social utveckling i Köpenhamn, 1995, arrangeras ett andra toppmöte på området – denna gång i Qatars huvudstad Doha. Socialtjänstminister Camilla Waltersson Grönvall leder den svenska delegationen till toppmötet.

Mötet, som utgår ifrån Köpenhamnsdeklarationen från 1995 och Agenda 2030, sätter fokus på global fattigdomsbekämpning, barnrätt, full sysselsättning och social integration.

– Ett av de viktigaste ingångsvärdena i det här mötet är att säkerställa att barns rättigheter sätts högst upp på agendan. Sverige har varit och ska fortsätta vara ett föregångsland i dessa frågor. Vi skickar nu svensk barnrätt på export, säger socialtjänstminister Camilla Waltersson Grönvall.

Toppmötet väntas samla över 15 tusen deltagare, däribland stats- och regeringschefer, FN:s generalsekreterare António Guterres och Annalena Baerbock, ordförande för FN:s generalförsamling.

I samband med toppmötet kommer socialtjänstministern att finnas tillgänglig för intervjuer. Välkommen att kontakta Cassandra Lundgren för intervjuförfrågningar och mer information.
