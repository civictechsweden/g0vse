# Regeringen föreslår åtgärder mot körkortsturism

– Med propositionen tas ett viktigt steg för att förhindra fusk och brottslighet kopplat till körkort som utfärdats utomlands. Det bidrar i sin tur till att säkerställa att förare med svenska körkort har de kunskaper som krävs i trafiken för ökad trafiksäkerhet, säger infrastruktur- och bostadsminister Andreas Carlson.

I dagsläget kan alla som bor permanent i Sverige och som har ett körkort från ett annat EES-land byta ut det mot ett svenskt körkort oavsett vilket ursprungslandet är. Detta har lett till att personer bosatta i Sverige i somliga fall skaffat ett körkort från ett land utanför EU/ESS (ett så kallat tredjeland) som normalt inte får bytas ut direkt mot ett svenskt körkort, och sedan bytt ut detta till ett körkort i ett annat EES-land för att slutligen byta ut detta mot ett svenskt körkort. Genom att åka till ett EES-land som accepterar utbyte från fler länder än vad Sverige gör kan dessa personer på så sätt komma runt de svenska kraven för att ta körkort.

Regeringen föreslår därför att ett utländskt EES-körkort som är utfärdat efter utbyte av ett tredjelandskörkort endast ska kunna bytas ut till ett svenskt körkort i något av följande fall:

* Körkortshavaren har haft ett utbytt körkort med motsvarande körkortsbehörighet i EES i minst fem år innan flytten till Sverige.
* Tredjelandskörkortet som har bytts ut mot körkortet var utfärdat i Färöarna, Förenade kungariket, Japan eller Schweiz.
* Körkortshavaren gjort ett godkänt förarprov i en EES-land som täcker behörigheterna på körkortet.

Utöver detta ska de personliga och medicinska krav vara uppfyllda för att körkorten ska likställas med de körkort som i Sverige byts ut från andra tredjeländer.

Personer som inte kan möta dessa krav kommer behöva ta om körkortet i Sverige.

Ändringarna föreslås träda i kraft den 1 maj 2026.
