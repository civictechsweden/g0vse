# Sverige och Kanada lanserar strategiskt partnerskap

– Kanada och Sverige har ett nära förhållande som grundar sig på gemensamma intressen och värderingar. Vi är transatlantiska partner, Nato-allierade och likasinnade arktiska stater. Det strategiska partnerskapet kommer dels att bidra till att vår säkerhet och våra ekonomiska band stärks, dels att främja samverkan inom forskning och innovation, inte minst när det gäller den gröna och den digitala omställningen. De allt större utmaningarna i världen i dag gör samarbete mellan likasinnade länder viktigare än någonsin, säger statsminister Ulf Kristersson.

Det strategiska partnerskapet undertecknades av statsministern och Kanadas premiärminister Mark Carney. Det utgör ett politiskt ramverk som syftar till att ytterligare fördjupa förbindelserna mellan Sverige och Kanada. Det innebär betydande möjligheter för båda länderna och stärker deras kapacitet att gripa sig an gemensamma utmaningar. Partnerskapet omfattar en bred uppsättning politikområden, till exempel ekonomisk utveckling och handel, säkerhet och försvar, arktiskt samarbete, forskning och innovation samt klimat, miljö och energi.

Sverige och Kanada kommer redan från allra första början att omsätta det strategiska partnerskapet i konkret handling. De båda länderna kommer att intensifiera sitt samarbete när det gäller politiskt, militärt och ekonomiskt stöd till Ukraina. En fördjupad strategisk dialog om säkerhet och försvar kommer att inrättas som bl.a. innefattar samhällets motståndskraft, civil beredskap och det svenska totalförsvarskonceptet. Handeln och investeringarna mellan Sverige och Kanada växer snabbt och näringslivs-, handels- och industriförbindelser kommer att fördjupas, så att ekonomisk tillväxt och sysselsättningsskapande främjas.

Det strategiska partnerskapet utgör ett långsiktigt politiskt åtagande. Allteftersom Sverige och Kanada stärker sina förbindelser i och med genomförandet av partnerskapet kommer det bilaterala samarbetet att fortsätta att utvecklas och ge konkreta resultat.
