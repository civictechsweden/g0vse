# Uppdrag till Trafikverket att utreda civilplikt inom beredskapssektorn Transporter

– Det allvarliga säkerhetsläget är en påminnelse om vikten av att vi i Sverige ska kunna hantera höjd beredskap och i värsta fall krig. Att samhällsviktiga funktioner har tillgång till den personal som behövs för att ytterst klara krigets krav är centralt. Ett robust transportsystem är av avgörande betydelse för många förmågor vid såväl civila kriser som höjd beredskap. Regeringen vill därför att Trafikverket utreder om det finns behov av att ha civilpliktig personal redo inom beredskapssektorn transporter, säger infrastruktur- och bostadsminister Andreas Carlson.

– Nu tar vi nästa steg för att utöka civilplikten till fler sektorer. Att Sveriges transporter fortsätter fungera, även i allvarstider, är en kritisk del av vårt civila försvar. Det handlar om att människor ska kunna ta sig till jobbet och att varor så som livsmedel, läkemedel och drivmedel ska fortsätta levereras dit de behövs. För detta behövs personal. Därför är det mycket angeläget att Trafikverket idag får i uppdrag att utreda civilplikt i beredskapssektorn transporter, säger minister för civilt försvar Carl-Oskar Bohlin.

Uppdraget rör personalförsörjning av samhällsviktiga verksamheter som är viktiga för totalförsvaret men som faller utanför Försvarsmaktens ansvarsområde. Myndigheten ska titta särskilt på vilka personalbehov på transportområdet som skulle kunna täckas genom civilplikt, eller om det finns andra åtgärder än civilplikt som skulle passa bättre för att möta behoven.

I händelse av höjd beredskap kommer transportbehoven att förändras jämfört med fredstida förhållanden. Samtidigt som det kan antas att det militära försvarets behov av olika transportresurser kommer öka, behöver människor med samhällsviktiga arbeten fortfarande kunna ta sig till jobbet, och samhällsviktiga varor som livsmedel, läkemedel, vatten och drivmedel måste kunna levereras.

Uppdraget ska redovisas dels i en delrapport senast den 12 mars 2026 som särskilt ska fokusera hur mycket det skulle kunna kosta att genomföra, dels i en slutrapport senast den 9 oktober 2026.
