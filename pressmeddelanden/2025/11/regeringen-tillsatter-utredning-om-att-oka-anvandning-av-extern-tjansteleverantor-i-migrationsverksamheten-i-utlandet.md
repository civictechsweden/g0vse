# Regeringen tillsätter utredning om att öka användning av extern tjänsteleverantör i migrationsverksamheten i utlandet

– För att Sverige ska kunna attrahera internationell spetskompetens behöver vi snabba och serviceinriktade tillståndsprocesser. Migrationsverket och våra svenska utlandsmyndigheter har länge efterfrågat att använda externa tjänster i fler ärenden och därför ska det nu utredas om det går att få detta på plats även för uppehållstillstånden. Det är ett viktigt steg i arbetet med att göra Sverige till det mest attraktiva landet i EU för internationella talanger, säger migrationsminister Johan Forssell.

Kommande förändringar i EU-lagstiftningen innebär att fler personer som ansöker om uppehållstillstånd och nationell visering kommer att behöva besöka en utlandsmyndighet för att lämna biometriska uppgifter i form av fotografi och fingeravtryck innan beslut kan fattas. Detta påverkar särskilt viseringsfria personer från exempelvis USA, Japan, Kanada och Australien som ansöker om uppehållstillstånd som ger dem rätt att resa in i Sverige.

Den här utredningen är en del i arbetet med att anpassa Sveriges hantering och minska risken för att de kommande förändringarna i EU-lagstiftningen försvårar för svenska företag att få eftertraktad utländsk kompetens på plats. Många andra EU-länder använder redan externa tjänsteleverantörer i liknande ärenden, att få det på plats även här är därför ett viktigt steg i arbetet med att göra Sverige till det mest attraktiva landet i EU för internationell spetskomeptens.

Mot denna bakgrund får en särskild utredare i uppdrag att:

* Utreda de rättsliga förutsättningarna för att överlämna vissa förvaltningsuppgifter, såsom upptagning av biometri, till en extern tjänsteleverantör.
* Analysera konsekvenserna och ta ställning till lämpligheten i ett sådant överlämnande.
* Lämna förslag på hur en sådan ordning kan utformas, samt ta fram nödvändiga författningsförslag.

Uppdraget ska redovisas till Justitiedepartementet senast den 15 april 2026.
