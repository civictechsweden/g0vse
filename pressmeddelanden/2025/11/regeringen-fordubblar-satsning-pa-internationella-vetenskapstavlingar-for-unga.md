# Regeringen fördubblar satsning på internationella vetenskapstävlingar för unga

– Min ambition är tydlig. Vi ska inte bara dela ut Nobelpris, svenska forskare ska också tilldelas dem. Men då krävs det att fler unga intresserar sig för matematik, naturvetenskap och teknik. Att hitta likasinnade tidigt kan vara avgörande för att väcka och bevara ett livslångt intresse för kunskap och de internationella vetenskapstävlingarna spelar en viktig roll i att motivera unga talanger att välja att utbilda sig inom STEM-området, säger gymnasie-, högskole-, och forskningsminister Lotta Edholm.

Statsbidraget för vetenskapstävlingar uppgår i dagsläget till 4 miljoner kronor per år och har de senaste åren varit översökt. Den övervägande majoriteten av organisationer som har ansökt om medel tillhör STEM-området. Skolverket fördelar statsbidraget och det kan även gå till att anordna tävlingar i Sverige.

Regeringen föreslår i budgetpropositionen för 2026 att statsbidraget för vetenskapstävlingar ska tillföras ytterligare 6 miljoner kronor för 2026 och därmed uppgå till totalt 10 miljoner kronor. Statsbidraget beräknas även uppgå till 10 miljoner kronor per år både 2027 och 2028. Satsningen innebär att medlen till statsbidraget mer än fördubblas, vilket i sin tur innebär att Skolverket kommer att kunna fördela mer medel till inter-nationella vetenskapstävlingar.

Förslaget bygger på en överenskommelse mellan regeringen och Sverigedemokraterna.
