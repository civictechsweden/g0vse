# Regeländring öppnar för tystgående nattrafik med lastbil i stadsmiljö

– Genom att ge kommunerna den här möjligheten underlättar och möjliggör vi för tystgående och utsläppsfria transporter att ta sig fram i stadsmiljö. Möjligheten till kvälls- och nattleveranser främjar också elektrifieringen av tunga lastbilar och medverkar till ökad klimatnytta samt att framkomligheten på dagen ökar, säger infrastruktur- och bostadsminister Andreas Carlson.

Flera kommuner har förbjudit trafik med tunga lastbilar, det vill säga lastbilar med en totalvikt som överstiger 3,5 ton, i bullerkänsliga områden på nätterna för att begränsa störningar (buller) från sådan trafik.

Genom att tillåta lastbilar utan förbränningsmotor, det vill säga eldrivna och vätgasdrivna lastbilar utan förbränningsmotor, kan störningar kraftigt reduceras, samtidigt som transporteffektiviteten ökar. Möjligheten till leveranser under kvällar och nätter bidrar till en högre nyttjandegrad av fordonen, att transportföretag inte behöver lika många fordon och minskad trängsel. Off peak-transporter bidrar dessutom till lägre utsläpp, bättre trafiksäkerhet vid skolor och en mer attraktiv stadsmiljö.

Det är upp till kommunerna själva att avgöra i vilken utsträckning de önskar använda denna möjlighet. Undantaget gäller endast lastbilar utan förbränningsmotor.
