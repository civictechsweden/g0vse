# EU-ministern deltar i högnivåmöte inför COP30

– Klimatomställningen brådskar och den kommer med möjligheter. Sverige och svenska företags innovationskraft har visat att omställning och tillväxt går hand i hand. I dag är Sverige ledande i klimatarbetet, med lägst utsläpp per person i EU. Sverige och EU kommer till klimattoppmötet med höga ambitioner och vi uppmuntrar fler att följa efter, säger EU-minister Jessica Rosencrantz.

FN:s klimatkonferens COP30 äger rum i Belém i Brasilien den 10–21 november. Inför förhandlingarna hålls ett högnivåmöte där Brasiliens president Luiz Inácio Lula da Silva står som värd. Sverige representeras av DD.MM. Konungen och Drottningen samt EU-minister Jessica Rosencrantz.

Högnivåmötet samlar stats- och regeringschefer och lägger grunden för konkreta åtaganden och deklarationer inför COP30. Agendan omfattar teman som energiomställning, klimatfinansiering och uppföljning av Parisavtalet tio år efter dess antagande.
