# Polen väljer svenska ubåtar

– Polen har valt Sverige som partner för sitt ubåtsprogram. Det är en styrka inte bara för våra länders samarbete utan för hela Sverige som försvarsindustriland. Det är ett kvitto på att svensk försvarsindustri står stark. Saab har ett världsledande ubåtsprogram. Polen och Sverige har en djup samsyn kring utmaningarna för europeisk säkerhet. Tillsammans kommer Sverige och Polen ta större ansvar för säkerheten i Östersjön. Vi fördjupar nu vårt politiska, försvars- och industriella samarbete kraftigt. I en osäker tid för hela vår region stärker vi nu tillsammans vår del av världen, säger statsminister Ulf Kristersson.

–  Som nära allierade och Östersjöstater kommer Polen och Sverige stärka samarbetet för säkerheten i hela Östersjöområdet. Vi har en solid grund i en gemensam förståelse av det långsiktiga hotet från Ryssland och vikten av att stödja Ukraina, säger utrikesminister Maria Malmer Stenergard.

–  Vi är i det allvarligaste säkerhetspolitiska läget i Europa sedan andra världskriget, det är av större vikt än någonsin att vi har ett utökat försvarssamarbete inom Östersjön. Denna affär skapar ett gemensamt system för undervattensoperationer i Östersjön och stärker interoperabiliteten mellan de svenska och polska flottorna, säger försvarsminister Pål Jonson.

Relationerna mellan Polen och Sverige är historiskt, politiskt och kulturellt starka och länderna har länge samarbetat om Östersjöfrågor. Polen var ett av de första länderna som ratificerade Sveriges Natoanslutning.

Sverige och Polen har ett strategiskt partnerskap som undertecknades av regeringscheferna i november 2024. Det fokuserar på ökat samarbete inom säkerhet och försvar, ekonomisk innovation och konkurrenskraft, samt att stärka säkerheten i Östersjöregionen och stötta Ukraina.

I september 2025 undertecknade Pål Jonson och Polens försvarsminister Władysław Kosiniak-Kamysz en avsiktsförklaring om militärtekniskt samarbete, vilket innebär gemensam utveckling och produktion av försvarssystem. Detta samarbete har bidragit till att stärka banden mellan svensk och polsk försvarsindustri.

Polens anskaffning av svenska ubåtar kommer att fördjupa samarbetet mellan Sverige och Polen ytterligare, såväl militärt som politiskt och industriellt.

Det svenska ubåtserbjudandet inkluderar Storbritannien vilket tillför toppmodern teknologi. Tillsammans kan Polen och Sverige – med stöd från Storbritannien – utgöra en stark och avgörande kraft i Östersjöregionen.
