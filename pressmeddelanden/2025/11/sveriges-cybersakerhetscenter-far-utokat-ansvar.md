# Sveriges cybersäkerhetscenter får utökat ansvar

Besluten innebär att Försvarets radioanstalt (FRA) får i uppdrag att förbereda inordnandet av uppgifter på cybersäkerhetsområdet som i dag utförs av Myndigheten för samhällsskydd och beredskap (MSB). MSB får i sin tur i uppdrag att förbereda själva överföringen av dessa uppgifter.

– När regeringen tillträdde så lade vi om kursen för svensk cybersäkerhet för att skyndsamt åtgärda den cybersäkerhetsskuld som byggts upp över tid. Dagens beslut innebär att vi tar nästa steg i rätt riktning, för att centret ska kunna ta plats som det centrala navet i det fortsatta cybersäkerhetsarbetet, säger minister för civilt försvar Carl-Oskar Bohlin.

– Hybridhot är en del av normalbilden i dag och antagonistiska aktörer försöker utnyttja olika sårbarheter. Samhället digitaliseras snabbt och det ställer helt nya krav på förmågan att möta cyberhot, säger civilminister Erik Slottner.

– Sverige är i dag mer beroende av digital infrastruktur än någonsin – och det vet våra motståndare. När hotbilden förändras måste också vårt skydd göra det. Att samla ansvaret för cybersäkerheten stärker vår motståndskraft och förmåga att stå emot en ny tids hybridkrigföring, säger Gulan Avci, försvarspolitisk talesperson för Liberalerna.

Överföringen ska vara genomförd den 1 juli 2026.
