# Idrottsministrar från 33 länder i gemensamt uttalande till Internationella Paralympiska Kommittén

– Att tillåta Ryssland och Belarus att delta vid de paralympiska vinterspelen bidrar till att normalisera Rysslands anfallskrig mot Ukraina. Återigen behöver vi, tillsammans med andra länders regeringar, markera mot beslut att godkänna ryskt och belarusiskt deltagande i internationella tävlingar. Det är oacceptabelt att idrott används som ett verktyg för att legitimera Rysslands pågående aggression. Den svenska idrottsrörelsen röstade emot och har agerat tydligt, säger socialminister Jakob Forssmed.

Efter Rysslands fullskaliga invasion av Ukraina har IPK tidigare beslutat om en delvis avstängning av ryska och belarusiska idrottare. Vid de paralympiska vinterspelen 2022 portades ryska och belarusiska idrottare helt och under OS och Paralympics i Paris 2024 fick idrottarna enbart tävla under neutral flagg.

Under IPK:s kongress i Seoul i september 2025 beslutades att häva den delvisa avstängningen, vilket innebär att idrottare från Ryssland och Belarus återigen får tävla under respektive nationsflagga. Den 23 oktober meddelade däremot IPK att det i praktiken är osannolikt att några ryska eller belarusiska idrottare kommer att kvalificera sig till de paralympiska vinterspelen i Milano-Cortina 2026.

Nu uppmanar 33 ministrar och EU-kommissionen IPK att klargöra vad beslutet innebär för paralympiska tävlingar efter de paralympiska vinterspelen i Milano-Cortina 2026, samt för de områden som Ryssland tillfälligt har ockuperat och som faller under Ukrainas nationella paralympiska kommitté.

Ministrarna och EU-kommissionen uppmanar även enskilda internationella förbund att fortsatt följa den linje som Internationella Olympiska Kommittén (IOK) har intagit, nämligen att inget ryskt och belarusiskt deltagande under nationell flagg ska tillåtas inom deras respektive idrotter.

[Gemensamt uttalande från idrottsministrarna - extern webbplats,](https://www.gov.uk/government/news/statement-on-the-international-paralympic-committees-announcement-of-27-september-2025-on-the-russian-and-belarusian-national-paralympic-committees)
