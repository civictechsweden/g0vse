# EU-minister Jessica Rosencrantz deltar i Allmänna rådet i Bryssel

Under Allmänna rådet kommer EU-ministrarna att diskutera EU:s fleråriga budgetram 2028–2034.

– EU:s nästa budget måste rusta Europa för en ny geopolitisk verklighet. Därför är det bra att kommissionens förslag fokuserar på europeisk säkerhet, konkurrenskraft, grön och digital omställning och stödet till Ukraina. Men i en tid då flera europeiska ekonomier är hårt pressade finns inget utrymme för en större budget. Volymen måste ner, säger EU-minister Jessica Rosencrantz.

EU-ministrarna kommer också att få en lägesrapport om förbindelsen mellan EU och Storbritannien. Regeringen arbetar för ett nära samarbete som förenklar och ökar förutsägbarheten för medborgare, företag och konsumenter. Regeringen arbetar också för ett närmare samarbete inom försvar och säkerhet.

Allmänna rådet ska också diskutera dagordningen inför att EU:s stats- och regeringschefer möts i Europeiska rådet 18–19 december. På den preliminära dagordningen står Ukraina, den fleråriga budgetramen 2028–2034, Mellanöstern, utvidgning, migration och konkurrenskraft och dess geoekonomiska aspekter.

Inom ramen för den årliga rättsstatsdialogen hålls under mötet landspecifika diskussioner, denna gång med Bulgarien, Tjeckien, Irland och Tyskland. EU-ministrarna kommer också att diskutera kommissionens arbetsprogram för 2026.

## Sverige i EU 30 år

På plats i Bryssel deltar EU-minister Jessica Rosencrantz också i ett evenemang för att uppmärksamma att det år 2025 är 30 år sedan Sverige, Finland och Österrike gick med i EU. Evenemanget anordnas av de tre ländernas EU-representationer. Jessica Rosencrantz deltar tillsammans med sina ministerkollegor från Finland och Österrike. Även Europeiska rådets ordförande Antonio Costa deltar.
