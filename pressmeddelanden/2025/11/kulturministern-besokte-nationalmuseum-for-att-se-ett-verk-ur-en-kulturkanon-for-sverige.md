# Kulturministern besökte Nationalmuseum för att se ett verk ur En kulturkanon för Sverige

– Jag är glad att som kulturminister få möjlighet ta del av verk som ingår i En kulturkanon för Sverige. Det var också roligt att höra att målningen snart kommer att kunna upplevas av fler, då den ingår i en kommande utställning på museet, säger kulturminister Parisa Liljestrand.

Regeringen tillsatte 2023 en kommitté med uppgift att ta fram en svensk kulturkanon. Den 2 september i år överlämnade utredningen sitt betänkande, En kulturkanon för Sverige, till kulturministern. Fristående och sakkunniga expertgrupper har valt ut totalt 100 verk, bland annat Självporträtt med allegorier av David Klöcker Ehrenstrahl som målades 1691 och ingår i Nationalmuseums samlingar. Porträttet visas i Nationalmuseums kommande utställning Porträtt! som utgår från statens porträttsamling och öppnar den 6 november.

## Statens porträttsamling

År 1822 grundades Statens porträttsamling, en samling porträtt av framstående svenskar. Samlingen, som anses vara världens äldsta nationella porträttsamling, hör sedan länge till Nationalmuseum och kan ses på Gripsholms slott i Mariefred. Ehrenstrahls självporträtt är en del i Statens porträttsamling som tillsammans med Gripsholms slott också finns med i En kulturkanon för Sverige.
