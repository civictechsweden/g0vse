# Kompletterande regler för gasnätsavgifter

– De nya reglerna anger bland annat hur nätavgifterna generellt ska beräknas samtidigt som de framhåller att kundernas intresse av låga avgifter ska beaktas, säger energi- och näringsminister Ebba Busch.

De nya bestämmelserna reglerar hur vissa delar av intäktsramar på naturgasområdet ska fastställas. Det handlar till exempel om företagens skyldighet att lämna uppgifter när intäktsramen ska bestämmas. Dessutom regleras Energimarknadsinspektionens rätt att utfärda särskilda föreskrifter genom bemyndiganden.

Det handlar också om generella bestämmelser om hur Energimarknadsinspektionen ska beräkna nätavgifterna. Kundernas intresse av låga avgifter ska särskilt beaktas.

Slutligen ska Domarnämnden förordna ekonomiska experter i förvaltningsrätten och kammarrätten i mål enligt naturgaslagen. Syftet är att stärka den ekonomiska kompetensen i domstolen och effektivisera handläggningen.

De nya förordningsbestämmelserna träder i kraft den 1 januari 2026.

Beslutet är en del av genomförandet av Tidöavtalets skrivning om att elmarknadsdirektivet ska få en korrekt implementering i svensk rätt.
