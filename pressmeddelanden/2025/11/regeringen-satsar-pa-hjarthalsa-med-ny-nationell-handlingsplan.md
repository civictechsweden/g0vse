# Regeringen satsar på hjärthälsa med ny nationell handlingsplan

– Nu tar vi ett samlat grepp för att förbättra hjärthälsan i Sverige. Genom den nationella handlingsplanen ska Socialstyrelsen stärka det förebyggande arbetet, förbättra behandlingen och ge patienter större möjlighet att vara delaktig i sin egen vård, säger sjukvårdsminister Elisabet Lann.

– Var femte svensk lever med någon typ av hjärt-kärlsjukdom. En nationell handlingsplan för att förebygga och behandla hjärt- och kärlsjukdomar kan göra stor skillnad för många. För när vi stärker arbetet att förbygga och behandla hjärt- och kärlsjukdom så räddar vi också liv, säger socialtjänstminister Camilla Waltersson Grönvall.

– Hjärthälsan är en av vårt lands största folkhälsoutmaningar. Vi tänker minska dödligheten och förbättra livskvaliteten för alla drabbade. Handlingsplanen kommer att ge oss verktyg för att både förebygga och behandla hjärt- och kärlsjukdomar på ett jämlikt sätt, samtidigt som vi stärker patienternas delaktighet och möjlighet att påverka sin egen vård, säger Lina Nordquist (L), sjukvårdspolitisk talesperson.

Den nationella handlingsplanen ska bestå av delarna jämlik vård inklusive riskfaktorhantering, prevention och tidig upptäckt, behandling inklusive precisionsmedicin, ökad patientdelaktighet och egenvård och rehabilitering samt förbättrad uppföljning, analys och utvärdering av effekter och resultat.

Målet är att fler ska få hjälp i tid, minska risken att insjukna och få en mer jämlik vård oavsett var i landet man bor. Hjärt- och kärlsjukdomar är Sveriges vanligaste dödsorsak och drabbar ungefär var femte person. Socialstyrelsen ska i uppdraget arbeta brett för att stärka både det förebyggande och behandlande arbetet. Uppdateringen av de nationella riktlinjerna för hjärtsjukvård sker i samverkan med Läkemedelsverket, som ansvarar för rekommendationer kring läkemedelsbehandling.

Patienterna ska inte bara få vård – de ska kunna påverka sin behandling och följa sin egen hälsa. Uppföljningen omfattar både medicinska resultat och patientrapporterade mått som livskvalitet, och satsningen på egenvård kopplas till ökad delaktighet i kvalitetsregistren. Socialstyrelsen ska föra dialog med regioner, kommuner, professioner, patientorganisationer och Folkhälsomyndigheten, samt ta hänsyn till pågående initiativ som den nationella strategin för rehabilitering och habilitering.

Planen för genomförandet ska lämnas senast 30 maj 2026 och slutredovisningen senast 15 oktober 2028. Socialstyrelsen och Läkemedelsverket ska dessutom årligen redovisa hur arbetet fortlöper.

Satsningen ligger i linje med EU:s rådslutsatser från december 2024, som uppmanar till förstärkta insatser för att förbättra hjärt- och kärlhälsan, samt med internationella rekommendationer från World Heart Federation om nationella handlingsplaner för hjärt- och kärlhälsa.
