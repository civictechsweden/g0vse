# Grundlagsändringar ska stärka tillgängligheten för personer med funktionsnedsättning

Regeringen föreslår ändringar i tryckfrihetsförordningen och yttrandefrihetsgrundlagen för att EU:s tillgänglighetsdirektiv ska kunna tillämpas fullt ut. Direktivet ställer krav på att vissa produkter och tjänster ska vara utformade så att de är tillgängliga för personer med funktionsnedsättning. För att sådana krav ska kunna gälla även för produkter och tjänster som omfattas av mediegrundlagarnas skydd, behöver dessa grundlagar ändras.

Syftet är att fler ska kunna ta del av information och tjänster på lika villkor.

Förslaget innebär bland annat:

* Utökat utrymme att ställa krav på produktinformation, till exempel på förpackningar.
* Möjlighet att ställa tillgänglighetskrav på information, format och funktion för e-böcker och e-handelstjänster.
* Skyldighet för nätinnehavare att vidaresända tillgänglighetstjänster, som textning och tolkning, ska kunna gälla även för andra än public service-företagens program.

Lagändringarna föreslås träda i kraft den 1 januari 2027.
