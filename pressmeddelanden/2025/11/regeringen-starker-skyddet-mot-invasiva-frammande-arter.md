# Regeringen stärker skyddet mot invasiva främmande arter

– Detta förslag om skärpningar i bland annat miljöbalken förstärker det nationella arbetet med att förebygga såväl introduktion som spridning av invasiva främmande arter i landet, säger klimat- och miljöminister Romina Pourmokhtari.

Regeringskansliet arbetar för närvarande med att ta fram en nationell förteckning över invasiva främmande arter. För att listan ska få verklig effekt krävs lagändringar. I den aktuella propositionen föreslås därför ändringar av straffbestämmelserna i miljöbalken. Även införsel av förbjudna arter från andra EU-länder – i strid med ett nationellt införselförbud – ska räknas som brott.

För att effektivt kunna stoppa sådan införsel föreslås även att Tullverket får rätt att kontrollera arter vid Sveriges gräns mot andra EU-länder. Den som för in en förbjuden art ska vara skyldig att anmäla detta till Tullverket, som också ska ges befogenhet att kontrollera och omhänderta sådana arter.

I Sverige kan dessa arter orsaka särskilt stora problem genom att tränga undan inhemska arter och förstöra livsmiljöer, vilket riskerar att leda till omfattande samhällskostnader.

Under våren 2025 skickade regeringen ut ett förslag på remiss med ett antal utpekade arter som bedömts vara särskilt problematiska för svenska förhållanden. Förslaget innehåller regler för hur dessa arter får hanteras.

Bland annat föreslås förbud mot att hålla, föda upp, transportera, använda, odla eller släppa ut dem i naturen. Detta är i linje med de regler som redan gäller för arter på EU:s lista över invasiva främmande arter. Dessutom föreslås ett förbud mot att föra in dessa arter till Sverige.

Regeringens proposition har överlämnats till riksdagen. Lagändringarna föreslås träda i kraft den 1 maj 2026.
