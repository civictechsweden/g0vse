# Nya regler för rättsliga biträden och stärkta rättigheter för enskilda

Under 2024 gav regeringen en särskild utredare i uppdrag att föreslå åtgärder för att förbättra kostnadskontrollen av statens utgifter för rättsliga biträden. Utredaren skulle även ta ställning till om skärpta behörighetskrav, eller andra åtgärder, borde införas för att stärka förtroendet för offentliga försvarare och ta ställning till vissa andra frågor om enskildas rättigheter.

Utredningen har nu överlämnat sitt betänkande Rättssäkerhetens pris till regeringen och föreslår bland annat att:

* skärpta krav på rättsliga biträdens kostnadsräkningar ska införas,
* brottmålstaxans tillämpningsområde ska utökas,
* en differentierad timkostnadsnorm ska införas för jurister som inte är advokater,
* rätten till målsägandebiträde i högre instanser, för äldre och särskilt utsatta brottsoffer, ska stärkas,
* det ska införas en särskild kostnadsregel för tjänstemän, till exempel poliser, i mål om skadestånd på grund av brott,
* det ska införas skärpta behörighetskrav för offentliga försvarare i mål om allvarlig brottslighet, och
* det ska införas en möjlighet för enskilda att, under vissa förutsättningar, få rätt till ersättning för sina rättegångskostnader inom ramen för ett förvaltningsmål.

Lagändringarna föreslås träda i kraft den 1 januari 2027.
