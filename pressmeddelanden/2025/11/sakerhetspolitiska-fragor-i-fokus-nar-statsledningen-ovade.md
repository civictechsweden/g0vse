# Säkerhetspolitiska frågor i fokus när statsledningen övade

– Övningen sker på regeringens initiativ. Det är viktigt att öva tillsammans, inte minst mot bakgrund av det säkerhetspolitiska läget. Steg för steg, och övning för övning, stärker vi landets totalförsvar och motståndskraft, säger statsminister Ulf Kristersson.

Scenariot var en allvarlig säkerhetspolitisk utveckling i Sverige och i närområdet. Syftet med övningen var att diskutera vad som, i det fiktiva läget, skulle krävas för att upprätthålla Sveriges säkerhet. Övningen syftade också till att stärka samverkan mellan de olika aktörerna.

## Mer om regeringens övningsverksamhet

Regeringen och Regeringskansliet övar regelbundet utifrån olika typer av händelser och scenarier. Fokus för dessa övningar är hantering av händelser och situationer, nationellt eller utomlands, som innebär en utmaning eller påfrestning för Sverige, svenskar eller svenska intressen.
