# Förslag för att motverka fusk och fel skickas på remiss

– Regeringen prioriterar att motverka fusk och felaktiga utbetalningar. Det är viktigt att Arbetsförmedlingen har de verktyg som krävs för att kunna säkerställa att offentliga medel används korrekt. Förslagen i betänkandet är ett steg i rätt riktning för att stärka kontrollen av utbetalningar, säger arbetsmarknadsminister Johan Britz.

## Bland förslagen i utredningen finns:

### Utökade möjligheter till informationsutbyte

Arbetsförmedlingen föreslås få bättre tillgång till uppgifter om arbetssökandes utbildning från utbildningsanordnare. Samtidigt föreslås att myndigheten ska kunna dela relevant information med andra aktörer, såsom Samhall och kommunernas socialnämnder. Även Kammarkollegiet föreslås få förbättrad tillgång till information från leverantörer inom det grundläggande omställnings- och kompetensstödet.

### Tydligare regler för kontrollbesök

För att stärka tillsynen föreslår utredningen att det ska framgå tydligt när, var, hur och i vilket syfte Arbetsförmedlingen får besluta om och genomföra oanmälda kontrollbesök hos arbetsgivare och anordnare. Nuvarande regler bedöms vara otydliga och otillräckliga.

### Stärkt uppgiftsskyldighet för vissa aktörer

Kreditinstitut och försäkringsgivare föreslås få en utökad skyldighet att lämna uppgifter till Arbetsförmedlingen. Syftet är att förbättra möjligheterna att upptäcka och förhindra felaktiga utbetalningar inom anställningsstöden.

### Ny dataskyddsreglering

Utredningen föreslår en mer ändamålsenlig reglering av hur Arbetsförmedlingen får behandla personuppgifter. Den nya regleringen ska vara bättre anpassad till myndighetens uppdrag och behov.

Remisstiden är tre månader. Därefter fortsätter beredningen inom Regeringskansliet. Förslagen kommer att bearbetas vidare och ligga till grund för omarbetade eller nya författningar inom den arbetsmarknadspolitiska verksamheten.
