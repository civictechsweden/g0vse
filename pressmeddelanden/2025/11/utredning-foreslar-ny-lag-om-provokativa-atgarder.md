# Utredning föreslår ny lag om provokativa åtgärder

Regeringen vill stärka brottsbekämpande myndigheters förmåga att bekämpa brott. I den utredning som regeringen nu har tagit emot föreslås en ny lag som ger uttryckligt stöd för brottsbekämpande myndigheter att använda åtgärder under förundersökning som kan leda till att någon begår ett brott, s.k. särskilda provokativa åtgärder. Det kan handla om att polisen utger sig för att vara ett barn i syfte att avslöja identiteten på en person som misstänks begå sexualbrott mot barn på internet, eller att polisen utger sig för att vara intresserad av att köpa narkotika eller vapen och förmår någon att avslöja innehav av det.

I förundersökningar om allvarliga sexualbrott mot barn och grovt barnpornografibrott föreslås Polismyndigheten också få framställa och dela fiktiva barnpornografiska bilder för att till exempel ta sig in i slutna forum på internet där övergrepp på barn sker.

För att brottsbekämpande myndigheter ska kunna använda sig av fordon som inte kan kopplas till de egna myndigheterna föreslås även att vissa myndigheter ska kunna använda sig av fiktiva fordonsuppgifter. Det innebär att fordon som används vid exempelvis spaning inte ska kunna kopplas till myndigheten via offentliga register.

Bakgrunden är ett uppdrag som gavs i maj 2024 till den särskilda utredaren Stefan Johansson. Betänkandet har nu skickats på remiss.

Förslagen föreslås träda i kraft den 1 mars 2027.
