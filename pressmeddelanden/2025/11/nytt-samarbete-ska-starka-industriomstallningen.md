# Nytt samarbete ska stärka industriomställningen

– Sverige är ett innovationsland som kombinerar framstående forskning och teknisk utveckling. Nu krokar staten och det privata arm för att skapa ett ekosystem där små och stora företag tillsammans driver innovation, stärker konkurrenskraften och utvecklar klimatsmarta lösningar, säger energi- och näringsminister Ebba Busch.

Stora industriföretag inom både läkemedels- och fordonsindustrin har visat starkt intresse. En dialog förs just nu med AstraZeneca, Scania och RISE om hur partnerskapet kan realiseras.

– Vi vill attrahera innovativa företag i hela världen med banbrytande lösningar inom ny grön teknologi, och erbjuda dem en plattform i Sverige där de får tillgång till expertis, infrastruktur och en delningskultur inom svensk industri, säger Per Alfredsson, vd för AstraZeneca AB.

– Plattformen kommer att arbeta för att stärka Sveriges konkurrenskraft, locka hit innovativa företag och internationell talang, bidra till att öka tillväxten, och ge svensk industri en konkurrensfördel i den gröna omställningen, säger Christian Levin, koncernchef för Scania.

– Detta är en viktig satsning som stärker svensk innovation och konkurrenskraft genom att ta ett helhetsgrepp från idé till industrialisering. Innovation är avgörande för Sverige och den globala utvecklingen, säger Malin Frenning, vd för RISE Research Institutes of Sweden på RISE.

Ambitionen är att det offentligt-privata partnerskapet, där staten bidrar med finansiering, ska skapa en stark samarbetsplattform som tydligt visar på Sveriges engagemang inom grön omställning. Samtidigt får små bolag möjlighet att utveckla sina lösningar i samarbete med ledande industriföretag.

Initiativet har potential att locka innovativa bolag inom grön omställning och tillverkning till Sverige. Det kan i sin tur öppna upp för export av svenska lösningar.

Under 2026 avsätts 15 miljoner kronor och därefter beräknas 20 miljoner kronor per år fram till och med 2030. Satsningen samfinansieras med näringslivet.

Förslaget bygger på en överenskommelse mellan regeringen och Sverigedemokraterna.

| **Nytt samarbete ska stärka industriomställningen (miljoner kronor)** | | | |
| --- | --- | --- | --- |
|  | **2026** | **2027** | **2028** |
| **Nytt samarbete ska stärka industriomställningen** | 15 | 20 | 20 |
