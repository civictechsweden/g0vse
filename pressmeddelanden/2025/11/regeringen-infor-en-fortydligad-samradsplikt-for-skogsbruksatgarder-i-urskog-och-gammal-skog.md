# Regeringen inför en förtydligad samrådsplikt för skogsbruksåtgärder i urskog och gammal skog

Det innebär att den som planerar att utföra en skogsbruksåtgärd i sådan skog måste anmäla detta till tillsynsmyndigheten. Skogsstyrelsen ansvarar därefter för att handlägga anmälan om samråd.

Syftet med beslutet är att säkerställa en tydlig och effektiv tillämpning av EU:s förnybartdirektiv (RED III) och dess hållbarhetskriterier för förnybara bränslen som används i Sverige. Därmed värnas Sveriges fortsatta status som lågriskland, så kallat A-land. För skogsbiomassa med ursprung i ett A-land gäller lägre administrativ börda för att visa att skogsbiomassan uppfyller hållbarhetskriterierna. Dessutom skapas tydliga processer för markägare och aktörer som använder biobränslen.

– Genom att säkerställa att Sverige fortsatt ska anses vara ett så kallat A-land stärker Sverige sin konkurrenskraft för hållbara biodrivmedel och biobränslen från svensk skogsråvara. Detta innebär lägre kostnader och mindre administrativ börda för svenska företag, säger landsbygdsminister Peter Kullgren.

De nya bestämmelserna som förtydligar att skogsbruksåtgärder som avses utföras i urskog och gammal skog ska anmälas för samråd, börjar gälla för urskog den 15 december 2025 och för gammal skog den 1 februari 2026.
