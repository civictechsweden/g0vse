# Fortsatt kraftsamling mot den kriminella ekonomin – Finansiellt underrättelsecentrum invigs

Polismyndigheten har uppskattat att den kriminella ekonomin omsätter 100–150 miljarder kronor per år. För att motverka de ekonomiska drivkrafterna bakom brottsligheten gav regeringen under förra året ett uppdrag till Polismyndigheten, Ekobrottsmyndigheten och Skatteverket att inrätta och delta i arbetet vid ett finansiellt underrättelsecentrum.

Justitieminister Gunnar Strömmer och finansmarknadsminister Niklas Wykman deltog i dag i invigningen av Finansiellt underrättelsecentrum på Kungsholmen i Stockholm. Centrumet ska samla expertis från flera myndigheter och banksektorn i gemensamma lokaler, vilket möjliggör ett snabbare och mer effektivt arbete. Genom fördjupad samverkan och informationsutbyte ska aktörerna tillsammans förebygga ekonomisk brottslighet, såsom penningtvätt och bedrägerier, samt motverka den kriminella ekonomin. Invigningen markerar en viktig milstolpe i det redan påbörjade arbetet.

Medel för inrättandet av Finansiellt underrättelsecentrum avsattes i budgetpropositionerna för 2025 och 2026. Centrumet ska vara fullt utbyggt senast vid utgången av 2027.

För mer information och intervjuförfrågningar, kontakta pressekreterare.
