# Ny lägesbild: Ett bättre kunskapsläge för mer träffsäkra åtgärder

– Den nya lägesbilden är ett viktigt verktyg för alla som jobbar mot den organiserade brottsligheten. Sverige har nu en betydligt bättre bild av problemens djup och vidd. Det kommer bli avgörande framåt när arbetet nu – på flera olika nivåer – fortsätter med full kraft, säger justitieminister Gunnar Strömmer.

För att åtgärderna för att bekämpa den organiserade brottsligheten ska bli träffsäkra och effektiva behövs mer kunskap om hur omfattande de kriminella nätverken är och hur strukturerna inom dem ser ut. Polismyndigheten fick därför 2023 i uppdrag att ta fram en lägesbild över aktiva gängkriminella i Sverige – något som inte gjorts tidigare. Den första lägesbilden presenterades i februari 2024. Regeringen beslutade därefter, genom polisens regleringsbrev 2025, ett uppdrag att ta fram en uppdaterad lägesbild. Det är den som har presenterats i dag.

Den uppdaterade lägesbilden visar att antalet aktiva gängkriminella är cirka 17 500, jämfört med cirka 14 000 i fjol. Antalet som bedöms ha koppling till gängkriminella är cirka 50 000, jämfört med tidigare cirka 48 000. Skillnaden bedöms enligt Polismyndigheten dock inte bero på en faktisk ökning utan framför allt på att metoden för att ta fram materialet har förfinats och utvecklats.

I årets lägesbild framkommer även att andelen barn under 18 år bedöms vara lägre bland de aktiva gängkriminella, jämfört med 2024. Detta uppges bero på den nya metoden, som till exempel innebär att det har krävts högre grad av aktivitet och att man varit aktiv över tid, i jämförelse med förra lägesbilden. Lägesbilden visar också att en övervägande andel av de aktiva alltjämt är män. Bland dem med koppling till gängen är andelen kvinnor större än 2024. Kartläggningen visar att en övervägande majoritet, 81 procent, av de aktiva gängkriminella har svenskt medborgarskap. Andelen med dubbelt eller utländskt medborgarskap uppgår till 19 procent, varav 8 procent också har svenskt.

Dagens redovisning från polisen är en viktig del i regeringens intensiva arbete med att trycka tillbaka den organiserade brottsligheten. Regeringens plan ligger fast: det handlar om att slå hårt mot det grova våldet, strypa den kriminella ekonomin och bryta gängens hänsynslösa rekrytering av barn och unga. Därtill fortsätter det intensiva arbetet med att komma åt gängtopparna som gömmer sig och sina tillgångar i andra länder.
