# Mediemyndigheten ska ta fram en undersökning av journalisters utsatthet

I uppdraget ingår att identifiera lämpliga metoder för att kunna jämföra utsattheten över tid. Myndigheten ska också identifiera relevanta aktörer att samverka med i genomförandet av undersökningen.

– För att värna yttrandefriheten och ett öppet samhälle behöver vi förstå hur journalisters utsatthet för hot, våld och trakasserier utvecklas över tid. Följden av utsatthet är självcensur. Om journalistiken tystas leder det till att hela samhällets tillgång till information påverkas och demokratin undermineras. En återkommande undersökning ger underlag för att följa utvecklingen, bedöma risker och utforma effektiva åtgärder framöver, säger kulturminister Parisa Liljestrand.

– Sverige har världens äldsta tryckfrihetsförordning. Vi måste värna våra vedertagna rättigheter och denna undersökning om journalisters utsatthet är ett konkret sätt att göra det på, säger Roland Utbult, kulturpolitisk talesperson för Kristdemokraterna.

– Ett fritt samhälle kräver fria journalister. Vi behöver en tydligare bild av vilka hot journalister möter och hur läget förändras. Den kunskapen behövs för att kunna sätta in rätt åtgärder och minska risken för att röster tystnar, säger Malin Danielsson, kulturpolitisk talesperson för Liberalerna.

Myndigheten tilldelas 200 000 kronor för uppdraget.
