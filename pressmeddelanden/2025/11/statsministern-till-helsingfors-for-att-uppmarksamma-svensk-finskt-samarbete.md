# Statsministern till Helsingfors för att uppmärksamma svensk-finskt samarbete

På måndagens bilaterala möte väntas statsminister Ulf Kristersson och Finlands statsminister Petteri Orpo följa upp förra årets historiska regeringsmöte som ägde rum i Sverige och resulterade i ett förstärkt samarbete mellan länderna. På agendan står även aktuella säkerhetspolitiska frågor, Ukraina, EU:s långtidsbudget och konkurrenskraft. Statsministrarna väntas även diskutera säkerhets- och försvarsfrågor inför det kommande toppmötet Eastern Flank Summit.

På tisdagen deltar statsministrarna vid invigningen av det konstverk som regeringen uppdragit åt Statens konstråd att producera i samband med kulturcentrets 50-årsjubileum, som en gåva till Finland. Den svenska konstnären som skapat verket är Olof Marsja. Finland har också producerat ett konstverk som en gåva till Sverige, av den finska bildkonstnären Marjatta Weckström.

I samband med invigningen erbjuds fototillfällen för media vid konstverken. Efter invigningen på Hanaholmen finns statsministrarna tillgängliga för media.

### Program tisdag den 2 december

08.45 Evenemanget inleds vid Finlands konstgåva, Marjatta Weckströms verk. Fototillfälle vid Weckströms skulptur.

09.00 Invigningsceremoni där Finlands statsminister Petteri Orpo, Sveriges statsminister Ulf Kristersson, Hanaholmens VD Gunvor Kronman och den svenska konstnären Olof Marsja talar.

09.25 Fototillfälle vid Marsjas skulptur.

09.45 Statsminister Ulf Kristersson och statsminister Petteri Orpo möter media.

För mer information om besöket kontakta pressekreterare Tom Samuelsson.
