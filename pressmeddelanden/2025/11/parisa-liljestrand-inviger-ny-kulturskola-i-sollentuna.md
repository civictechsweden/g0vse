# Parisa Liljestrand inviger ny kulturskola i Sollentuna

– Jag ser verkligen fram emot att inviga en ny kulturskola! För regeringen är det viktigt att tillgodose barns och ungas rätt till kultur och där spelar de kommunala kulturskolorna en betydelsefull roll, säger kulturminister Parisa Liljestrand.

Statens stöd till de kommunala kulturskolorna uppgick 2024 till nära 95 miljoner. Statens kulturråd fördelar medlen och syftet är att främja den kommunala kulturskolans möjligheter att erbjuda barn och unga undervisning av hög kvalitet och att främja både fördjupning och bredd i undervisningen. Kulturrådet beviljade även totalt 2 miljoner kronor i bidrag till vissa spetsutbildningar för barn och unga.

I budgetpropositionen för 2026 har regeringen aviserat att 10 miljoner av det statliga stödet på totalt 100 miljoner till kulturskoleverksamheter ska öronmärkas för digitala satsningar under 2026.
