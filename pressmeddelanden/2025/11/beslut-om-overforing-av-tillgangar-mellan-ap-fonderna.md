# Beslut om överföring av tillgångar mellan AP-fonderna

Pensionssystemets buffertkapital på mer än 2 000 miljarder kronor förvaltas idag av fem olika myndigheter. Samtliga riksdagspartier har tidigare i år ställt sig bakom att dagens tre buffertfonder i Stockholm blir två och att Sjätte AP-fonden införlivas i Andra AP-fonden. Organisationsförändringarna ska vara genomförda den 1 januari 2026.

– I praktiken har fem olika myndigheter haft i uppdrag att förvalta de här pengarna och det är skattebetalarna som har tagit notan. Den nya strukturen bevarar grundtanken att ha mer än en fond, men systemet blir mer kostnadseffektivt och mer enhetligt. Det blir också enklare att granska och utvärdera fondernas verksamhet, säger finansmarknadsminister Niklas Wykman.

## Förenklad överföring av tillgångar mellan fonderna

I många år har olika utredningar analyserat hur man kan effektivisera AP-fondernas verksamhet, hur många fonder som egentligen behövs för att förvalta buffertkapitalet, samt hur Sjätte AP-fonden kan integreras i pensionssystemet. Frågorna fick förnyad aktualitet när ändringar i placeringsreglerna 2019 och 2020 gav Första till Fjärde AP-fonderna utökade möjligheter att investera i onoterade tillgångar. Sådana placeringsmöjligheter som ges i lagen om Sjätte AP-fonden ges sedan dess även i den lag som reglerar verksamheten i Första till Fjärde AP-fonden.

För att underlätta organisationsändringarna har regeringen utsett två särskilda utredare för att bistå de berörda fonderna med genomförandet. Utredarna har haft i uppdrag att lämna förslag på vilka tillgångar som tillfälligt bör förvaltas avskilt för att underlätta genomförandet och begränsa kostnaderna. Regeringen har nu fattat beslut om vilka tillgångar som får förvaltas avskilt.

– Det här beslutet handlar om vad som händer vid årsskiftet, när två av fonderna upphör. Hur kapitalet sedan förvaltas, det ansvarar fonderna själva för, det framgår av AP-fondslagen. Det är så det här systemet ska fungera och det är sunt men det ställer höga krav på öppenhet och omdöme från fondernas sida, säger finansmarknadsminister Niklas Wykman.

## Detta gäller för tillgångar som förvaltas avskilt

Utgångspunkten är att tillgångar och förpliktelser hos Första och Sjätte AP-fonderna ska föras över till Andra, Tredje och Fjärde AP-fonderna vid årsskiftet. Totalt rör det sig om cirka 600 miljarder kronor. I vissa fall är detta inte möjligt eller lämpligt att göra direkt vid årsskiftet. Det handlar bland annat om tillgångar där det finns särskilda problem med en överföring, så som värdepapper utgivna av bolag som är belagda med sanktioner, eller tillgångar med kort återstående löptid där det inte bedöms vara kostnadseffektivt att föra över innehavet till den mottagande fondens ordinarie förvaltning. I vissa fall kan det också handla om att fonderna är i färd med att förbereda en överföring, men att man tar höjd för att arbetet inte är klart till årsskiftet, i vilket fall tillgångarna övergångsvis kan förvaltas avskilt. Den exakta omfattningen på tillgångar som kommer att förvaltas avskilt från början av januari fastställs därmed i praktiken först vid årsskiftet och väntas därefter minska. Möjligheten att förvalta vissa tillgångar avskilt är inte tidsbegränsad.

Möjligheten att förvalta vissa tillgångar avskilt innebär också att en överföring i sig inte utlöser försäljning av tillgångar i förtid. Samtliga tillgångar som idag förvaltas av Första och Sjätte AP-fonden kommer från årsskiftet att kunna förvaltas av de mottagande fonderna, antingen som en del av deras ordinarie investeringsportföljer eller avskilt från övriga tillgångar.

### Handlingsfrihet för de förvaltande fonderna

Vad gäller tillgångar som förvaltas avskilt så har de mottagande fonderna handlingsfrihet att med tiden ta ställning till hur dessa bäst kan komma pensionssystemet till godo. Också dessa tillgångar ska föras över till de mottagande fonderna, även om det får ske vid en senare tidpunkt. För tidsbegränsade innehav, såsom innehav i onoterade riskkapitalfonder, så omsätts placeringarna med tiden i likvida medel som enkelt och till låga kostnader kan överföras till de kvarvarande fondernas ordinarie kapitalförvaltning. På så sätt integreras det mottagna kapitalet med tiden fullt ut i de mottagande fonderna.

För de tillgångar som avskilts gäller i huvudsak samma bestämmelser som tidigare i AP-fondslagen respektive i den upphävda lagen om Sjätte AP-fonden. De förvaltande fonderna har handlingsfrihet att vid valutasäkring även beakta tillgångar som förvaltas avskilt, utifrån gängse förvaltningsprinciper. Liksom hittills gällt ska tillgångarna förvaltas på bästa sätt för pensionssystemet.

Tillgångar som förvaltas avskilt och medel som inflyter från sådana till­gångar ska, efter avdrag för kostnaderna för förvaltningen, föras över till de tre kvarvarande fonderna. Alla tre fonder har kommunicerat att de rekryterar ett antal nya medarbetare för att stå rustade att förvalta ett större kapital efter årsskiftet.

Utredningarna ska fortsatt bistå AP-fonderna i frågor som rör om­organisationen och föreslå hur kostnaderna för genomförandet av om­organisationen ska fördelas mellan fonderna. Uppdraget ska slutredovisas senast den 16 februari 2026.
