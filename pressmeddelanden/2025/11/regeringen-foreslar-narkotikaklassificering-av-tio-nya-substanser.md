# Narkotikaklassificering av tio nya substanser

– Det är viktigt att vi snabbt reagerar när nya farliga substanser dyker upp. Klassificeringen är ett nödvändigt steg för att minska riskerna och värna folkhälsan, säger sjukvårdsminister Elisabet Lann.

Muskimol är en av substanserna, som naturligt förekommer i röd flugsvamp. Det säljs i dag i produkter som exempelvis godis och e-cigaretter, och användning kan leda till allvarliga förgiftningar. Det har även förekommit fall där personer hamnat i koma efter intag.

Beslutet omfattar också två syntetiska ämnen som liknar mitragynin, en komponent i växten kratom. Dessa substanser är förknippade med hög risk för beroende och kan orsaka svåra förgiftningar vid användning.

Beslutet, som bygger på ett underlag från Folkhälsomyndigheten, innebär att tio substanser ska klassificeras som narkotika enligt svensk lagstiftning. Det gäller substanserna klobromazolam (fenazolam), muskimol, 7-hydroximitragynin (7-OH-mitragynin), pseudoindoxyl-mitragynin, metiodon, 1S-LSD, 1T-LSD, ADB-5Br-PINACA (ADMB-5Br-PINACA), MDMB-BUTINACA (MDMB-BINACA) samt MDMB-5Br-4en-PINACA.

Substanserna tillhör grupperna sömnmedel, smärtstillande medel och hallucinogener. Klassificeringen medför bland annat att dessa ämnen inte får importeras eller innehas utan särskilt tillstånd från Läkemedelsverket.

Bakgrunden till beslutet är att flera av substanserna har påträffats i Sverige, säljs via webbshoppar och diskuteras på drogforum på internet. Vetenskaplig dokumentation visar att substanserna uppfyller kriterierna för narkotika och utgör betydande hälsorisker.
