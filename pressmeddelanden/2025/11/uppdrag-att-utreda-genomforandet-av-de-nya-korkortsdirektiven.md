# Uppdrag att utreda genomförandet av de nya körkortsdirektiven

– Intresset för de nya körkortsdirektiven är stort, inte minst kring frågan om det nya B1 körkortet, som har varit extra viktig för regeringen. Det är därför viktigt att frågorna utreds noggrant och utifrån ett förenklingsperspektiv, säger infrastruktur- och bostadsminister Andreas Carlson.

Körkortsdirektivet innehåller bland annat regler om utfärdande av körkort, körkortets utseende, körkortsbehörigheter och förarprov. Genom omarbetningen införs nya regler om beledsagad körning, prövotid, digitala körkort och möjligheten för EU kommissionen att fatta beslut om att ett tredjeland har ett ramverk för vägtransporter som helt eller delvis garanterar en trafiksäkerhetsnivå som är jämförbar med unionens.

Omarbetningen innehåller även ett förenklat förfarande för att häva körkortsvillkoret om att endast köra automatväxlat fordon, att personer med ett B körkort ska kunna köra tyngre fordon och en möjlighet för individuella medlemsländer att nationellt utfärda körkort med behörighet B1 som gör det möjligt för personer under 21 år att köra en hastighetsbegränsad personbil som väger som högst 2 500 kg.

Kördiskvalifikationsdirektivet syftar till att få fler körkort återkallade med effekt i hela unionen genom att införa ett system för notifiering mellan medlemsstaterna.

Bokstavsutredare blir lagmannen Björn Hansson som vid genomförandet av uppdraget ska titta på hur de två direktiven tillsammans med befintlig nationell reglering kan ligga till grund för ett begripligt och sammanhängande regelverk om körkort.

Uppdraget ska delredovisas senast den 2 november 2026. I delredovisningen ska utredaren lämna förslag till de lag- och förordningsändringar som krävs för att genomföra de nya bestämmelserna om dels körkort med behörighet B1 för hastighetsbegränsade bilar, dels tyngre fordon som drivs av alternativa drivmedel.

Uppdraget ska slutredovisas senast den 16 juli 2027.
