# Rapport visar att kommunerna brister i sin uppföljning av komvux på entreprenad

– Komvux och sfi är viktigt för människors möjligheter att utbilda och omskola sig, men också för integrationen och Sveriges kompetensförsörjning. Det är därför beklämmande att kommunerna i så låg utsträckning följer upp kvaliteten i sin upphandlade verksamhet. Utvecklingsbehovet är uppenbart och jag utesluter inga åtgärder, säger gymnasie-, högskole- och forskningsminister Lotta Edholm.

Många huvudmän lägger ut en stor del av sin utbildning inom komvux på entreprenad, men ansvaret för utbildningen och att den håller en god kvalitet ligger fortfarande hos huvudmannen. Skolinspektionen upptäckte flera brister när de granskade 30 kommunala huvudmän som erbjuder utbildning inom komvux på gymnasial nivå genom utbildningsanordnare på entreprenad.

Skolinspektionen bedömde att 25 av 30 huvudmän hade utvecklingsområden eftersom de inte tar ansvar för utbildningens kvalitet i hög utsträckning. För 17 av dessa bedömdes utvecklingsbehovet vara omfattande.
