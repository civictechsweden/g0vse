# Utrikesminister Maria Malmer Stenergard reser till Storbritannien

Under mötet kommer de att diskutera utvecklingen i Ukraina, säkerhetspolitik och Natosamarbetet.

– Storbritannien är en av våra allra närmaste partners. Det är viktigt att mötas, dela bedömningar och utbyta information för att samordna oss i ett snabbt föränderligt europeiskt läge. Tillsammans kan Sverige och Storbritannien bidra till ett starkare och säkrare Europa, säger utrikesminister Maria Malmer Stenergard.

Samtalen i London kommer att handla om hur Sverige och Storbritannien kan stärka samarbetet för att möta de säkerhetsutmaningar Europa står inför. Dialogen omfattar även hur samarbetet kan utvecklas vidare mot bakgrund av det förändrade europeiska säkerhetsläget och kriget i Ukraina.

En central del av den bilaterala relationen mellan Storbritannien och Sverige är det strategiska partnerskapsavtal som finns mellan länderna, där säkerhet och försvar utgör en av de mest betydelsefulla grundpelarna.
