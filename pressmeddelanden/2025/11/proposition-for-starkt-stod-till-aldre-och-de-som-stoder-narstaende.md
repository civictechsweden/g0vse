# Proposition för stärkt stöd till äldre och de som stöder närstående

I en proposition föreslår regeringen att reformen med fast omsorgskontakt utökas. Det innebär att alla som bor på äldreboenden ska omfattas av reformen och erbjudas en fast omsorgskontakt. Regeringen lägger också fram förslag för att stärka och förtydliga stödet till anhöriga, såväl vuxna som barn.

– Genom att införa fast omsorgskontakt stärker vi tryggheten och kontinuiteten för äldre. Att utöka reformen till äldre som bor på särskilda boenden kan skapa bättre samordning och en mer individanpassad omsorg för dem som behöver den allra mest. Detta leder till att äldre får större inflytande över den vård och omsorg de har behov av och rätt till, säger äldre- och socialförsäkringsminister Anna Tenje.

– Anhöriga är en alldeles särskild och ovärderlig kraft inom omsorgen. Deras insatser ger kontinuitet och trygghet och bidrar till att skapa en tillvaro som kan präglas av värme och värdighet. Därför är det så viktigt att stötta den som gör skillnad, så att fler orkar fortsätta, säger socialminister Jakob Forssmed.

– Det här är viktiga reformer som stärker både äldre och deras anhöriga. När omsorgen brister är det ofta familjen som kliver in och bär ett enormt ansvar. Med en fast omsorgskontakt och ett tydligare anhörigstöd tar vi nu steg mot en mer sammanhållen, trygg och värdig äldreomsorg där ingen lämnas ensam med ansvaret, säger Jessica Stegrud, socialpolitisk talesperson för Sverigedemokraterna.

– Vi vet av erfarenhet att den som har en fast kontakt inom vård och omsorg upplever omsorgen som bättre. Därför går vi nu vidare med krav på fast omsorgskontakt även för den som bor på särskilt boende, säger Malin Danielsson, seniorpolitisk talesperson för Liberalerna.

För att stärka förutsättningarna för en trygg och individanpassad omsorg för dem som bor på särskilda boenden för äldre, utökar regeringen reformen fast omsorgskontakt. Från att endast gälla i hemtjänsten ska reformen också gälla dem som bor på särskilda boenden. Det kan underlätta samordningen mellan hälso- och sjukvård och socialtjänst, och kan bidra till en mer personcentrerad vård och omsorg.

Stödet till anhöriga stärks bland annat genom att socialnämnden ska erbjuda en stödkontakt till den som vårdar eller stöder en närstående. Dessutom ska socialnämnden erbjuda information och vägledning. Socialnämndens, vårdgivares och hälso- och sjukvårdspersonals ansvar för stöd till barn ska också tydliggöras i de fall då deras närstående till exempel är allvarligt sjuk eller oväntat avlider.

Lagändringarna föreslås träda i kraft den 1 juli 2026.
