# Global utfasning av kvicksilver inom tandvården

Minamata-konventionens sjätte förhandlingsmöte (COP6) har avslutats i Geneve. Mötet enades bland mycket annat om en global utfasning av dentalt amalgam efter år 2034.

– Dagens beslut är ett viktigt steg mot att minska de globala utsläppen av kvicksilver och stärka skyddet för både människors hälsa och miljön. Det är särskilt glädjande att länder som tidigare varit motståndare nu ser fördelarna med en utfasning av det farliga kvicksilvret, säger klimat- och miljöminister Romina Pourmokhtari.

– Det här är ett stort framsteg för munhälsan och hälsan rent allmänt globalt. I Sverige har det nu gått mer än tio år sedan amalgam förbjöds och vi har endast positiva erfarenheter av det förbudet. Vi bidrar gärna med erfarenhet av hur utfasningen kan gå till, säger socialminister Jakob Forssmed.

Beslutet innebär att användningen av amalgam i tandvården ska upphöra i hela världen. Dentalt amalgam är den största användningen av kvicksilver i produkter. Kvicksilver kan inte brytas ned utan lagras i mark, vatten och i levande organismer.

Sverige har sedan 2009 ett förbud mot användning av dentalt amalgam och har arbetat aktivt inom Minamata-konventionen för att ett globalt förbud ska komma till stånd.

Sedan konventionen beslutades 2013 har aktiviteter för att minska användning och spridning av dentalt amalgam varit på agendan. Den afrikanska gruppen föreslog redan 2021 att förbjuda amalgam inom tandvården och nu har beslut fattats.
