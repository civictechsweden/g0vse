# Insatser för att stärka studenters psykiska hälsa

– Vi ser en oroande utveckling där allt fler studenter mår psykiskt dåligt. Det här är något som jag tar på allvar. Studenternas psykiska hälsa är centralt för både deras välmående och studieresultat. Därför stärker regeringen arbetet med studenthälsa, säger socialminister Jakob Forssmed.

– Många studenter upplever stress, har symtom på utmattning, ångest och depression och känner oro för att inte klara av sina studier. Det är allvarligt. Högskolor och universitet är en viktig arena för att nå studenter med insatser som främjar psykisk hälsa och förebygger psykisk ohälsa. Genom att stärka studenthälsovården vid våra lärosäten kan vi bidra till att främja studenternas psykiska hälsa så att fler får det stöd de behöver för att klara sina studier, säger gymnasie-, högskole- och forskningsminister Lotta Edholm.

– Det handlar om unga människors framtid, deras möjlighet att må bra och lyckas med sina studier. Genom uppdraget att samla kunskap, stödja studenthälsovården och arbeta tillsammans med universitet och studentorganisationer, tar vi viktiga steg för att fler ska få rätt stöd i rätt tid, säger socialtjänstminister Camilla Waltersson Grönvall.

Uppdraget är en del av den nationella strategin för psykisk hälsa och suicidprevention och omfattar bland annat samverkan med universitet, studentorganisationer och andra myndigheter. Folkhälsomyndigheten ska samla och sprida kunskap, stödja studenthälsovårdens arbete och särskilt fokusera på gruppbaserade insatser. Arbetet ska ske i nära samverkan och samarbete med den nationella webbplattformen studenthälsa.se och Handelshögskolan i Stockholm när det gäller frågor som rör forskning och kunskapsutveckling inriktad på att öka långsiktig lycka och välbefinnande, och aktiviteter som kan bidra till meningsfull utveckling för personer och samhället i stort.

Folkhälsomyndigheten ska föra dialog med flera aktörer, däribland CSN, Socialstyrelsen, Universitetskanslersämbetet, Universitets- och högskolerådet samt landets universitet och studentorganisationer. Uppdraget ska också beakta jämställdhet och funktionshindersperspektiv, och all statistik som presenteras ska vara könsuppdelad.

För uppdraget avsätts fem miljoner kronor under 2025, En slutredovisning ska lämnas senast den 22 februari 2027, inklusive förslag på fortsatta utvecklingsbehov och hur Folkhälsomyndigheten kan stödja det arbetet.
