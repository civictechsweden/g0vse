# Energi- och näringsminister Ebba Busch deltar i Sveriges statsbesök till Kanada

Syftet med resan är bland annat att stärka samarbetet inom innovation, försvar och säkerhet. Besöket ska också främja handel och investeringar inom den gröna och digitala omställningen.

I augusti 2025 besökte Kanadas industriminister Mélanie Joly Sverige. Under besöket träffade industriministern bland annat energi-och näringsminister Ebba Busch och försvarsminister Pål Jonson. I samband med mötet offentliggjorde ministrarna att Sverige och Kanada arbetar för att ingå ett strategiskt partnerskap. Under statsbesöket kommer det strategiska partnerskapet, som sluts på regeringschefsnivå, att lanseras. Partnerskapet är ett ramverk för ett långsiktigt och strukturerat samarbete mellan Sverige och Kanada. Det ska stärka vår förmåga att hantera gemensamma utmaningar tillsammans, men också att ta vara på de möjligheter som ett utökat samarbete ger, till exempel ökad handel mellan länderna.

Under besöket kommer energi- och näringsministern att hålla ett anförande vid Sweden Canada Innovation Days som arrangeras av Business Sweden i samarbete med Vinnova. Evenemanget samlar ett stort antal företag, politiker och organisationer från Sverige och Kanada. Årets upplaga markerar den femte i ordningen.

Under statsbesöket träffar energi-och näringsminister Ebba Busch också företrädare för Kanadas regering. På dagordningen står även studiebesök vid Ericssons forsknings- och utvecklingsanläggning utanför Ottawa och hos Mila - Quebec Artificial Intellegence Institute i Montréal. Ministern deltar också i ett evenemang om Ukraina.

Energi- och näringsminister Ebba Busch och försvarsminister Pål Jonson ingår i den officiella delegationen som följer kungaparet under statsbesöket. På resan deltar också en näringslivsdelegation med över 30 svenska företag.
