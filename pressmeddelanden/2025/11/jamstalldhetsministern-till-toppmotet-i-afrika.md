# Jämställdhetsministern till toppmötet i Afrika

Den 24–25 november 2025 samlas Europeiska unionen och Afrikanska unionen i Luanda, Angola, för ett toppmöte som markerar 25 år sedan det strategiska partnerskapet inleddes vid mötet i Kairo år 2000. Mötet väntas bli en central milstolpe i relationerna och ett viktigt tillfälle att diskutera gemensamma prioriteringar, stärka samarbetet och möta de globala utmaningar som påverkar båda kontinenterna. På agendan står bland annat arbetet med att stärka ekonomisk och social motståndskraft i Afrika med fokus på den gröna och digitala omställningen.

Statsrådet Larsson företräder den svenska regeringen i statsministerns ställe i Luanda, och ska bland annat prata om vikten av jämställdhet för utveckling och fred i Afrika. Toppmötet erbjuder också en plattform för Sverige att peka på vikten av handel och investeringar för att skapa ekonomisk tillväxt och då lyfta fram möjligheter till frihandelsavtal, regional integration och ekonomiska samarbeten.

 -  Att stärka kvinnors och flickors rättigheter är inte bara en fråga om rättvisa, utan handlar om att skapa ekonomisk tillväxt och en mer innovativ, konkurrenskraftig värld. Jämställdhet är en bra investering: att kvinnor, flickor, män och pojkar har samma rättigheter och möjligheter ger rikare, friare och tryggare samhällen. Det är en prioritering i EU:s och Sveriges relationer till Afrika, säger jämställdhetsminister Nina Larsson.

I samband med toppmötet kommer det finnas tillfälle för media att ställa frågor.
