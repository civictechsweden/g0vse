# Sverige ger 100 miljoner kronor till humanitära insatser i Sudan

– Den humanitära situationen i Sudan är den värsta på hela jordklotet. Mer nödhjälp måste fram till civilbefolkningen och regeringen presenterar därför ett nytt stöd på 100 miljoner kronor till den humanitära krisen i Sudan. Det svenska stödet kommer att finansiera mat till människor som lider av svält och skydd till människor på flykt, säger bistånds- och utrikeshandelsminister Benjamin Dousa.

– Lidandet i Sudan är ofattbart omfattande och Sverige måste göra vad vi kan för att hindra det. Vårt ökade stöd bidrar till att rädda liv och lindra lidandet för extremt utsatta människor, säger Joar Forssell, utrikespolitisk talesperson för Liberalerna.

– I Sudan pågår just nu den största humanitära kris som världen någonsin uppmätt. Trots detta har krisen fått väldigt lite uppmärksamhet runt om i världen. Regeringen blundar dock inte för människors utsatta situation och satsar nu därför 100 miljoner kronor på humanitära insatser i Sudan, säger Gudrun Brunegård, biståndspolitisk talesperson för Kristdemokraterna.

Regeringen ger 60 miljoner kronor till WFP:s verksamhet i Sudan för 2025. Stödet genom WFP går till organisationens arbete för att nå civilbefolkningen med livräddande livsmedelsbistånd. Verksamheten är fokuserad till Darfur och andra svältdrabbade delar av Sudan, och inkluderar utdelning av mat, kontantstöd för livsmedel och näringstillskott. Stödet kanaliseras via det svenska kärnstödet till WFP.

Regeringen ger 40 miljoner kronor till UNHCR:s verksamhet i Sudan och grannländerna för 2025. Stödet genom UNHCR går till organisationens arbete för att skydda människor på flykt och möta deras grundläggande behov. Det inkluderar nödhjälp, skyddsinsatser och hälsovård samt utbildning och psykosocialt stöd. Stödet kanaliseras via det svenska kärnstödet till UNHCR.
