# Sverige invalt i internationella sjöfartsorganisationens råd

Andreas Carlson deltog under IMO:s generalförsamlings 34:e session i London där Sverige valdes in i IMO:s råd. Under generalförsamlingen talade statsrådet och framhöll Sveriges långsiktiga engagemang för en hållbar och konkurrenskraftig sjöfart.

– Sverige har en lång tradition som sjöfartsnation. Genom platsen i IMO:s råd kommer Sverige verka för en konkurrenskraftig och hållbar sjöfart. Som rådsmedlem i IMO och värdstat för World Maritime University (WMU) i Malmö kommer Sverige också fortsätta vara en stark röst för en effektiv och inkluderande internationell regelutveckling, säger infrastruktur- och bostadsminister Andreas Carlson.

Som rådsmedlem kan Sverige också påverka hur IMO styrs, dess budget och strategiska inriktning.
