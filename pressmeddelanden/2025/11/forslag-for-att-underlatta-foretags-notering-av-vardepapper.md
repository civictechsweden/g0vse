# Förslag för att underlätta företags notering av värdepapper

För att göra EU:s kapitalmarknader mer attraktiva för företag, som alternativ till bankfinansiering, har det genomförts ändringar i bland annat EU:s direktiv om marknader för finansiella instrument, EU:s marknadsmissbruksförordning och EU:s prospektförordning. Ändringarna syftar till att minska den administrativa bördan för i synnerhet små och medelstora företag som vill emittera värdepapper, exempelvis aktier och obligationer. I lagrådsremissen föreslås nu de lagstiftningsåtgärder som krävs för att Sverige ska följa dessa ändringar på EU-nivå.

Följande lagstiftningsåtgärder föreslås:

* I lagen om värdepappersmarknaden föreslås bland annat en ny möjlighet att registrera ett segment av multilaterala handelsplattformar som tillväxtmarknader för små och medelstora företag och en utökad rätt att invända mot att redan noterade värdepapper noteras på en annan handelsplats.
* I lagen med kompletterande bestämmelser till EU:s marknadsmissbruksförordning föreslås bland annat ändringar av beräkningen av administrativa sanktionsavgifter.
* I lagen med kompletterande bestämmelser till EU:s prospektförordning föreslås en ändring som innebär att tröskelvärdet för när prospektskyldigheten inträder höjs från 2,5 miljoner euro till 12 miljoner euro. Det föreslås även att emittenter som har Sverige som hemmedlemsstat och tar upp värdepapper till handel på en reglerad marknad i Sverige, eller lämnar erbjudanden till allmänheten i Sverige, ska få välja att upprätta prospekt antingen på svenska eller engelska.

Lagändringarna föreslås i huvudsak träda i kraft i juni 2026.
