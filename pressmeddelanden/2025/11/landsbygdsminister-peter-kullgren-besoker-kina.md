# Landsbygdsminister Peter Kullgren besöker Kina

– Svensk livsmedelsproduktion är i världsklass. Svenska livsmedelsföretag har en stor potential att växa i Kina. Det ligger i Sveriges intresse att främja våra intressen i Kina. Det görs bäst genom närvaro och direkt dialog. Det finns många framgångsrika svenska företag som är väletablerade i Kina och flera kinesiska företag som bidrar med investeringar och arbetstillfällen i Sverige, säger landsbygdsminister Peter Kullgren.

Vistelsen inleds med att besöka importmässan CIIE, China International Import Expo 2025, i Shanghai där Sverige är inbjudet som ett av sex hedersgästländer. Tusentals utställare deltar för att visa upp sina produkter inom olika områden.

Besöket i Kina avslutas i Peking där landsbygdsministern kommer att träffa representanter för den kinesiska regeringen för att bland annat diskutera jordbruks- och handelsfrågor.

Besöket sker mot bakgrund av att Sverige och Kina uppmärksammar 75 år av diplomatiska relationer i år. Kina är en viktig handelspartner för Sverige och Sveriges största exportmarknad i Asien. Besöket syftar till att främja svenska intressen såsom företags möjligheter att verka i landet på lika villkor och att få i gång svensk export av jordbruksprodukter.
