# Nya regeringsuppdrag för ökad kunskap och minskat stigma kring psykisk hälsa

– Personer med psykisk ohälsa och suicidalitet drabbas ofta av den stigmatisering som omger psykisk ohälsa. Den skam och de skuldkänslor som uppkommer kan också leda till att personer dröjer med eller undviker att söka stöd eller behandling. Att minska stigmatiseringen av personer med psykisk ohälsa är därför viktigt, och en större tolerans och öppenhet i samhället kan leda till att fler söker stöd i tid och att konsekvenserna av psykisk ohälsa kan mildras, säger socialminister Jakob Forssmed.

– Att bryta stigmat kring psykisk ohälsa är avgörande för att fler ska våga söka och få det stöd de behöver. I regeringens arbete för god psykisk hälsa är detta en central del, och genom det här uppdraget stärker vi kunskapen och skapar bättre förutsättningar för att människor ska få det stöd de behöver, säger socialtjänstminister Camilla Waltersson Grönvall.

– Vi kan inte acceptera att stigmatiseringen av psykisk ohälsa hindrar människor från att söka hjälp. För den som kämpar med psykisk ohälsa är det avgörande att vi som samhälle står enade i att bryta tystnaden och öppet prata om dessa frågor. Det här uppdraget är ett viktigt steg för att säkerställa att fler får den hjälp de behöver - utan rädsla för att bli dömda, säger jämställdhetsminister, Nina Larsson.

– Under alldeles för lång tid har människor med psykisk ohälsa hamnat i ett slags ingenmansland, där stigmat gör att samhället vänder bort blicken. Det är oacceptabelt och det har kostat både liv och livskvalitet. Nu tar vi äntligen tag i problemet och bryter den tystnad som gjort att alldeles för många har lämnats utan hjälp, säger Jessica Stegrud, socialpolitisk talesperson för Sverigedemokraterna.

Samtidigt får SBU i uppdrag att undersöka kunskapsläget avseende ortorexia nervosa, en ätstörning som kännetecknas av en överdriven fixering vid hälsosam livsstil, träning och kost. I uppdraget ingår att uppmärksamma såväl förebyggande insatser som behandling och samsjuklighet samt att identifiera eventuella kunskapsluckor inom området som stöd till fortsatt forskning och utveckling.

SBU får även i uppdrag att ta fram kunskapsunderlag som fokuserar på insatser för att öka den fysiska aktiviteten hos personer med funktionsnedsättning samt personer med fysisk eller psykisk ohälsa.

Slutredovisning av uppdraget ska lämnas till Regeringskansliet (Socialdepartementet) senast den 30 juni 2027.
