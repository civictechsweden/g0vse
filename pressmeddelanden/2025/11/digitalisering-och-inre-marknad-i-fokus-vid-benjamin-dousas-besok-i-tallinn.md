# Digitalisering och inre marknad i fokus när Benjamin Dousa besöker Tallinn

Benjamin Dousa kommer under visiten att besöka den estniska delen av Natos innovationsaccelerator ”Defence Innovation Accelerator for the North Atlantic” (DIANA). Organisationen DIANA understödjer ny teknologi för att öka motståndskraften i samhället, och förbättrar förutsättningarna för innovativa företag på både civila och militära marknader. Tallinns DIANA-hubb var den andra i sitt slag att öppna, efter London.

– Ukrainas framgångsrika försvar mot Rysslands fullskaliga invasion har tydliggjort att teknikutveckling och innovation är avgörande för att stå emot Ryssland. Vi måste se till att den fria världen ligger i framkant och jag ser därför mycket fram emot besöket på Natos innovationsaccelerator, säger bistånds- och utrikeshandelsminister Benjamin Dousa.

I mötet med sin estniska kollega Erkki Keldo kommer bland annat EU:s inre marknadsstrategi respektive regelförenkling att diskuteras. Sverige och Estland tillhör de ledande förespråkarna för regelförenkling inom EU.

– För att få fart på tillväxten i EU måste vi banta antalet regler. Alla förlorar på att EU:s inre marknad begränsas av ett krångligt och omfattande regelverk. Jag är glad att Estland och Sverige kan samarbeta i denna viktiga fråga, säger Benjamin Dousa.

Estland är en viktig handelspartner för Sverige, med en högt utvecklad ekonomi – inte minst inom digitalisering. Många svenska företag är verksamma i Estland och sysselsätter tillsammans omkring 17 000 personer i landet. För att stärka främjandet av svenska ekonomiska intressen i Estland och i regionen, liksom handeln mellan Estland och Sverige, kommer Sveriges ambassad i Tallinn inom kort att anställa ytterligare en handels- och affärsfrämjare.
