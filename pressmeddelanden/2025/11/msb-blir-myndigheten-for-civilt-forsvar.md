# MSB blir Myndigheten för civilt försvar

Den 13 november fattade regeringen de sista besluten som krävs för att Myndigheten för samhällsskydd och beredskap (MSB) ska byta namn till Myndigheten för civilt försvar. Detta efter att riksdagen antagit regeringens förslag om namnbyte.

– Det nya namnet är ett uttryck för den roll och det ansvar som myndigheten axlat inom Sveriges totalförsvar. Som toppnod i det civila försvaret ska Myndigheten för civilt försvar säkerställa att samhället är förberett för kris, höjd beredskap och krig, säger minister för civilt försvar Carl-Oskar Bohlin.

I september överlämnade regeringen en proposition till riksdagen med förslag om att MSB ska byta namn till Myndigheten för civilt försvar. Riksdagen röstade ja till förslaget den 5 november. Ändringarna träder i kraft den 1 januari 2026.
