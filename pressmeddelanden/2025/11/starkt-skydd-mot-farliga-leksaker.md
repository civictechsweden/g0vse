# Stärkt skydd mot farliga leksaker

Leksaker toppar fortfarande listan över produkter med flest säkerhetsbrister. Den svenska regeringen har länge varit pådrivande i EU-förhandlingar för att regelverket ska skärpas. Genom den nya förordningen som EU-parlamentet beslutat om skärps säkerhetskraven på leksaker för att bättre skydda barn mot hälsorisker. Det innebär bland annat utvidgade förbud mot farliga kemikalier som hormonstörande och luftvägssensibiliserande ämnen samt avsiktlig användning av PFAS. Det nya regelverket tar även höjd för nya risker, teknisk utveckling och ökad onlineförsäljning.

–  Idag ser vi allt för många farliga leksaker på marknaden och kraven behöver därför skärpas. Jag är otroligt stolt över att Sverige drivit på och nått framgång i denna viktiga fråga, säger civilminister Erik Slottner.

För att anpassa svensk rätt till EU-förordningen och se över svenska myndigheters ansvar har en utredare fått i uppdrag att analysera vilka ändringar som behöver göras i det svenska regelverket.

För att ytterligare stärka arbetet med att stoppa farliga leksaker och andra farliga produkter på marknaden har regeringen i budgetpropositionen för 2026 höjt Konsumentverkets anslag med 4 000 000 kronor.
