# Stärkta förutsättningar för stöd till äldre när Allmänna arvsfondens tak tas bort

– Stödet ur arvsfonden till förmån för äldre personer har legat på en låg nivå jämfört med stödet för andra målgrupper. Genom lagändringen skapas en jämlikhet mellan målgrupperna, samtidigt som vi skapar bättre förutsättningar för civilsamhället att genomföra verksamhet till förmån för äldre, säger socialminister Jakob Forssmed.

Medel ur Allmänna arvsfonden används för att finansiera ideella projekt till förmån för målgrupperna barn, ungdomar, äldre personer och personer med funktionsnedsättning. För 2024 uppgick beloppet beslutat stöd för sådana projekt till 956 miljoner kronor. Utökningen av målgruppen för fonden till att omfatta även äldre genomfördes 2021, men till skillnad från för övriga målgrupper har det funnits ett tak: högst en tiondel av de utdelningsbara medlen per år har fått gå till verksamheter till förmån för äldre personer.

Nu tar regeringen bort denna begränsning. Det innebär att äldre från och med den 1 januari 2026 kan ta del av fondens medel på samma villkor som övriga målgrupper.
