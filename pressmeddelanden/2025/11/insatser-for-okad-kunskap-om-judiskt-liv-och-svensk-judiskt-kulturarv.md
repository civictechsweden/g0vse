# Insatser för ökad kunskap om judiskt liv och svensk-judiskt kulturarv

Regeringen beviljar Stiftelsen Judiska museet 275 000 kronor för kunskapshöjande insatser kring det svensk-judiska kulturarvet under resterande del av 2025. Regeringen beräknar att avsätta ytterligare 3,5 miljoner kronor för ändamålet åren 2026 och 2027.

Samtidigt beviljas Judiska Centralrådet 500 000 kronor för en förstudie i syfte att utveckla och genomföra kunskapshöjande insatser om judiskt liv, samt för lokalanpassningar och pedagogiskt material.

– Det ska finnas god kunskap om judiskt liv och svensk-judiskt kulturarv i samhället. De här insatserna kommer att stärka kunskaperna om den judiska minoriteten och öka förståelsen för den judiska minoritetens behov och förutsättningar. Det är ett viktigt led i regeringens arbete med att stärka judiskt liv i Sverige, säger kulturminister Parisa Liljestrand.

– Genom dessa satsningar stärker vi kunskapen om det svensk-judiska kulturarvet och skapar bättre förutsättningar för ett levande judiskt liv i Sverige. Det är viktigt för att motverka antisemitism och skapa trygghet och framtidstro för judar i Sverige, säger socialminister Jakob Forssmed.

– Att öka kunskapen om den judiska minoriteten kan motverka fördomar och stereotyper och därmed bidra till att förebygga antisemitism. Det utgör en del av vårt arbete för ett samhälle där judar och andra minoriteter ska kunna känna sig trygga att vara öppna med sin identitet, säger jämställdhetsminister Nina Larsson.

Insatserna utgör en del av regeringens strategi för att stärka judiskt liv och motverka antisemitism i Sverige som beslutades den 15 maj 2025.
