# Försvarsminister Pål Jonson deltar i EU:s försvarsministermöte

Försvarsministrarna väntas diskutera EU:s fortsatta militära stöd till Ukraina. Fokus väntas ligga på de optioner för nytt finansiellt stöd till Ukraina som kommissionen presenterat på uppdrag av EU:s stats- och regeringschefer vid Europeiska rådet den 23 oktober 2025. Diskussionen väntas också beröra det försvarsindustriella samarbetet mellan EU och Ukraina, och andra arbetsspår för att stärka Ukrainas försvarsförmåga.

Under mötet den 1 december väntas försvarsministrarna även att diskutera europeisk försvarsberedskap. Här väntas fokus ligga på arbetet med att åtgärda kritiska förmågegap, hur den Europeiska försvarsbyråns (EDA) roll att stötta medlemsstaterna i arbetet med att stärka sina försvarsförmågor kan utvecklas, samt försvarsindustriella åtgärder för att stärka försvarsberedskapen.

– Regeringen välkomnar arbetet som pågår med att stärka den europeiska försvarsberedskapen. Detta arbete i EU kommer också bidra till att stärka Nato. Det är också centralt att vi kommer vidare i frågan hur de frysta ryska tillgångarna kan användas för att stötta Ukraina. Stödet måste vara ambitiöst och utgå från Ukrainas behov, säger försvarsminister Pål Jonson inför mötet.
