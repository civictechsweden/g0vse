# Johan Forssell och Benjamin Dousa har besökt Syrien och Libanon

Möten ägde rum med syriska och libanesiska regeringsföreträdare, däribland Syriens utrikesminister Al-Shaibani och Libanons premiärminister Nawaf Salam, samt företrädare för civilsamhället och religiösa minoriteter. Därutöver träffade ministrarna också internationella organisationer och representanter från olika kristna samfund. På agendan stod svenskt stöd till länderna och migrationsrelaterade frågor.

– Det som händer i Syrien är viktigt för Sverige och EU. Vi har alla ett intresse av ett fredligt och stabilt Syrien. Resan gav oss möjlighet att träffa och lyssna på flera företrädare för övergångsregeringen och civilsamhället, och framföra våra förväntningar på det nya styret. Vi kunde också påbörja samarbete kring frågor som är viktiga för oss, säger bistånds- och utrikeshandelsminister Benjamin Dousa.

– Att öka återvändandet från Sverige är en viktig prioritet för regeringen. Det handlar inte minst om personer som är dömda för brott i Sverige och ska utvisas. Jag välkomnar att vi nu har en samsyn kring dessa frågor och kan inleda ett samarbete med den syriska regeringen på migrationsområdet, säger migrationsminister Johan Forssell.

Under besöket träffade ministrarna även företrädare för olika FN-organ för att ta del av deras syn på utvecklingen. Genom biståndet och Justitiedepartementets projekt stödjer Sverige flera FN-organisationer som arbetar med såväl humanitärt stöd som migrations och återvändandefrågor i både Syrien och Libanon.
