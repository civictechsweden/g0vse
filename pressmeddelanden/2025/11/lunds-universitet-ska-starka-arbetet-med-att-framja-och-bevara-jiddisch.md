# Lunds universitet ska stärka arbetet med att främja och bevara jiddisch

Syftet med uppdraget är att förbättra förutsättningarna för det nationella minoritetsspråket jiddisch att hållas levande och utvecklas. Lunds universitet ska inom ramen för uppdraget utveckla det arbete och den verksamhet som lärosätet bedriver i enlighet med sitt redan befintliga uppdrag.

Lunds universitet får använda högst 500 000 kronor under 2025 för uppdraget. Därefter beräknar regeringen att avsätta ytterligare 1 miljon kronor per år under 2026 och 2027.

– Under minst 250 år har jiddisch varit en betydelsefull del av judiskt liv i Sverige. Språket öppnar inte bara dörren till ett rikt kulturarv, utan är i sig en viktig del av det. Därför behövs flera insatser, däribland detta, som främjar och bevarar jiddisch även för kommande generationer, säger kulturminister Parisa Liljestrand.

– Jiddisch är en nyckel för att förstå och tolka judisk kultur och judiskt liv i Europa. Utan språket försvagas den möjligheten. Sedan 25 år tillbaka är jiddisch ett av Sveriges nationella minoritetsspråk. Språket är en viktig bärare av historia, identitet och tradition, och genom denna satsning säkerställer vi att det fortsätter att leva och utvecklas för kommande generationer, säger socialminister Jakob Forssmed.

– Rätten att använda sitt språk och utöva sin kultur är en del av de mänskliga rättigheterna. När vi stärker jiddisch och andra nationella minoritetsspråk stärker vi också demokratin, mångfalden och rätten för varje människa att leva med sin kultur och sitt språk, säger jämställdhetsminister Nina Larsson.

Uppdraget ska bidra till genomförandet av regeringens strategi för att stärka judiskt liv och motverka antisemitism i Sverige som beslutades den 15 maj 2025.
