# Fördjupat samarbete med Marocko mot organiserad brottslighet

Sveriges justitieminister Gunnar Strömmer och Marockos justitieminister Abdellatif Ouahbi har i dag den 11 november träffats i Rabat, Marocko, för bilaterala överläggningar. De har i samband med sitt möte undertecknat en avsiktsförklaring om förstärkt samarbete på det rättsliga området.

De bekräftar i förklaringen sin vilja att stärka det straffrättsliga samarbetet mellan Sverige och Marocko för att bekämpa gränsöverskridande allvarlig och organiserad brottslighet. Straffrättsligt samarbete sker framför allt genom rättslig hjälp för att inhämta bevisning och utlämning, och länderna åtar sig att använda de verktyg som finns för detta i största möjliga utsträckning.

Utöver det lyfts även andra områden där det finns ett ömsesidigt intresse av att utbyta erfarenheter och samarbeta kring, bland annat viss civilrätt och effektivisering av rättsväsendet.

– Jag är väldigt glad för möjligheten att besöka Rabat och det marockanska justitieministeriet. Sverige och Marocko har redan i dag ett givande samarbete i rättsliga frågor. Och genom denna avsiktsförklaring fördjupar vi nu det samarbetet ytterligare. Från Sveriges sida ser vi fram emot det fortsatta utbytet mellan våra båda länders myndigheter, säger justitieminister Gunnar Strömmer.
