# Regeringen vill ge polisen rätt att använda AI för ansiktsigenkänning i realtid

Förslagen ger polisen ett effektivt verktyg för att kunna identifiera eller lokalisera personer som misstänks ha utsatts för brott, förhindra allvarliga brott mot liv och säkerhet samt utreda, lagföra och verkställa straffrättslig påföljd för vissa allvarliga brott. Användningen av tekniken ska vara proportionerlig och det ska krävas ett tillstånd från åklagare eller domstol. I brådskande fall ska användningen dock få påbörjas utan tillstånd men då ska en ansökan om tillstånd göras inom 24 timmar.

– För att trycka tillbaka gängkriminaliteten och återupprätta tryggheten i samhället måste polisen ha tillgång till effektiva verktyg. Den föreslagna lagen om användning av AI för ansiktsigenkänning i realtid är ytterligare ett viktigt steg för att ge polisen efterfrågade verktyg för att effektivt bekämpa allvarlig brottslighet. Samtidigt säkerställer vi att rättssäkerheten och den personliga integriteten värnas, säger justitieminister Gunnar Strömmer.

Lagändringarna föreslås börja gälla den 1 maj 2026.
