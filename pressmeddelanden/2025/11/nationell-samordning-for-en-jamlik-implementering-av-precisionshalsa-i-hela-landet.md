# Nationell samordning för en jämlik implementering av precisionshälsa i hela landet

– Precisionshälsa skapar förutsättningar för mer träffsäkra insatser, diagnoser och behandlingar. Med detta uppdrag tar vi viktiga steg för att säkerställa att individanpassade metoder kommer patienter till del på ett jämlikt sätt, oavsett var i landet de bor, säger sjukvårdsminister Elisabet Lann.

– Det är viktigt att både de barn och de vuxna som behöver det får tillgång till precisionshälsa och individanpassad behandling. Med det här uppdraget skapar vi rätt förutsättningar för ett jämlikt och jämställt införande, över hela landet, säger socialtjänstminister Camilla Waltersson Grönvall (M).

– Nu tar vi viktiga steg för att varje individ ska få den moderna vård och behandling som just hon behöver. Vi tänker ta tillvara på de teknologiska framstegen och säkra att varje patient som behöver får del av dem, säger Lina Nordquist (L), sjukvårdspolitisk talesperson.

Regeringen ger Socialstyrelsen ett omfattande uppdrag med syftet att säkerställa ett jämlikt, jämställt och samordnat införande av precisionshälsa inom svensk hälso- och sjukvård. Myndigheten ska etablera en nationell samordningsstruktur och utse en styrgrupp med representanter från regioner, Genomic Medicine Sweden (GMS), SciLifeLab, patientorganisationer och andra relevanta aktörer. Det handlar om att skapa tydliga former för hur precisionsprevention, precisionsdiagnostik och precisionsmedicin kan införas på ett enhetligt sätt för både barn och vuxna.

En central del av uppdraget är att Socialstyrelsen ska ta fram en modell för hur statliga medel kan fördelas till regionerna inom ett nationellt femårigt införandeprogram med planerad start 2026. Myndigheten ska också utveckla en modell för hur patientgrupper ska prioriteras vid införandet, samt följa upp hur programmet bidragit till förbättrad behandling och ökad patientnytta.

Regeringen ger dessutom Socialstyrelsen i uppdrag att föreslå en långsiktig finansieringsmodell för det nationella samarbetet GMS. Under 2025 ska myndigheten även fördela medel till ett nationellt implementeringsprojekt inom farmakogenetik.

Socialstyrelsen ska lämna delredovisningar 2026 och 2028, och en slutredovisning senast 2030.
