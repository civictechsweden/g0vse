# Utrikesminister Maria Malmer Stenergard besöker Warszawa

Med besöket i Warszawa belyser utrikesministern det breda samarbetet mellan Polen och Sverige, inte minst genom det svensk-polska strategiska partnerskapet.

– Det är angeläget med ett nära samarbete med våra grannländer. Sverige och Polen står starka i vårt stöd till Ukraina, och det är av avgörande betydelse att tillsammans med Polen agera för att möta utmaningarna som kommer med Rysslands fortsatta anfallskrig mot Ukraina. Jag ser fram emot att diskutera säkerhetsläget i närområdet och vårt samarbete i Nato och EU, säger utrikesminister Maria Malmer Stenergard.

Under besöket kommer utrikesministern även att avtäcka en minnesplakett på det svenska residenset, tillsammans med företrädare för motståndsrörelsen Solidaritet, som verkade för frigörelsen från kommunismen under 1980-talet. Under 1989 fördes hemliga samtal mellan Solidaritet och den kommunistiska regimen på den svenska ambassaden, vilket var del i den större process som utmynnade i kommunismens fall i Polen och i övriga östblocket.

Efter mötet med utrikesminister Sikorski hålls en gemensam pressträff.
