# Regeringen ser över reformstödet till Serbien

– Utvecklingen i Serbien har gått i fel riktning. Det gäller alltifrån växande korruption till att rättsstatens principer inte upprätthålls. Länder kan inte förvänta sig svenskt stöd om de inte levererar de reformer och den utveckling som vi förväntar oss. Därför gör vi nu dessa förändringar, säger bistånds- och utrikeshandelsminister Benjamin Dousa.

Regeringen följer utvecklingen i Serbien noga och har under en längre tid noterat brister i den serbiska regeringens reformvilja. Detta gäller särskilt arbetet med att upprätthålla rättsstatens principer, att bekämpa korruption och att värna grundläggande fri- och rättigheter såsom yttrande- och pressfrihet.

Mot denna bakgrund har regeringen valt att se över stödet till Serbien, i enlighet med principerna för en meritbaserad utvidgning av EU. Det innebär att länder som gör framsteg och visar reformvilja belönas, medan stöd kan dras ned eller frysas för länder som inte respekterar grundläggande rättigheter eller brister i sin demokratiska utveckling. Regeringen har därför beslutat att avbryta vissa former av stöd till den serbiska staten och i stället omfördela resurserna för att stärka civilsamhället.
