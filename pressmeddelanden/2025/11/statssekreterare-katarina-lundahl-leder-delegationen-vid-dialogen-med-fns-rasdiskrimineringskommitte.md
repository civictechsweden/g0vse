# Statssekreterare Katarina Lundahl leder delegationen vid dialogen med FN:s rasdiskrimineringskommitté

Granskningen utgår från Sveriges tjugofjärde och tjugofemte periodiska rapport om Sveriges efterlevnad av FN:s konvention om avskaffande av alla former av rasdiskriminering (ICERD). Rapporten innehåller bl.a. information om åtgärder som har vidtagits för att motverka rasism och diskriminering. Statssekreterare Katarina Lundahl leder den svenska delegationen som består av tjänstemän från flera olika departement.

FN:s rasdiskrimineringskommitté består av 18 oberoende experter och granskar regelbundet stater som har ratificerat konventionen. Efter dialogen lämnar kommittén rekommendationer om hur arbetet mot rasism och diskriminering kan stärkas och hur rättigheterna i konventionen säkerställs.

Inför dialogen har civilsamhällesorganisationer deltagit bland annat vid ett sakråd som Regeringskansliet höll i maj 2025. Vid sakrådet gavs information om granskningen och om den nya handlingsplanen mot rasism och hatbrott. Organisationerna fick också möjlighet att lämna synpunkter och ställa frågor. Flera civilsamhällesorganisationer har även lämnat in egna så kallade parallellrapporter till FN:s rasdiskrimineringskommitté.
