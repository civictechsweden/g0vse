# Regeringen föreslår en tillfällig möjlighet att utöka antalet avdelningar i Lagrådet till sex under våren 2026

Lagrådets granskning är ett viktigt led i lagstiftningsarbetet för att lagar ska bli tydliga, rättssäkra och fungera som det är tänkt.

– Regeringen har en hög reformtakt, och kommer under våren 2026 besluta om ett stort antal lagrådsremisser. Lagrådets granskning är ett viktigt led i lagstiftningsarbetet för att lagar ska bli tydliga, rättssäkra och fungera som tänkt. För att ge Lagrådet rätt förutsättningar att genomföra sin viktiga granskning, har regeringen beslutat om en proposition som innebär att Lagrådet när det behövs ska kunna bestå av högst sex avdelningar i stället för dagens högst fem, säger justitieminister Gunnar Strömmer.

Det är regeringen som bestämmer hur många avdelningar Lagrådet ska bestå av. Efter regeringens bemyndigande får beslut i dessa frågor fattas av chefen för Justitiedepartementet. Antalet avdelningar avgörs med utgångspunkt i den förväntade arbetsbördan. I dag får Lagrådet enligt lag bestå av högst fem avdelningar.

Under första halvåret 2026 väntas en ovanligt stor mängd lagförslag. För att säkerställa att Lagrådet får rätt förutsättningar att hinna granska alla lagförslag som regeringen planerar att remittera till Lagrådet under perioden föreslår regeringen i en proposition att Lagrådet under den perioden ska kunna bestå av fler avdelningar än vad som idag är möjligt.

Förslaget innebär att regeringen, eller chefen för Justitiedepartementet, får möjlighet att besluta om en sjätte avdelning vid behov. Begränsningen i hur många aktiva justitieråd som får tjänstgöra samtidigt ändras inte.

Den föreslagna ändringen är tidsbegränsad och ska gälla från den 20 januari 2026 till och med den 30 juni 2026.
