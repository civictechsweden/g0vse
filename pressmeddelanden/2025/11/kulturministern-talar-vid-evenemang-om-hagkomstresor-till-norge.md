# Kulturministern talar vid evenemang om hågkomstresor till Norge

– Förintelsen är den mörkaste delen av vår historia. Så många fick sätta livet till i det dödens maskineri som Nazityskland skapat, däribland alla de norska judar som mötte döden i Auschwitz-Birkenau. När allt fler överlevande och vittnen från Förintelsen lämnar oss är det viktigt med insatser för att bevara och föra vidare minnet av Förintelsen. Därför har regeringen förstärkt och permanentat stödet för hågkomstresor till Förintelsens minnesplatser, säger kulturminister Parisa Liljestrand.

## Regeringen satsar på hågkomstresor

Voksenåsen, Norges nationalgåva till Sverige, bedriver arbete med hågkomstresor till norska minnesplatser för nazismens offer. I början av året tilldelade regeringen Voksenåsen AS 500 000 kronor för ändamålet.

För att fler ska få möjlighet att besöka Förintelsens minnesplatser och förstå de yttersta konsekvenserna av antisemitism, antiziganism, och andra former av intolerans har regeringen i budgetpropositionen 2026 föreslagit att stödet för hågkomstresor till Förintelsens minnesplatser förstärks och blir permanent på en nivå av 8 miljoner kronor per år. Regeringen kommer att återkomma om hur ökningen ska fördelas.
