# Regeringen stärker cybersäkerheten inför valåret 2026

– Hoten i cyberdomänen är tilltagande och Sverige är långt ifrån förskonat. Därför är det mycket angeläget att vi vidtar de åtgärder som krävs för att skydda valen och ytterst även vårt demokratiska statsskick, säger minister för civilt försvar Carl-Oskar Bohlin.

– Vi har nyligen sett exempel på hur cyberattacker använts för att störa allmänna val i andra länder. Genom att identifiera hotbilden, hitta sätt att minimera risker och dra lärdom från andra europeiska länder kan vi stärka demokratins motståndskraft, säger civilminister Erik Slottner.

– Fria val är grunden för en fungerande demokrati, och att vi kan genomföra dem utan otillbörlig påverkan blir allt viktigare. Sverige är mer beroende av digital infrastruktur än någonsin, och våra motståndare försöker utnyttja det. Därför är det bra med ytterligare steg som stärker vår cybersäkerhet och värnar valens integritet och den liberala demokrati vårt land vilar på, säger Gulan Avci, försvarspolitisk talesperson för Liberalerna.

Den 20 november beslutade regeringen om ett uppdrag till Sveriges nationella cybersäkerhetscenter (NCSC) vid Försvarets radioanstalt (FRA) för att stärka cybersäkerheten inför valen 2026. Centret ska göra en läges- och hotbildsbedömning inför, under och efter valen. Centret ska även ta fram förslag på åtgärder för att minska riskerna, bland annat baserat på lärdomar från andra länder, och dela förslagen med berörda aktörer. De ska även erbjuda operativt stöd och identifiera ytterligare åtgärder som kan behöva vidtas, så som övningar och andra samordningsinsatser.

Senast den 20 mars 2026 ska NCSC vid FRA lämna en muntlig delredovisning av uppdraget till Regeringskansliet (Försvarsdepartementet). Senast den 1 december 2026 ska en skriftlig slutredovisning lämnas in.
