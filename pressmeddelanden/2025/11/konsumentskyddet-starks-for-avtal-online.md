# Konsumentskyddet stärks för avtal online

Avtal om finansiella tjänster kan ofta vara komplicerade och svåra att förstå. Förslaget tar därför sikte på ett ökat skydd mot att webbsidor och applikationer utformas på ett vilseledande sätt. Regeringen föreslår att konsumenter ska kunna begära upplysande förklaringar om den finansiella tjänsten i fråga, för att ha ökad möjlighet att fatta ett välgrundat beslut.

Konsumenter som ingår avtal online ska dessutom på ett enklare sätt kunna utöva sin lagliga rätt att ångra avtalet. I lagrådsremissen föreslås att det ska finnas en teknisk funktion, en så kallad ångerknapp, som ska kunna användas för att ångra ett avtal. Funktionen ska gälla för såväl finansiella tjänster som andra varor och tjänster som redan i nuläget omfattas av ångerrätt. Knappen ska finnas på den webbsida eller applikation där konsumenten köpt en vara eller tjänst, eller ingått ett avtal om en finansiell tjänst.

– Konsumentskyddet behöver stärkas vid onlineförsäljning. Med det här förslaget ska konsumenter som efterfrågar tydligare information vid köp av finansiella tjänster också ha rätt att få det. Dessutom ska webbsidor och appar införa en ångerknapp som gör att det blir enklare att ångra ett ingånget avtal. Ångerknappen ska finnas vid onlineförsäljning av varor och tjänster som redan idag omfattas av ångerrätten, säger finansmarknadsminister Niklas Wykman.

Förslagen genomför ett EU-direktiv om ändringar i konsument­rättig­hets­direktivet. Lagändringarna föreslås träda i kraft den 19 juni 2026.
