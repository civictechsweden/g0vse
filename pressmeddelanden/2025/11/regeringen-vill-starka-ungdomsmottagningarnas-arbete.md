# Regeringen vill stärka ungdomsmottagningarnas arbete

– För många ungdomar handlar tillgången till stöd i praktiken om tur och det är inte acceptabelt. Ungdomsmottagningarna har ett starkt förtroende bland unga, och skulle även kunna spela en större roll när det gäller exempelvis psykisk ohälsa som inte kräver insatser av den specialiserade psykiatrin (BUP). Vi behöver stärka ungdomsmottagningarnas arbete så de kan vara en trygg och tillgänglig plats för alla, säger socialminister Jakob Forssmed.

– Alla barn och unga har rätt till ett gott stöd i deras hälsa och hälsoutveckling. Ungdomsmottagningarna är avgörande i det arbetet. Uppdraget vi nu ger är ett efterlängtat steg i arbetet att stärka ungdomsmottagningarnas förutsättningar att nå ut till alla unga i behov av stöd, oavsett bakgrund, kön, livssituation eller funktionsnedsättning, säger socialtjänstminister Camilla Waltersson Grönvall.

– Alla unga ska kunna få stöd, vård och samtal när livet känns svårt eller när kroppen väcker frågor. Ungdomsmottagningarna är en trygg plats för många, men tillgången varierar för mycket över landet. Nu tar vi ett viktigt steg för att ändra på det, så att fler unga nås och får rätt stöd, Lina Nordquist, gruppledare för Liberalerna.

Idag bedrivs ungdomsmottagningar utifrån olika förutsättningar. Tillgången till ungdomsmottagningar och till det innehåll som erbjuds varierar stort över landet vilket är ett problem. Utvärderingar visar även att ungdomsmottagningar har svårt att nå vissa grupper, exempelvis killar, hbtqi-personer och unga i socioekonomiskt utsatta situationer. Det finns också skillnader i hur mottagningarna är organiserade, vilka målgrupper de når och hur de samverkar med andra aktörer som skola och primärvård.

För att utveckla ungdomsmottagningarnas arbete med ungas fysiska, psykiska, sexuella och reproduktiva hälsa får Socialstyrelsen och Folkhälsomyndigheten i uppdrag att:

* Ta fram en samlad bild av ungdomsmottagningarnas organisering, målgrupper och deras behov och den geografiska tillgången till ungdomsmottagningar.
* Identifiera behov av kunskapsstöd eller nationella riktlinjer till stöd för ungdomsmottagningarnas verksamhet och se över behovet av en utvecklad nationell uppföljning av verksamhet och insatser.
* Föreslå fortsatta utvecklingsinsatser inom området.
* Beakta tidigare utvärderingar och pågående uppdrag inom barn- och ungdomshälsa, psykisk hälsa, hivprevention och beroendevård.
* Säkerställa att jämställdhets-, hbtqi-, ungdoms-, och funktionshindersperspektivet beaktas liksom att samhällsplacerade unga uppmärksammas i arbetet.

Socialstyrelsen och Folkhälsomyndigheten ska bland annat inhämta kunskap från berörda myndigheter, Sveriges Kommuner och Regioner, kommuner, regioner, professionsföreningar, berörda civilsamhällesorganisationer såsom Föreningen för Sveriges ungdomsmottagningar (FSUM), Nationell Samverkan för Psykisk Hälsa (NSPH) och Svenska Barnmorskeförbundet.

För uppdraget får Socialstyrelsen och Folkhälsomyndigheten under 2025 använda 1 450 000 kronor vardera. En gemensam redovisning av uppdraget ska lämnas till Regeringskansliet (Socialdepartementet) senast den 30 april 2026.
