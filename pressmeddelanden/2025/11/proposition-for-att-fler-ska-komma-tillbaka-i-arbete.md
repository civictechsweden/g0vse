# Proposition för att fler ska komma tillbaka i arbete

För många kan vägen tillbaka till arbete kännas både osäker och tung. För att sänka trösklarna tillbaka i arbete föreslår regeringen att det ska vara möjligt för den som är sjukskriven att, i överenskommelse med arbetsgivaren, arbetspröva med bibehållen sjukpenning under en kortare period, utan krav på prestation.

– För den som blir sjukskriven ska det finnas ett tryggt stöd och hjälp för att kunna komma tillbaka i arbete. Att fastna i långa sjukskrivningar är förödande. Forskningen visar att ju längre någon är sjukskriven, desto större är risken att man aldrig kommer tillbaka till arbetsmarknaden. Det är givetvis framför allt dåligt för den enskilda individen, som förlorar både ekonomiskt och sitt sammanhang med jobb och kollegor, men det är också dåligt för samhället. Vi måste skapa fler vägar tillbaka för fler, säger äldre- och socialförsäkringsminister Anna Tenje.

– Sjukskrivningar kan förvärras av att man förlorar kontakten till arbetsmarknaden. Att få arbetspröva utan att riskera att förlora sin sjukpenning blir en trygghet för den som är sjuk, säger arbetsmarknadsminister Johan Britz.

Genom arbetsprövning kan arbetsgivaren och den sjukskrivna medarbetaren undersöka om tidpunkten är lämplig för att påbörja återgång i arbete och vilka åtgärder som kan behöva vidtas för att det ska bli möjligt. Detta utan att riskera sjukpenningen. Det ska kunna skapa ett andrum där både individ och arbetsgivare kan hitta rätt väg framåt, utan att allt måste fungera direkt.

Enligt förslaget ska det ska vara möjligt att arbetspröva under två separata tvåveckorsperioder inom 365 dagar. Lagändringarna föreslås träda i kraft den 1 mars 2026.
