# Ny generaldirektör för Statens veterinärmedicinska anstalt (SVA)

– SVA har ett viktigt uppdrag som veterinärmedicinsk expert- och beredskapsmyndighet. Johanna Sandwall har mångårig erfarenhet från flera olika myndigheter. Hennes tidigare erfarenhet av arbete med frågor inom totalförsvaret kommer väl till pass i SVA:s fortsatta arbete inom beredskapssektorn för livsmedel och dricksvatten. Jag ser fram emot vårt kommande samarbete, säger landsbygdsminister Peter Kullgren.

Johanna Sandwall har varit vikarierande landshövding och chef för Länsstyrelsen i Södermanlands län sedan april 2025 och länsråd från 2021. Hon var tidigare avdelningschef på Socialstyrelsen med bland annat ansvar för myndighetens verksamhet med uppdrag att säkerställa den katastrofmedicinska beredskapen, totalförsvarsförmågan och krishanteringsförmågan hos myndigheten, i hälso- och sjukvården och socialtjänsten.

Hon har även mångårig erfarenhet av att leda verksamhet i statsförvaltningen med olika chefsuppdrag på Strålsäkerhetsmyndigheten och Statens strålskyddsinstitut.

SVA är en beredskapsmyndighet inom sektorn Livsmedelsförsörjning och dricksvatten som ska bistå andra myndigheter och enskilda med veterinärmedicinskt expertkunnande och service. I uppdraget ingår att utveckla kunskap om och övervaka allvarliga djursjukdomar, sjukdomar och smittämnen som kan överföras mellan djur och människor samt farliga substanser i foder.

Johanna Sandwalls förordnande löper från den 1 januari 2026 till den 31 december 2031.
