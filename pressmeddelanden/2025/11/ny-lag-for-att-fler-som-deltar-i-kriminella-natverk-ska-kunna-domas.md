# Ny lag för att fler som deltar i kriminella nätverk ska kunna dömas

För att effektivt kunna förhindra allvarlig brottslighet på ett tidigt stadium måste de brottsbekämpande myndigheterna ha möjlighet att använda effektiva arbetsmetoder.

Regeringen har i dag lämnat en proposition till riksdagen med nya straffrättsliga verktyg för att kunna förhindra allvarliga brott i ett tidigt skede och att lagföra de som bidrar till och möjliggör brottsligheten.

Det är förslag som tar sikte på kriminella gäng. I korthet handlar det om att utvidga straffansvaret för olika förstadier till brott – försök, förberedelse och stämpling. Detta ger brottsbekämpande myndigheter större möjligheter att ingripa mot brottsligheten i ett tidigt skede och förhindra att allvarlig brottslighet fullbordas.

Det handlar bland annat om att de ska kunna byta ut narkotika eller vapen mot ofarliga substanser eller attrapper eller kunna ingripa på digitala plattformar för att förhindra att någon åtar sig att utföra ett allvarligt våldsbrott. Dessutom utvidgas straffansvaret för förberedelse och stämpling till brott så att fler gärningar på planeringsstadiet blir kriminaliserade.

– Det är avgörande att de brottsbekämpande myndigheterna får effektiva verktyg för att komma åt den organiserade brottsligheten på ett så tidigt stadium som möjligt. Med de här förslagen blir det möjligt att ingripa redan på förberedelsestadiet och på så sätt komma åt de som rekryterar och beställer brottslighet. På så vis skyddar vi fler potentiella brottsoffer och ökar tryggheten i samhället, säger justitieminister Gunnar Strömmer.

– Ska vi skydda människor från de grövsta brotten måste vi kunna agera innan skadan redan är skedd. Med de här förändringarna kan polisen ingripa tidigare mot både gängkriminella och personer som jagar barn på nätet. Pedofiler ska inte behöva lyckas locka ett barn till en mötesplats för att det ska vara ett brott. Polisen måste kunna ingripa redan på de digitala plattformar där vuxna söker kontakt med barn för att begå sexualbrott. Det är så vi förebygger brott och stärker tryggheten i Sverige, säger Henrik Vinge, rättspolitisk talesperson för Sverigedemokraterna och ordförande i justitieutskottet.

Efter ett avgörande från Högsta domstolen, ”Vapenattrappen”, har de brottsbekämpande myndigheternas val av arbets­metoder ändrats. Vapen och narkotika som påträffas byts inte ut i samma ut­sträckning som tidigare. Genom förslagen i propositionen kan myndigheterna genomföra denna typ av åtgärder för att förhindra att brott fullbordas utan att det utesluter straffansvar för försök, förberedelse och stämpling till brott.

Propositionens förslag är en del av regeringens genomgripande omläggning av kriminalpolitiken, med målet att öka tryggheten och bekämpa den organiserade brottsligheten.

Lagändringarna föreslås träda i kraft i två steg: det utökade straffansvaret för försök till brott den 1 april 2026, och övriga ändringar den 1 juli 2026.
