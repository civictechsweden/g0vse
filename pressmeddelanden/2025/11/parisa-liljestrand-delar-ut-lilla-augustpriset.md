# Parisa Liljestrand delar ut Lilla Augustpriset

– Att få dela ut Lilla Augustpriset, ett pris där vi firar språkets kraft och den unga rösten som formar vår framtid, är en lika stor ära varje gång. Sveriges fantastiska unga författare är vår gemensamma framtids författare. De ger oss hopp och styrka. Genom att uppmuntra våra unga författare hyllar vi ordets betydelse och betydelsen av läsning, säger kulturminister Parisa Liljestrand.

Under galan delas Augustpriset ut i kategorierna: Årets svenska skönlitterära bok, Årets svenska fackbok och Årets svenska barn- och ungdomsbok. Vid galan delas också Lilla Augustpriset och Svenska Förläggarföreningens Hederspris ut.
