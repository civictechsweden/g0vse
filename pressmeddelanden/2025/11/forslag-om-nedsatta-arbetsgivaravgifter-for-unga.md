# Förslag om nedsatta arbetsgivaravgifter för unga

Sveriges ekonomi befinner sig i en utdragen lågkonjunktur med hög arbetslöshet. Det ekonomiska läget påverkar ungas möjligheter till anställning och extrajobb negativt. Under den nuvarande lågkonjunkturen har sysselsättningsgraden minskat mer bland unga än i andra åldersgrupper. Det är därför centralt att stärka ungas position på arbetsmarknaden och samtidigt underlätta för företag att behålla och nyanställa unga.

I lagrådsremissen föreslås en tillfällig nedsättning av arbetsgivaravgifter och allmän löneavgift på ersättning till personer som vid årets början har fyllt 18, men inte 23 år. Nedsättningen innebär att endast ålderspensionsavgiften samt hälften av de övriga avgifterna och den allmänna löneavgiften ska betalas på ersättning upp till 25 000 kronor per kalendermånad.

Bestämmelserna om tillfälligt nedsatta arbetsgivaravgifter föreslås träda i kraft den 1 april 2026 och gälla fram till den 30 september 2027.
