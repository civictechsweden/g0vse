# Sverige och Ukraina fördjupar innovationssamarbetet

– Genom att kombinera Sveriges industriella och teknologiska styrkor med Ukrainas stridserfarenhet kan vi skapa nya militära förmågor. Detta samarbete kommer att göra våra Försvarsmakter starkare. Det är en investering i fred och säkerhet, säger försvarsminister Pål Jonson.

Ukraina har världens främsta erfarenhet av att snabbt utveckla ny försvarsteknik under krig och Sverige har erfarenhet av modern industri och produktion av försvarsmateriel. Svensk avancerad teknologisk forskning och utveckling tillsammans med Ukrainas erfarenhet från slagfältet ger tillsammans en stark grund för ett försvarsinnovationspartnerskap.

Ukraina och Sverige vill fördjupa samarbetet inom försvarsinnovation och industriella ekosystem och etablera en svensk-ukrainskt försvarsinnovationshub i Ukraina som ska möjliggöra utbyte av innovativa lösningar och erfarenheter.

Sverige och Ukraina inser också behovet av att skala upp produktion och bygga motståndskraftiga och anpassningsbara produktionssystem för försvarsmateriel. Sverige och Ukraina har även tidigare undertecknat en avsiktsförklaring om samproduktion av försvarsmateriel på svenskt territorium.

Avsiktsförklaringen om samarbete inom försvarsinnovation innehåller åtta delar;

* Fördjupa utbytet mellan Sveriges och Ukrainas försvarsinnovation och industriella ekosystem,
* Erkänna behovet av att skala upp produktionen och bygga motståndskraftiga och anpassningsbara produktionssystem för försvarsmateriel,
* Stödja etableringen av en försvarsinnovationshub i Ukraina som syftar till att stödja det ukrainska och svenska försvarsinnovationslandskapet,
* Utnyttja Sveriges avancerade tekniska FoU- och industriella kapacitet samt Ukrainas erfarenhet från slagfältet för att utveckla lösningar på nya utmaningar i strid,
* Utforska gemensamma projekt inom ramen för initiativet "Build with Ukraine" för att skala upp produktionen av innovativa ukrainska produkter,
* Utbyta innovativa lösningar och erfarenheter för att industrialisera produktion och öka produktionskapacitet,
* Främja gemensamt utformade, slagfältsbeprövade, innovativa lösningar och produkter till andra allierade och likasinnade nationer,
* Parterna kommer att undersöka möjligheten att ingå andra avtal, efter behov, för att främja sitt partnerskap inom innovation.
