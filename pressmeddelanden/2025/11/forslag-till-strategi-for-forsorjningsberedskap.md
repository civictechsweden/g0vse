# Förslag till strategi för försörjningsberedskap

Det pågår ett intensivt arbete inom det civila försvaret med att bygga upp Sveriges försörjningsberedskap. För att fortsätta driva på utvecklingen tillsatte regeringen en nationell rådgivare den 24 juni 2024, som fick i uppdrag att stödja regeringen och näringslivet kopplat till svensk försörjningsberedskap. Rådgivaren har nu överlämnat förslag på en strategi för hur arbetet bör bedrivas framåt.

– Vår försörjningsberedskap handlar i grunden om att samhället ska fortsätta fungera och att svenska familjer ska kunna klara sig även när allvarstider råder. Regeringen har därför gjort omfattande satsningar på att stärka Sveriges försörjningsberedskap. Vi är på rätt väg, men mer behöver göras. De förslag som vi nu har mottagit kommer kunna användas för att fortsätta driva arbetet framåt, säger minister för civilt försvar Carl-Oskar Bohlin.

Försörjningsberedskap handlar om att vid fredstida kriser och höjd beredskap kunna upprätthålla försörjningen av varor och tjänster som är nödvändiga för befolkningens överlevnad, för att säkerställa de viktigaste samhällsfunktionerna och för att bidra till det militära försvarets förmåga.

Rapporten kommer att analyseras och beredas vidare inom Regeringskansliet.
