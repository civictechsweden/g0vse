# Regeringen tillsätter utredning om klarering

Sedan den nya säkerhetsskyddslagen trädde i kraft 2019 har det säkerhetspolitiska läget både globalt och i Sveriges närhet försämrats ytterligare. Under denna period har även det internationella samarbetet ytterligare intensifierats. Sverige har bland annat blivit medlem i Nato. Detta ställer nya krav på att svensk lagstiftning ger förutsättning för ett högt skydd av de mest skyddsvärda verksamheterna, inte minst när det gäller kontrollen av de som deltar i säkerhetskänslig verksamhet och får del av säkerhetsskyddsklassificerade uppgifter.

En huvudfråga för utredningen att ta ställning till är om Sverige ska övergå från dagens system med verksamhetsspecifika säkerhetsprövningar till ett så kallat klareringssystem. Ett sådant system tillämpas av flera andra länder men även av till exempel Nato och andra mellanstatliga organisationer. Utredningen ska även överväga vissa andra frågor kopplade till säkerhetsprövningsprocessen.

Utredningen ska bland annat:

* ta ställning till om ett klareringssystem bör införas och hur det i så fall ska utformas,
* analysera om förfarandet för utlämnande av uppgifter vid registerkontroll vid en säkerhetsprövning behöver ändras,
* ta ställning till om ett klareringsbeslut eller säkerhetsprövningsbeslut ska kunna överklagas och hur processen för det ska se ut,
* se över reglerna för så kallade säkerhetsintyg, särskilt i fråga om vem som ska utfärda sådana intyg.

Generaldirektören och chefen för Rättsmedicinalverket, Jenny Kvarnholt, har utsetts till särskild utredare. Uppdraget ska redovisas inom 18 månader.
