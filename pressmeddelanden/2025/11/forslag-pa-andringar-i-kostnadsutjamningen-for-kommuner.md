# Förslag på ändringar i kostnadsutjämningen för kommuner

I kostnadsutjämningen för kommuner finns en ersättning till befolkningsmässigt små och glesa kommuner som gäller merkostnader för administration. Det kan vara kostnader för administration både runt den politiska verksamheten och den obligatoriska verksamheten. Exempelvis kan det gälla kostnader för administratörer, HR, kommunikatörer, och andra funktioner inom stöd och ledning.

Förslaget som nu remitteras syftar till att ersättningen i högre grad ska gå till de glesbefolkade kommunerna. Det bygger på bedömningen att dessa kommuner har svårare att påverka dessa kostnader.

Förslaget skiljer sig från det Utjämningskommittén lämnat. Kommittén föreslog ändringar som innebär att de allra minsta kommunerna, även de som inte är glesa, skulle få stora ökningar i ersättningen. Uppdateringen innebär samtidigt att dessa kommuner kommer få en viss ökning av ersättningen, jämfört med nuvarande system. Förslaget innebär också att det, liksom i dagens system, kommer att finnas en nedre gräns för folkmängd under vilken ersättningen inte ökar.

Syftet med förslaget är att ersättningen inte ska försämra incitamenten för små kommuner att vidta åtgärder för att öka sin förmåga och kapacitet att långsiktigt utföra sitt uppdrag, eller riskera att leda till en kommunindelning som inte är hållbar på lång sikt.

– Gleshet kostar och glesbefolkade kommuner har därför ofta svårare att påverka sina kostnader. Med ett tydligare fokus på gleshet stärker vi förutsättningarna för boende, företagande och välfärd i hela landet, säger civilminister Erik Slottner.

Den högsta ersättningen kommer att gå till kommuner som har en folkmängd som understiger 10 000 invånare och där det genomsnittliga avståndet mellan invånarna är mer än 700 meter. Det gäller kommuner såsom Dorotea, Vilhelmina och Jokkmokk.

Utjämningskommittén övriga förslag på ändringar i det kommunalekonomiska utjämningssystemet bereds inom Regeringskansliet. Regeringen har i budgetpropositionen för 2026 aviserat att regeringen avser att lämna förslag till riksdagen om ändringar i det kommunalekonomiska utjämningssystemet under 2026.
