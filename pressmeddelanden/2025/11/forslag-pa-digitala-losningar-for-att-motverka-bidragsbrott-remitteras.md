# Förslag på digitala lösningar för att motverka bidragsbrott remitteras

– Välfärdssystemen är till för dem som är i behov av och har rätt till dem. Nu tas nästa steg i arbetet för att förebygga felaktiga utbetalningar. Att stävja angrepp på och felaktiga utbetalningar från välfärdssystemen är en förutsättning för systemens legitimitet och trovärdighet, säger äldre- och socialförsäkringsminister Anna Tenje.

Betänkandet som remitteras (SOU 2025:108) innehåller bland annat förslag om:

* att Försäkringskassan och Pensionsmyndigheten ska få utökade möjligheter att behandla personuppgifter för att lättare upptäcka mönster, avvikelser och samband i utbetalningar.
* att Skolverket ska upprätta ett nationellt frånvaroregister som kan användas bland annat för att kunna bedöma rätten till föräldrapenning och tillfällig föräldrapenning.
* att Pensionsmyndigheten får i uppdrag att utreda förutsättningarna för schablonisering av bostadskostnad, för att förenkla hanteringen av bostadstillägget för pensionärer.
* att Försäkringskassan får i uppdrag att göra ett ”datalyft” med utvecklad datahantering.
* att Skatteverket får i uppdrag att kartlägga förekomsten av fel bland individuppgifter i arbetsgivardeklarationen och sprida kunskap om hur hanteringen av uppgifterna kan stärkas.

Sista dagen att svara på remissen är den 27 februari 2026. Efter remisstiden gått ut fortsätter beredningen av utredningens förslag inom Regeringskansliet.
