# Fördjupat innovationssamarbete mellan Sverige och Ukraina

– Ukraina visar en enastående motståndskraft och kreativitet, och positionerar sig som en ny kraft inom det globala innovationslandskapet. Ukrainas innovationsresa handlar inte bara om att vinna kriget eller återhämtning, den handlar om att omdefiniera vad som är möjligt. Som ett globalt ledande innovationsland värdesätter Sverige att få vara med på och stödja Ukraina i den resan, säger energi-och näringsminister Ebba Busch.

Under Ukraine Recovery Conference i Rom i juli lanserades en internationell koalition för vetenskap, forskning och innovation. Sverige var medgrundare till initiativet. Nu har Sverige genom Klimat- och näringslivsdepartementet gått vidare och signerat en avsiktsförklaring med Ukraina om ett fördjupat samarbete inom innovation och digitalisering. För de många svenska företag och myndigheter som är på plats i Ukraina eller samarbetar med ukrainska aktörer visar denna avsiktsförklaring på regeringens vilja och ambition att öka innovationssamarbetet med Ukraina.

Avsiktsförklaringen är ett steg mot ett framtida bilateralt innovationspartnerskap.
