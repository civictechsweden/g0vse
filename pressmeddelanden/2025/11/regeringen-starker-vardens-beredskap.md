# Regeringen stärker vårdens beredskap

– Vi stärker hälso- och sjukvårdens beredskap genom att förbättra läkemedelshanteringen och öka beredskapen där behoven är som störst. Det är viktiga steg för att säkerställa att vården kan fungera samordnat och hållbart i fredstider såväl som i en eventuell kris, säger sjukvårdsminister Elisabet Lann.

– Det här är två viktiga uppdrag som på ett konkret sätt stärker beredskapen i svensk hälso- och sjukvård, genom att säkra tillgången på läkemedel och stärka vårdens förmåga att hantera masskadehändelser. Det är också ett konkret bidrag till Natos gemensamma beredskap, säger minister för civilt försvar Carl-Oskar Bohlin.

### Samverkan mellan civil och militär sjukvård

Regeringen har gett Läkemedelsverket och Försvarsmakten i uppdrag att analysera hur läkemedel hanteras och distribueras inom Försvarsmakten och i samverkan med andra aktörer. Målet är att skapa en mer ändamålsenlig läkemedelshantering som möjliggör effektiv samverkan mellan civil och militär sjukvård – både i fredstid och vid höjd beredskap eller ytterst krig. Uppdraget omfattar även att identifiera behov av författningsändringar.

Myndigheterna ska föra dialog med relevanta aktörer som Socialstyrelsen, regionerna samt Utredningen om säkrare tillgång till läkemedel (S 2025:07). En gemensam slutredovisning ska lämnas till Socialdepartementet senast den 18 juni 2026.

### Stärka hälso- och sjukvårdens beredskap i försvarsstrategiskt viktiga områden

Regeringen ger även Socialstyrelsen i uppdrag att stärka hälso- och sjukvårdens driftsäkerhet och förmåga att hantera masskadehändelser i geografiskt strategiska delar av landet. Uppdraget omfattar både vård av skadade på svenskt territorium och mottagande av patienter från Nato-allierade. Socialstyrelsen ska ta fram underlag med förslag på prioriterade åtgärder, kompetenshöjande utbildningar och övningar som höjer beredskapen i hela landet, samt kostnadsberäkningar för framtida investeringar.

Uppdraget ska genomföras i nära dialog med Försvarsmakten, regionerna och andra berörda aktörer, med slutredovisning senast den 15 december 2025. För 2025 får Socialstyrelsen använda upp till 300 000 kronor. Regeringen föreslår i budgetpropositionen för 2026 att avsätta 500 miljoner kronor under 2026, 750 miljoner kronor under 2027 och 1 miljard kronor årligen från och med 2028 för att stärka vårdens förmåga i dessa områden.
