# Nya åtgärder för att stoppa penningtvätt och strypa den kriminella ekonomin

Kontantutförsel spelar en central roll för penningtvätt, återinvestering i grov brottslighet, samt finansiering av terrorism. En viktig del i arbetet med att strypa den kriminella ekonomin är därför att bättre kontrollera utförseln av kontanter.

En stor del av kontantutförseln görs via andra EU-länder. Samtidigt saknar Sverige ett regelverk som gör att Tullverket kan kontrollera kontantutförsel till andra EU-länder. Flera andra EU-länder som exempelvis Danmark har ett sådant regelverk.

Regeringen föreslår därför i en lagrådsremiss att det införs en anmälnings- och redovisningsskyldighet för in- och utförsel av kontanter från Sverige till andra EU-länder. Anmälnings- och redovisningsskyldigheten ska enligt förslaget gälla för belopp av minst 10 000 euro som förs över en sådan gräns.

Tullverket föreslås få befogenheter att genomsöka väskor och kroppsvisitera för att kontrollera att denna skyldighet efterföljs, samt att tillfälligt kunna kvarhålla kontanta medel för ytterligare kontroll. Den som bryter mot anmälnings- och redovisningsskyldigheten föreslås kunna dömas till böter.

Lagändringarna föreslås träda i kraft den 1 april 2026.
