# Regeringen har presenterat en nationell samordnare för strategin för att stärka judiskt liv och motverka antisemitism

Syftet med uppdraget till den nationella samordnaren är att strategin ska få genomslag och leda till varaktiga förändringar i samhället. Till nationell samordnare utses Isak Reichel, i dag myndighetschef för Myndigheten för stöd till trossamfund.

Uppdraget innebär att samordna de myndigheter och aktörer som kan bidra till strategins genomförande, erbjuda kunskapsstöd samt verka för att de bidrar till att målsättningarna uppnås. Den nationella samordnaren ska även följa upp strategins genomförande och måluppfyllelse samt föreslå hur strategin ska och följas upp på längre sikt.

– Sedan regeringen tillträdde har vi varit tydliga med att arbetet mot antisemitism är prioriterat. Det är en förutsättning för det blomstrande judiska liv som vi fortsatt vill ha i vårt land. Samordnaren och strategin för att stärka judiskt liv och motverka antisemitism är centrala i detta arbete, säger kulturminister Parisa Liljestrand.

– Antisemitism har ingen plats i vårt samhälle. Med en nationell samordnare förstärker vi genomförandet av regeringens strategi för att stärka judiskt liv och motverka antisemitism. Isak Reichels erfarenhet av att som generaldirektör för SST arbeta med stöd till religiösa minoriteter kommer att komma väl till pass i detta mycket viktiga uppdrag, säger socialminister Jakob Forssmed.

– Att strategin nu börjar genomföras med krafttag mot antisemitism är ett viktigt steg mot ett samhälle där judar kan leva öppet, tryggt och säkert. Med en nationell samordnare på plats skapas bättre förutsättningar för att insatserna ska följas upp och utgå från den judiska minoritetens erfarenheter. Det är så vi kan åstadkomma varaktig förändring, säger jämställdhetsminister Nina Larsson.

Strategin utgör ett tioårigt åtagande under perioden 2025–2034, och den nationella samordnarens uppdrag sträcker sig till och med mars 2029. Behovet av samordning och uppföljning av strategin förväntas kvarstå under hela strategiperioden. Utgångspunkten är att verksamheten på sikt ska inordnas i en befintlig myndighet.

Genomförandet av uppdraget ska ske i dialog och samverkan med den judiska minoriteten. Uppdraget ska slutredovisas senast den 31 mars 2029.
