# Nya satsningar på Försvarsmaktens luftvärn genomförs

– Sveriges försvar behöver stärkas mot hot som robotar, drönare och helikoptrar. Det bästa sättet att garantera fred och frihet är satsningar på försvaret. Beställningarna bidrar även till tillväxt, jobb och försörjningssäkerhet. Det förbättrar även möjligheterna att öka produktionskapaciteten i försvarsindustrin, säger försvarsminister Pål Jonson.

Sveriges brigadluftvärn behöver få en ökad förmåga att möta hot som stridsflyg, helikoptrar och drönare. Det är en uttalad målsättning i försvarsbeslut 2024.

Ett viktigt steg mot detta togs under tisdagen där Försvarets materielverk (FMV) undertecknade ett kontrakt på totalt 2 miljarder kronor för köp av korträckviddiga eldenheter av typen IRIS-T SLS. FMV kommer även upphandla fordon och system för 1,5 miljarder på vilka luftvärnssystemen monteras och som ska ingå i brigadluftvärnet.

Satsningarna består bland annat av fler luftvärnssystem, moderna radarsystem, reservdelar och nya ledningssystem. Brigadluftvärnet ska tillföras Norrbottens regemente I 19 och Skaraborgs regemente P 4 och motsvarar behovet av fyra plutoner med korträckviddig luftvärnsförmåga.

Anskaffningen består av följande materiel:

* 16 uppskjutningssystem för robotar
* 8 korträckviddiga radarsystem av typen G1x
* Plutonledningsfordon
* Kompaniledningsfordon
* Stridsledningscentraler
* Modifiering av befintliga bandgående IRIS-T SLS system för att kunna ingå i brigadluftvärnet
* Integrationsverksamhet
* Reservdelar
* Utbildning

Satsningarna bygger på de tidigare satsningar på luftvärn som genomförts under året. Bland annat på inköpen av CAMM-robotar, antidrönarsystem, ökad Gripenförmåga samt inköpet av det medelräckviddiga systemet IRIS-T SLM. Under det senaste halvåret har beställningar på mer än 20 miljarder lagts på utökad luftvärnsförmåga.
