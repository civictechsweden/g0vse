# Språkcentrum för nationella minoritetsspråk ges bättre förutsättningar och ökad stabilitet

– Genom att skriva in Isof:s ansvar för språkcentrum i myndighetens instruktion skapas en stabilitet i verksamheten. Detta är positivt för arbetet med att främja och bevara de nationella minoritetsspråken, säger kulturminister Parisa Liljestrand.

– Sveriges minoritetsspråk är en del av vårt gemensamma kulturarv. Till exempel har jiddisch varit en viktig del av judiskt liv i Sverige de senaste 250 åren. Genom ändringen skapar vi bättre förutsättningar för att jiddisch och våra andra minoritetsspråk ska kunna bevaras och utvecklas kommande generationer. Det är ett viktigt steg för att värna de nationella minoriteternas rättigheter, säger socialminister Jakob Forssmed.

– Isof har en central roll i arbetet med att tillgodose de aktuella minoriteternas rätt att återta sitt språk. I och med denna ändring ges myndigheten bättre förutsättningar att bland annat främja ökad användning av språken, säger jämställdhetsminister Nina Larsson.

Ändringen innebär att uppdraget att ansvara för språkcentrum för finska, jiddisch, meänkieli och romani chib som för närvarande ligger i myndighetens regleringsbrev flyttas till dess instruktion. Isof ska särskilt ansvara för språkcentrum för finska, jiddisch, meänkieli och romani chib som ska främja ökad användning av språken, stärka enskildas förutsättningar för att återta språken och sprida kunskap om revitalisering.

Ändringen träder i kraft den 1 januari 2026.
