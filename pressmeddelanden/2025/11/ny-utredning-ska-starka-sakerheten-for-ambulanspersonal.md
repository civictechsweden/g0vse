# Ny utredning ska stärka säkerheten för ambulanspersonal

– Frågan om hot och våld mot vårdpersonal är oerhört allvarlig. Den personal som rycker ut för att rädda andras liv ska inte behöva riskera sitt eget. Informationsdelningen mellan larmkedjans olika aktörer är avgörande, såväl för ambulanspersonalens trygghet som för omhändertagandet av patienten. Regionerna behöver använda metoder som redan idag ger möjlighet till informationsdelning samtidigt som regeringen ser över om ytterligare åtgärder behövs, säger sjukvårdsminister Elisabet Lann.

– Vårdpersonal gör stora insatser för att rädda och värna liv. Att själva mötas av hot och våld, som dessutom kan riskera deras eget liv, ska inte förekomma. Vi måste se till att information som kan skydda ambulanspersonal verkligen når hela vägen fram, säger socialtjänstminister Camilla Waltersson Grönvall.

– Ambulanspersonal måste kunna arbeta tryggt. Det är avgörande för både dem och för de patienter som behöver snabb och livsviktig vård, säger Lina Nordquist, sjukvårdspolitisk talesperson för Liberalerna.

Incidenter de senaste åren visar att ambulanspersonal är särskilt utsatt för hot och våld vid utryckningar. I oktober bjöd sjukvårdsminister Elisabet Lann in företrädare för regionerna, Polismyndigheten, SOS Alarm, fackförbund och myndigheter, för att få en lägesbild över arbetsmetoder, informationsdelning och de utmaningar som finns.

På mötet blev det tydligt att det redan i dag görs en rad insatser för att förbättra tryggheten för ambulanspersonalen. Regionerna kan lära av varandra för att införa arbetsmetoder som underlättar informationsdelning. Det finns även samarbeten mellan regioner, Polismyndigheten och SOS Alarm inom befintlig reglering som skulle kunna utvecklas vidare.

Inspel från mötet har tagits i beaktande och Socialdepartementet kommer inom kort att tillsätta en snabbspårsutredning på området i syfte att kartlägga hur informationsdelningen fungerar mellan de centrala aktörerna, dvs. regionerna, SOS Alarm och larmcentralerna samt Polismyndigheten. Det är avgörande med en ändamålsenlig och säker informationsdelning mellan dessa aktörer för att ambulanspersonal ska kunna göra välgrundade riskbedömningar och undvika farliga situationer. Utredarens uppdrag planeras vara brett och inkludera åtgärder som kan förbättra säkerheten för ambulanspersonalen samtidigt som patientsäkerheten upprätthålls.

Arbetet ska genomföras i form av en så kallad snabbspårsutredning med planerad start våren 2026.
