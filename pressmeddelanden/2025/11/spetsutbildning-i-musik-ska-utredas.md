# Spetsutbildning i musik ska utredas

– Sverige har en stolt historia av många skickliga musiker och den vill vi förstås ska fortsätta. Elever med stor begåvning och intresse för musik måste få möjlighet att utvecklas så långt som möjligt. Därför vill vi införa en spetsutbildning i musik i grundskolan, säger utbildnings- och integrationsminister Simona Mohamsson.

I Musiklyftets rapport Utbildningens betydelse för svenska musikers konkurrenskraft från 2023 framgår att det i dag finns flera organisationer verksamma inom scenkonsten i Sverige där färre än fyra av tio musiker som anlitats de senaste tio åren har fått sin högre utbildning i Sverige.

– Svenskt kulturliv behöver både bredd och spets. Den här utredningen är ett viktigt första steg för att stärka unga musiktalangers möjlighet att utvecklas, säger kulturminister Parisa Liljestrand.

En spetsutbildning i musik på grundskolenivå ger eleverna möjlighet till många timmars övning redan i unga år, vilket kommer att göra dem bättre rustade att klara en högre musikutbildning. Det är viktigt för det svenska musiklivets återväxt och konkurrenskraft.

– Från ABBA till Avicii, det svenska musikundret är världskänt och unikt. Det är självklart att vi måste fortsätta satsa på att stärka våra begåvade musiker genom utbildning och därför går regeringen vidare med att utreda hur man kan införa en spetsutbildning i musik i Sveriges grundskolor, säger Mathias Bengtsson, utbildningspolitisk talesperson för Kristdemokraterna.

## Utredarens uppdrag

Utredaren ska bland annat ta ställning till vilka årskurser utbildningen ska finnas i, se över om det behöver bli möjligt göra undantag från timplaner och lärotider och vilka krav som ska ställas på huvudmannen som anordnar utbildningen för att den ska hålla god kvalitet. Utredaren ska också föreslå vilka krav och villkor som ska få ställas för urval till utbildningen, till exempel om det ska vara tillåtet med antagningsprov. Utbildningen ska i ett första steg bedrivas som försöksverksamhet med målet att senare permanentas.

Kammarrättspresidenten Mattias Almqvist har utsetts till utredare.

Uppdraget ska redovisas senast den 12 maj 2026.
