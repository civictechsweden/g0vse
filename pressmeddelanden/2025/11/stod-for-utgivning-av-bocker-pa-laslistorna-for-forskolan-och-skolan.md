# Stöd för utgivning av böcker på läslistorna för förskolan och skolan

Kulturrådet och Skolverket har på regeringens uppdrag tagit fram läslistor med olika typer av litteratur som ska fungera som ett stöd för förskollärare och lärare när de ska välja litteratur för sin undervisning. Kulturrådet och Skolverket har även haft i uppdrag att verka för att tillgängliggöra böckerna på listorna. Kulturrådet har redovisat en plan för hur böckerna ska finnas att tillgå. Av planen framgår att det riskerar att bli brist på vissa av böckerna, samtidigt som förlagen saknar ekonomiska incitament att trycka dem på nytt.

Regeringen möjliggör nu för Kulturrådet att fördela stöd till förlag att ge ut de böcker på läslistorna som myndigheten bedömer annars inte skulle finnas att tillgå.

– Nu möjliggör vi att fler titlar på läslistorna kan finnas tillgängliga, så att fler får möjlighet att faktiskt ta del av dem. Beslutet bidrar till att läslistorna i större utsträckning kan fungera som det stöd de är avsedda att vara, och att ännu fler barn och elever får upp ögonen för skönlitteraturen, säger kulturminister Parisa Liljestrand.

– Det är viktigt att förskollärare, lärare och skolbibliotekarier kan få tag på de böcker som finns på läslistorna. Det här är en av många stora satsningar som regeringen gör för att öka lästiden och minska skärmtiden i skolan, säger utbildnings- och integrationsminister Simona Mohamsson.

Ändringarna träder i kraft den 1 januari 2026.
