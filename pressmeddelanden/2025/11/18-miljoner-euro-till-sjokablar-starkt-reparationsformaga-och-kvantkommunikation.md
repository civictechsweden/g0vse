# 18 miljoner euro till sjökablar, stärkt reparationsförmåga och kvantkommunikation

De svenska projekten som fått medel från fonden ligger i linje med Sveriges digitaliseringsstrategi. Totalt har fyra svenska projekt beviljats medel.

* **Polar Connect Step 2 (PC2).** Utvecklar design och reparationsförmåga för en fiberkabel över Arktis som ska koppla samman Europa, Nordamerika och Asien.
* **Sweden to Denmark subsea cross connect.** Lägger en ny fiberoptisk undervattenskabel mellan Sverige och Danmark för snabbare och mer robust uppkoppling.
* **How repair preparedness can stimulate resilient and diversified fibre optic cable systems.** Tar fram en modell för bättre beredskap och reparation av fiberkablar vid fel och incidenter i Östersjön.
* **Nordic Quantum Communication Infrastructure.** Bygger ett kvantkommunikationsnät mellan Sverige, Finland och Estland samt kopplar det till en satellitlänk för säker dataöverföring.

Vidare har ett danskt projekt beviljats medel för ett projekt som ska knyta ihop befintliga kvantkommunikationsnät i Sverige, Danmark och Polen.

– Det här stärker vår förmåga att reparera skadad infrastruktur i Östersjön. Samtidigt leder det till ökad motståndskraft och stärker Sveriges digitala självständighet. Med fler sjökablar har vi fler alternativ vid incidenter eller störningar, säger civilminister Erik Slottner.

Inom ramen för Fonden för ett sammanlänkat Europa (FSE Digital) har aktörer från hela Europa möjlighet att ansöka om EU-medel för att utveckla europeisk digital infrastruktur. Totalt har 56 projekt beviljats 389 miljoner euro i medel.
