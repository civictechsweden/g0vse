# Utredning föreslår ändrade upphandlingsregler för att skydda Sverige från antagonistiska stater

De svenska upphandlingslagarna gör i dag ingen uttrycklig skillnad mellan leverantörer från EU och tredjeländer som EU har frihandelsavtal med, och leverantörer från tredjeländer utan sådana avtal. Detta innebär att alla leverantörer kan delta i upphandlingar och har rätt till likabehandling och domstolsprövning. EU-domstolen har i två domar klargjort att tredjelandsleverantörer från stater utan frihandelsavtal med EU inte har samma rättigheter.

Utredningen föreslår därför att upphandlingslagarna ska ändras så att de inte längre gäller för tredjelandsleverantörer från stater som saknar frihandelsavtal med EU. Förslaget innebär att upphandlande myndigheter får möjlighet att välja om dessa leverantörer ska tillåtas delta i upphandlingar och om deras anbud ska behandlas på samma sätt som anbud från leverantörer från Sverige eller EU. Det ökar också möjligheterna att ta hänsyn till leverantörers nationalitet och välja bort sådana från exempelvis antagonistiska stater.

– Vi måste ha starkare verktyg för att värna om Sveriges intressen och säkerhet. Det här förslaget minskar risken för att viktiga sektorer såsom IT, infrastruktur och energi infiltreras av fientligt sinnade stater, säger civilminister Erik Slottner.

Utredningens förslag innebär även att leverantörer från stater som saknar frihandelsavtal med EU inte längre kommer omfattas av de möjligheter till domstolsprövning som finns enligt upphandlingslagarna. Promemorian innehåller därför en genomgång av andra regler och möjligheter till domstolsprövning som kan bli aktuella för de tredjelandsleverantörer som undantas från upphandlingslagarnas tillämpningsområde.

Utredningens förslag kommer nu att beredas vidare i Regeringskansliet.
