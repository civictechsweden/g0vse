# Förslag för att underlätta för företagen och Skatteverket vid kontroller

Företag använder i allt större utsträckning olika digitala tjänster för bokföring och annat räkenskapsmaterial. Det är vanligt att till exempel bokföringen lagras i molntjänster. Samtidigt får Skatteverket inte koppla upp sig mot internet för att granska ett företags bokföring i dag. Detta gör att Skatteverket inte kan komma åt informationen direkt, utan företaget som granskas kan behöva skapa en kopia av materialet som sedan skickas vidare till Skatteverket. Det innebär ökad administration för både företag och Skatteverket och det finns risk för överföringsfel när man skapar en kopia av materialet. Dessutom ökar risken för att oseriösa företag undanhåller information.

I lagrådsremissen föreslås därför att förbudet tas bort och bestämmelserna om bevissäkring anpassas. Skatteverket föreslås därmed få möjlighet att koppla upp sig mot internet och granska företagens bokföring och annat räkenskapsmaterial direkt. Skatteverket får dessutom lov att ta del av elektronisk information via internet även när ett företag inte samarbetar.

Bestämmelserna föreslås träda i kraft den 1 april 2026.
