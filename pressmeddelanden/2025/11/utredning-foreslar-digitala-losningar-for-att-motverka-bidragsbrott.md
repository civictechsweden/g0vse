# Utredning föreslår digitala lösningar för att motverka bidragsbrott

Varje år beräknas runt 15-20 miljarder kronor betalas ut felaktigt från de statliga välfärdssystemen. En stor andel av de felaktiga utbetalningarna bedöms vara orsakad av att beslut bygger på felaktiga uppgifter, om exempelvis arbete, inkomst eller folkbokföring. Under 2021 uppskattas detta ha lett till felaktiga utbetalningar om minst 5,5 miljarder kronor.

–Välfärdssystemen är till för dem som är i behov av och har rätt till dem. Människor som gör rätt för sig måste kunna lita på att deras skattepengar används på rätt sätt. Vi kommer nu titta närmare på förslagen för att se vad vi skulle kunna gå vidare med för att förebygga felaktiga utbetalningar, till exempel inom VAB där utredningen lämnar förslag som också kan ha potential att upptäcka barn som utsätts för hedersförtryck och förts bort utomlands, säger äldre- och socialförsäkringsminister Anna Tenje.

Den särskilde utredaren Erik Janzon, rättschef vid Skolverket, har sett över möjligheterna att öka digitaliseringen på socialförsäkringsområdet. Digitaliseringen ska dels motverka bidragsbrott och felaktiga utbetalningar, dels kunna ge mer individanpassad service och effektivare handläggning.

## Förslag för effektivisering av myndigheternas arbete

Utredningen lämnar flera förslag för att effektivisera myndigheters arbete mot felaktiga utbetalningar och bidragsbrott i socialförsäkringen, bland annat:

* Försäkringskassan och Pensionsmyndigheten ska få utökade möjligheter att behandla personuppgifter för att lättare upptäcka mönster, avvikelser och samband i utbetalningar.
* Skolverket ska upprätta ett nationellt frånvaroregister som kan användas bland annat för att kunna bedöma rätten till föräldrapenning och tillfällig föräldrapenning.
* regeringen ger tre regeringsuppdrag på området:

1. Pensionsmyndigheten ska utreda förutsättningarna för schablonisering av bostadskostnad, för att förenkla hanteringen av bostadstillägget för pensionärer.
2. Försäkringskassan ska göra ett ”datalyft” med utvecklad datahantering.
3. Skatteverket ska kartlägga förekomsten av fel bland individuppgifter i arbetsgivardeklarationen och sprida kunskap om hur hanteringen av uppgifterna kan stärkas.

Utredningens betänkande ska nu beredas vidare i Regeringskansliet.
