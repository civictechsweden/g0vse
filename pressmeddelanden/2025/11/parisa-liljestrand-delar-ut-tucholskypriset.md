# Parisa Liljestrand delar ut Tucholskypriset

– Genom sitt arbete för yttrandefrihet, demokrati och mänskliga rättigheter är Phạm Đoan Trang en förebild för oss alla. Phạm Đoan Trangs mod och outtröttliga kamp för yttrandefrihet, trots att hon länge levt under hot och nu även fängslats, visar att arbetet för yttrandefrihet och mänskliga rättigheter ständigt måste fortsätta, säger kulturminister Parisa Liljestrand.

Phạm Đoan Trang tilldelas Tucholskypriset 2025 för ”sitt hängivna skrivande och för sin outtröttliga kamp för yttrandefrihet och demokrati i Vietnam.” Trang är publicist och demokratiaktivist och har skrivit flera böcker om demokrati och mänskliga rättigheter. På grund av sitt skrivande har hon frihetsberövats av de vietnamesiska myndigheterna.

Tucholskypriset är ett litterärt stipendium som årligen delas ut av Svenska PEN till en författare eller publicist som till följd av sitt litterära arbete lever i exil eller under hot i sitt land. Priset är på 150 000 svenska kronor.
