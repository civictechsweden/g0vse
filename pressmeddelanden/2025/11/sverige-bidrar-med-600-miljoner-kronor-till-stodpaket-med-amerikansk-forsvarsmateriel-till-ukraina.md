# Sverige bidrar med 600 miljoner kronor till stödpaket med amerikansk försvarsmateriel till Ukraina

– Bidraget stärker Ukrainas luftförsvarsförmåga och försvar mot Ryssland. Ryssland utgör ett hot mot Europa och Sverige kommer fortsatt agera med andra via finansiella, militära och humanitära medel för att stödja Ukraina och skydda Europa, säger försvarsminister Pål Jonson.

Sedan Rysslands fullskaliga invasion av Ukraina har Sverige bidragit med cirka 90 miljarder kronor i militärt stöd till Ukraina. En del av dessa medel har gått till stödjande fonder och initiativ från andra länder.

Regeringen har nu beslutat att ge Försvarsmakten i uppdrag att bidra med 60 miljoner dollar till ett stödpaket inom ramen för initiativet PURL. Tillsammans med de nordiska och baltiska länderna finansierar Sverige därmed ett stödpaket värt totalt 500 miljoner dollar. Detta är andra gången Sverige bidrar till PURL. I augusti bidrog Sverige med 275 miljoner dollar till ett stödpaket tillsammans med Danmark och Norge.

Inom ramen för det amerikanska initiativet PURL tillgängliggör USA högt prioriterad amerikansk försvarsmateriel i ett antal stödpaket som finansieras av allierade. Paketen inkluderar luftförsvarssystem och ammunition. Initiativet administreras av Nato.
