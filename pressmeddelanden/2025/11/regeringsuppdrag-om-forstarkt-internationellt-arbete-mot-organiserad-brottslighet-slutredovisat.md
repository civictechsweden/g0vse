# Regeringsuppdrag om förstärkt internationellt arbete mot organiserad brottslighet slutredovisat

Vid redovisningen lyftes bland annat att samarbetet både mellan myndigheterna och med utländska motparter har fördjupats och gett resultat.

Sedan uppdraget lämnades har Polismyndigheten, Ekobrottsmyndigheten, Kriminalvården, Skatteverket, Tullverket och Åklagarmyndigheten utvecklat nya arbetssätt, förstärkt sin organisation och utökat sin internationella samverkan med motparter i andra länder. Det har bland annat lett till fler gripanden av personer som varit efterlysta för grova brott som mord, narkotikahandel och ekonomisk brottslighet.

Rapporten innehåller flera förslag till regeringen, bland annat om att förbättra informationsdelning, se över lagstiftning kring passåterkallelse och häktning i utevaro, samt att fler myndigheter ska få tillgång till internationella register.
