# Matpriskommission ska följa effekterna av sänkt moms på livsmedel

Svenska hushåll har under de senaste åren haft det tufft ekonomiskt. När regeringen tillträdde var inflationen 10 procent. Den höga inflationen har minskat köpkraften och lett till höjda priser, inte minst på mat. Regeringen och Sverigedemokraterna föreslog därför i budgetpropositionen för 2026 en tillfällig sänkning av matmomsen från 12 till 6 procent.

Regeringen vill på detta sätt kontrollera att denna sänkning verkligen leder till lägre priser i butikerna. Därför får nu Konsumentverket och Konjunkturinstitutet i uppdrag att följa och analysera livsmedelsprisernas utveckling.

### Matpriskommissionens uppdrag

I uppdraget till Konsumentverket och Konjunkturinstitutet ingår att:

* Följa och analysera livsmedelsprisernas utveckling.
* Analysera om den tillfälliga momssänkningen på livsmedel får fullt genomslag på livsmedelspriserna.
* Bedöma i vilken utsträckning andra faktorer har bidragit till prisutvecklingen.

Uppdraget ska delredovisas första gången den 1 mars 2026. Detta är en månad innan momssänkningen träder i kraft. Uppdraget ska sedan redovisas löpande fram till 2028.

– Erfarenheter från såväl Sverige som andra länder visar att sänkt matmoms ger lägre priser. Genom att tillsätta en matpriskommission säkrar vi att sänkningen får genomslag i plånböckerna och håller i sig över tid, säger civilminister Erik Slottner.

– I april gör vi matkassen billigare för Sveriges alla hårt arbetande människor. Vi förväntar oss att matbutikerna också sänker sina priser. Domen från svenska folket kommer bli hård mot dem som innan dess försöker smyghöja priserna för att sko sig, säger finansminister Elisabeth Svantesson.

– Vi sänker matmomsen för att hushållen ska få billigare matkassar. Med en matpriskommission säkerställer vi att varje krona i skattesänkning når konsumenterna. Det har varit tuffa år, och vi tar ansvar för att vardagen ska bli lite lättare, säger Cecilia Rönn, ekonomisk-politisk talesperson, Liberalerna.

– Detta är ytterligare ett viktigt steg för att stärka hushållens ekonomi. En vanlig barnfamilj beräknas med den här momssänkningen få omkring 600 kronor mer kvar i plånboken varje månad. Med matpriskommissionen säkerställer vi dessutom att sänkningen verkligen når konsumenterna hela vägen ut i butikshyllorna, säger Oscar Sjöstedt, ekonomisk-politisk talesperson, Sverigedemokraterna.
