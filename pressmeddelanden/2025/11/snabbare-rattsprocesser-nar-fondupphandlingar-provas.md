# Snabbare rättsprocesser när fondupphandlingar prövas

För att premiepensionen ska vara tryggare och ge högre avkastning för pensionssparare ska fonder i premiepensionen upphandlas. Fondtorgsnämndens beslut om upphandling av fonderna kan överprövas i domstol enligt lagen om upphandling av fonder till premiepensionens fondtorg.

I en lagrådsremiss föreslår regeringen nya regler för skyndsam handläggning och preklusionsfrister vid överprövning av sådana upphandlingar. Det innebär att domstolarna ska behandla mål snabbt och att parter måste framföra sina invändningar inom vissa tidsfrister. Genom att införa tydliga tidsgränser och krav på skyndsam handläggning skapas bättre förutsättningar för en rättssäker och effektiv process vid överprövning av fondupphandlingar.

När lagen om upphandling av fonder till premiepensionens fondtorg infördes fanns inget skyndsamhetskrav för domstolarna med i lagen. Det infördes inte heller någon preklusionsfrist. Sedan den 1 juli 2022 finns sådana bestämmelser i andra upphandlingslagar. Genom att det nu införs, effektiviseras domstolarnas handläggning. Överprövningarna blir också mer förutsägbara, och kommer i högre grad likna vad som gäller vid upphandlingar enligt andra lagar, till exempel lagen om offentlig upphandling.

Lagändringarna föreslås träda i kraft den 1 juli 2026.
