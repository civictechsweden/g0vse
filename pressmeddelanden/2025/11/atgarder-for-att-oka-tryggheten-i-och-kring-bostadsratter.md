# Åtgärder för att öka tryggheten i och kring bostadsrätter

I juni 2025 gav regeringen en utredare i uppdrag att, i ett så kallat snabbspår, föreslå utökade möjligheter för bostadsrättsföreningar att säga upp bostadsrättshavare som begår brott i bostadsområdet eller använder lägenheten för brott. Förslagen skulle enligt uppdraget utformas i linje med de regler som sedan 2024 gäller för hyresrätter. Utredaren fick också i uppdrag att bedöma om och föreslå hur möjligheten att neka medlemskap vid tidigare brottslighet bör utökas.

Utredaren har nu överlämnat en promemoria till regeringen med förslag som bland annat innebär följande:

* Bostadsrättshavare ska kunna sägas upp på grund av brott som begås på ett längre avstånd från lägenheten än i dag, till exempel i en lekpark eller på ett torg.
* Tröskeln för när en lägenhet får sägas upp på grund av att den används för brott sänks, och bostadsrättshavarens ansvar för trygghet i huset skärps.
* Möjligheterna att neka medlemskap i en bostadsrättsförening när någon som ska använda lägenheten har gjort sig skyldig till brott, förtydligas och skärps.

Lagändringarna föreslås träda i kraft den 1 januari 2027.
