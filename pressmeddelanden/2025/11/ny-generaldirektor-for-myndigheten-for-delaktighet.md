# Ny generaldirektör för Myndigheten för delaktighet

– Personer med funktionsnedsättning har rätt till jämlikhet i levnadsvillkor och full delaktighet i samhället. Jag är glad att Anders Kessling tackat ja till uppdraget som generaldirektör. Med sin gedigna erfarenhet av arbete inom den statliga sektorn är han rätt person att leda myndighetens arbete för jämlika levnadsvillkor, säger socialtjänstminister Camilla Waltersson Grönvall.

Anders Kessling kommer närmast från Finansdepartementet, där han har jobbat med frågor om effektivisering av den statliga förvaltningen. Tidigare har han arbetat som direktör för Delegationen mot segregation och som statssekreterare vid arbetsmarknadsdepartementet. Anders Kessling tillträder sin tjänst den 1 februari 2026, och förordnandet gäller i sex år.
