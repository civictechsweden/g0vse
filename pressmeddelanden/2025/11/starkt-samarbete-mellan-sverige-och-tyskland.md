# Stärkt samarbete mellan Sverige och Tyskland

– Tyskland är en av våra närmast allierade och partner. Med det här utvidgade avtalet stärker våra länder sitt samarbete inom utrikespolitik, säkerhet och försvar, kapitalmarknader, internationellt utvecklingssamarbete och migration. Det här sker utöver det vi gör gemensamt i fråga om den gröna och den digitala omställningen. Tillsammans gör vi våra länder tryggare och mer välmående, och vårt närområde säkrare, säger statsminister Ulf Kristersson.

Det strategiska innovationspartnerskapet mellan Sverige och Tyskland slöts 2017 och förnyades 2019 och 2024. Vid sidan av de nya områdena utrikespolitik, kapitalmarknadsfrågor, migration och internationellt utvecklingssamarbete omfattar partnerskapet säkerhet och försvar, rymd, energitransition och mobilitet, AI och digitalisering, inklusive e-hälsa, samt innovation för små- och medelstora företag.

Det fördjupade och utvidgade partnerskapet undertecknades av statsminister Ulf Kristersson och förbundskansler Friedrich Merz i samband med ett möte i Berlin den 19 november. Efter mötet hölls en gemensam pressträff som går att se i efterhand på den tyska regeringens webbplats.
