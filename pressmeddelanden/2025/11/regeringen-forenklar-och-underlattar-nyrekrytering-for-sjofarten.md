# Regeringen förenklar och underlättar nyrekrytering för sjöfarten

– Sjöfarten fyller en viktig del i Sveriges transportinfrastruktur, och det har varit en prioriterad fråga för regeringen att kunna göra det lättare för rederier att rekrytera kompetent personal, inte minst ur ett beredskapsperspektiv. Det här är också något som branschen har efterfrågat, säger infrastruktur- och bostadsminister Andreas Carlson.

Syftet med ändringarna är dels att korrekt införliva internationella regelverk, dels att förenkla och skapa större flexibilitet för redarna och dels att förtydliga och förbättra förordningarna i vissa avseenden. Exempelvis ändras förordningarna så att de svenska reglerna om utbildning och certifiering av sjömän ska stämma bättre överens med internationella krav.

Ett annat viktigt förslag innebär att utbildningskravet för att få behörighet som lättmatros, matros och vaktgående maskinpersonal ändras så det inte längre krävs en treårig gymnasial utbildning eller annan utbildning på gymnasial nivå samt att det öppnas för fler att ge utbildningen så länge nivån är gymnasial. Tidigare krav på treårig utbildning medförde att vuxna som vill yrkesväxla uteslöts från denna möjlighet vilket nu åtgärdas.

Ändringarna träder i kraft 1 januari 2026.
