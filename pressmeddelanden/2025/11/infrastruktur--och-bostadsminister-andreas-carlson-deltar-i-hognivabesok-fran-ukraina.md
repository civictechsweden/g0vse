# Infrastruktur- och bostadsminister Andreas Carlson deltar i högnivåbesök från Ukraina

– Jag ser fram emot att välkomna min kollega Serhiy Derkach till Sverige. Regeringen står upp för Ukraina och vi har ett brett samarbete inte minst inom infrastruktur och transporter, säger infrastruktur- och bostadsminister Andreas Carlson.

Under besöket kommer den ukrainska delegationen att bland annat träffa Lunds universitet, svenska företag och myndigheter för att diskutera ekonomiskt och transportpolitiskt samarbete. Syftet är att diskutera stärkt samverkan mellan Sverige och Ukraina och hur svenska företag kan bidra till återuppbyggnationen av ukrainsk infrastruktur.

Andreas Carlson och Serhiy Derkach kommer också besöka Trafikverksskolan i Ängelholm, där ministrarna kommer signera ett samförståndsavtal om stärkt samarbete mellan Sverige och Ukraina inom järnvägen.

Andreas Carlson och Serhiy Derkach besöker även Trafikflyghögskolan (TFHS) i Ljungbyhed. Under besöket kommer ministrarna att diskutera stärkt samarbete inom luftfart och återuppbyggnationen av ukrainsk flyginfrastruktur som förstörts som en följd av Rysslands anfallskrig mot Ukraina. Saab kommer att delta och på plats visa upp mobil utrustning för flygtrafikledning på distans.

– Sverige har tagit initiativ till en hjälpplattform för att stödja Ukrainas återuppbyggnad av transportsystem och infrastruktur. Vi har samtidigt mycket att lära av Ukraina och hur man upprätthåller kritiska järnvägstransporter i en tid av kris och krig. Nu tar vi nästa steg och konkretiserar vårt samarbete, avslutar infrastruktur- och bostadsminister Andreas Carlson.

Media är välkomna att delta under besöken. Föranmälan sker till Ofelia Venneman, pressekreterare hos infrastruktur- och bostadsminister Andreas Carlson.
