# Regeringen utser Göran Mårtensson till försvarsmaterieldirektör

Mot bakgrund av Sveriges medlemskap i Nato och det försämrade säkerhetspolitiska läget har rollen som försvarsmaterieldirektör fått ett mer strategiskt och säkerhetspolitiskt inriktat innehåll. För att säkerställa ett mer samlat svenskt agerande och stärka kopplingen till regeringens försvars- och säkerhetspolitiska inriktning, har regeringen beslutat att placera rollen vid Försvarsdepartementet.

— Göran Mårtenssons gedigna erfarenhet inom försvar, försvarsmateriel och även tidigare i rollen som försvarsmaterieldirektör ger goda förutsättningar för att stärka Sveriges position inom detta område. Genom att flytta rollen som försvarsmaterieldirektör till Regeringskansliet skapar vi en tydligare styrning och bättre samordning av materiel- och exportfrågor. Det innebär bättre förutsättningar för internationella materielsamarbeten, vilket är avgörande för uppbyggnaden av försvaret och Sveriges integration i Nato, säger försvarsminister Pål Jonson.

Förflyttningen innebär att rollen som försvarsmaterieldirektör skiljs från generaldirektören för FMV. Försvarsmaterieldirektören får också ansvar att representera Sverige i bi- och multilaterala format.

Göran Mårtensson fortsätter som ordförande i styrelsen för European Defence Agency i dess format för försvarsmaterieldirektörer.

## Inrättande av ett Försvarsmaterielråd

I samband med överföringen av rollen som försvarsmaterieldirektör till Försvarsdepartementet inrättas ett Försvarsmaterielråd. Rådet ska vara ett forum för informationsdelning och dialog i frågor avseende försvarsmateriel inom ramen för multilaterala forum som bland annat Natos Conference of National Armaments Directors (CNAD), European Defence Agency och Nordefco, samt andra bilaterala samarbeten. Försvarsmaterieldirektören ska vara ordförande i försvarsmaterielrådet som ska vara verksamt tills vidare.
