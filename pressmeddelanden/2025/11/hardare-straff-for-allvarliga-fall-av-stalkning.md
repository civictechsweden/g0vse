# Hårdare straff för allvarliga fall av stalkning

Stalkning är mycket mer än ett antal enskilda brottsliga handlingar. Förföljelsen kan vara så intensiv och påträngande att den förföljda bryts ned. Den digitala utvecklingen har gjort det möjligt att intensifiera kontakten, kontrollen och övervakningen, vilket kan förstärka den förföljdas rädsla, ångest och isolering från vänner, familj och arbete.

– I dag kan allvarliga fall av olaga förföljelse leda till villkorlig dom eller ett antal månaders fängelse. Med tanke på de konsekvenser som stalkning kan leda till för den som förföljs är nuvarande straffnivå inte tillräcklig för att spegla brottets allvar. Nu ser vi till att ändra på detta. Villkorlig dom eller några månaders fängelse är ett för billigt pris för att förstöra någons liv, säger justitieminister Gunnar Strömmer.

– Det finns kvinnor över hela Sverige som lever med en konstant oro och rädsla för män som förföljer dem. Ingen kvinna ska behöva vakna panikslagen med en klump i magen och undra var ens stalker kommer dyka upp i dag. Det här handlar om allvarliga frihetsbrott som drabbar kvinnor både psykiskt och fysiskt, säger jämställdhetsminister Nina Larsson.

– Under lång tid har kvinnor upplevt en ökad otrygghet. Det är en allvarlig utveckling som regeringen bekämpar. Det är därför välkommet att vår regering nu utreder att skärpa straffen för allvarliga fall av olaga förföljelse oavsett om det sker hemma, på gatan eller online, säger Torsten Elofsson, rättspolitisk talesperson för Kristdemokraterna.

Regeringen har därför gett den pågående utredningen om genomförande av direktivet om bekämpning av våld mot kvinnor och våld i nära relationer i uppdrag att ta ställning till om ett grovt brott, grov olaga förföljelse, med en särskild straffskala ska införas.

Uppdraget ska redovisas senast den 27 maj 2026. Utredare är hovrättsrådet Mikaela Bexar.
