# EU-minister Jessica Rosencrantz till Colombia för toppmöte mellan EU och Latinamerika

– I en föränderlig omvärld är det av stor betydelse för Sverige och Europa att stärka samarbetet med fler delar av världen. Toppmötet är ett tydligt exempel på EU:s engagemang och intresse för stärkt dialog med Latinamerika och Karibien, särskilt i frågor som frihandel, klimatomställning och samarbete i kampen mot organiserad brottslighet. Sverige driver bland annat på för att så snart som möjligt få på plats Mercosuravtalet och en uppdatering av handelsavtalet med Mexiko, säger EU-minister Jessica Rosencrantz.

Under mötet samlas ledare och ministrar från EU och Latinamerika för att diskutera gemensamma utmaningar och möjligheter. Samarbetet omfattar frågor som sträcker sig från demokrati, mänskliga rättigheter och polisiärt samarbete till klimatomställning. Regionen är även en viktig handelspartner till Sverige och EU.

I anslutning till toppmötet kommer EU-ministern att träffa företrädare för den colombianska regeringen. Besöket syftar till att ytterligare fördjupa relationerna mellan Sverige och Colombia och främja svenska företag i landet.

Sverige och Colombia firade 150 år av bilaterala relationer under 2024. Statsminister Ulf Kristersson och president Gustavo Petro undertecknade ett bilateralt partnerskapsavtal mellan Sverige och Colombia i anslutning till presidentens Sverigebesök i juni 2024.
