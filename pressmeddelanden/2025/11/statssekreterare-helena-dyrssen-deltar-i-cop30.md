# Statssekreterare Helena Dyrssen deltar i COP30

På uppdrag av det brasilianska ordförandeskapet kommer statssekreterare Helena Dyrssen att leda förhandlingar om en ny handlingsplan för jämställdhet och klimat inom FN:s klimatkonvention. Under veckan kommer hon även att delta i förhandlingar, högnivåmöten, bilaterala möten och sidoevenemang. Statssekreteraren kommer också att hålla Sveriges nationella anförande.

Fokus för COP30 ligger på de nationella klimatplanerna (NDC). Den samlade ambitionsnivån i dessa planer bedöms vara avgörande för möjligheten att nå Parisavtalets mål om att begränsa den globala uppvärmningen till 1,5 grader. Konferensen ska också fastställa hur parterna gemensamt kan påskynda arbetet för att minska det förväntade utsläppsgapet.

En annan viktig fråga under COP30 handlar om finansiering av klimatomställningen. Förhandlingarna omfattar bland annat genomförandet av Parisavtalet som syftar till att styra finansiella flöden till en klimatmässigt motståndskraftig utveckling. Mötet behandlar även handlingsplanen Baku to Belém Roadmap som innehåller åtgärder för att uppnå målet om 1 300 miljarder USD i klimatfinansiering till år 2035.

Sverige deltar som en del av EU:s förhandlingsdelegation. Den svenska delegationen består av ett 20-tal representanter för flera departement och myndigheter.

För Sverige innebär det globala klimatarbetet både en brådska utifrån vetenskapen och möjligheter i form av stärkt konkurrenskraft, nya jobb och tillväxt samt innovation och utveckling. Detta avspeglas även i EU:s gemensamma position.
