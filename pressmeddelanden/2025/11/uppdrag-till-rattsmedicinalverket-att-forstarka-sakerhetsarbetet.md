# Uppdrag till Rättsmedicinalverket att förstärka säkerhetsarbetet

Liksom andra myndigheter inom rättsväsendet, står Rättsmedicinalverket inför nya säkerhetsutmaningar. Det är viktigt att otillåten påverkan i form av hot, våld, trakasserier, skadegörelse, mutor eller olika former av infiltration inte får fäste i samhället. Sådan påverkan kan leda till att den som utsätts tvekar att agera, undviker vissa situationer eller fattar beslut som gör att tjänsteutövningen kan ifrågasättas. Det är dessutom mycket allvarligt om påverkansförsök normaliseras och leder till ett minskat intresse för att söka sig till eller fortsätta arbeta inom rättsväsendet.

För att upprätthålla en hög säkerhetsnivå i hela verksamheten behöver myndigheten arbeta förebyggande och ligga steget före. Regeringen ger därför Rättsmedicinalverket i uppdrag att redovisa vilka åtgärder myndigheten planerar att vidta på kort sikt samt kartlägga behovet av säkerhetshöjande arbete på längre sikt.

Rättsmedicinalverket ska redovisa uppdraget till Regeringskansliet senast den 1 juni 2026.
