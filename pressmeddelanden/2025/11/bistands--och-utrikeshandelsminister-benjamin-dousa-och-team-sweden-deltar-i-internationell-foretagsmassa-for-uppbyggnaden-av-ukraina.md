# Bistånds- och utrikeshandelsminister Benjamin Dousa och Team Sweden deltar i internationell företagsmässa för uppbyggnaden av Ukraina

– Näringslivets engagemang i Ukraina är avgörande för landets motståndskraft mot Rysslands anfallskrig och för Ukrainas uppbyggnad. Större ekonomiskt samarbete med Ukraina är inte välgörenhet, utan är något som gynnar svensk ekonomi och svenska företag. Potentialen i Ukrainas ekonomiska utveckling är enorm, säger bistånds- och utrikeshandelsminister Benjamin Dousa.

En svensk paviljong med ett femtiotal utställare och drygt 120 deltagare kommer att presentera svenska lösningar inom nyckelsektorer för Ukrainas uppbyggnad, som omfattar bland annat miljö och hållbarhet, energi, infrastruktur, byggnation, gruvnäring, transport och säkerhet. Utställarna består av både det svenska näringslivet och offentliga aktörer.

Vid mässan undertecknas också ett avtal mellan den svenska utvecklingsfinansiären Swedfund och det nordiska miljöfinansieringsbolaget Nefco om projektutveckling i Ukraina. Swedfund tecknar dessutom en avsiktsförklaring med en ukrainsk tech- och investeringsplattform för att stödja innovativa företag i landets återuppbyggnad. Därtill annonserar Swedfund flera nya avtal med olika företag och ukrainska kommuner. Avtalen handlar om ytterligare svenska tekniska förstudier för uppbyggnadsprojekt inom bland annat energi, sjukvård och vattenrening.

ReBuild Ukraine-mässan anordnas för femte gången och syftar till att matcha utländska bolag med investeringsmöjligheter i Ukraina och mobilisera ytterligare internationellt stöd för uppbyggnaden.
