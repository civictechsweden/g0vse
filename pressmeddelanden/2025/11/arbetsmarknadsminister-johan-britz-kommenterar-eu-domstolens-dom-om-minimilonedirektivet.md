# Arbetsmarknadsminister Johan Britz kommenterar EU-domstolens dom om minimilönedirektivet

Efter dagens dom från EU-domstolen står det klart att delar av minimilönedirektivet går för långt i förhållande till EU:s befogenhet att lagstifta om löner. Det handlar om delar av artikel 5 som reglerar förfaranden för att fastställa tillräckliga lagstadgade minimilöner. Sverige omfattas inte av artikel 5 eftersom lagstadgade minimilöner inte tillämpas här.

– Regeringen intervenerade till stöd för Danmarks ogiltighetstalan därför att det är viktigt att EU inte överskrider sina befogenheter. Att värna den svenska modellen, inte minst att parterna är de som ska komma överens om lön genom sina kollektivavtal, har varit självklart, säger arbetsmarknadsminister Johan Britz.

– Vi är försiktigt positiva till dagens besked som visar att det finns gränser för hur EU kan lägga sig i lönebildningen i den svenska modellen. Men det bästa hade varit att hela direktivet ogiltigförklarades, utvecklar arbetsmarknadsminister Johan Britz.

Direktivet om minimilöner antogs den 4 oktober 2022 och syftar till att säkerställa tillräckliga minimilöner, antingen genom lagstiftning eller kollektivavtal.
