# Utredning föreslår åtgärder för effektivare utbyggnad av fiber och 5G i hela landet

Snart börjar nya EU-regler gälla som ska göra det lättare och mer kostnadseffektivt att bygga ut nät med mycket hög kapacitet, så kallad gigabitinfrastruktur.

På regeringens uppdrag har gigabittutredningen lämnat förslag på vilka anpassningar och kompletteringar som behöver göras i svensk lagstiftning med anledning av EU:s förordning om gigabitinfrastruktur. Regeringen har särskilt bett utredningen föreslå hur utbyggnad av sjökablar ska kunna underlättas och hur tillträde till samhällsviktig infrastruktur för inplacering av exempelvis basstationer ska kunna underlättas med bibehållen säkerhet.

– Tillgången till snabbt bredband är en förutsättning för jobb, välfärd och företagande i hela landet och utbyggnaden av nätet behöver bli enklare och effektivare. Samtidigt är det viktigt att utbyggnaden sker med hänsyn till det förändrade säkerhetsläget. Jag ser fram emot att sätta mig in i utredningens förslag, säger civilminister Erik Slottner.

Betänkandet överlämnades till civilminister Erik Slottner den 6 november. Nu förbereds en remiss av betänkandet.

Utredningen föreslår bland annat:

* En ny central informationspunkt. Genom denna ska operatörer digitalt kunna lämna in tillståndsansökningar och få information om ansökans status. Informationspunkten ska även ge tillgång till information om befintlig fysisk infrastruktur och planerade bygg- och anläggningsprojekt samtidigt som den utformas med särskild hänsyn tagen till Sveriges säkerhet.
* Ansvariga myndigheter. Post- och telestyrelsen ska vara ansvarig myndighet för centrala informationspunkten samt hantera tillsyn och tvister. Post- och telestyrelsen och Boverket får föreskriftsrätter enligt gigabitförordningen.
* Underlättade tillståndsprocesser vid gränsöverskridande infrastruktur, till exempel sjökablar. Den centrala informationspunkten ska innehålla information om hur en operatör kan nå relevanta medlemsstaters centrala informationspunkter.
* Stärkta rättigheter för byanät. Lokala nät (så kallade byanät) ska få samma rättigheter som de operatörer som omfattas av EU:s förordning om gigabitinfrastruktur.
* Nej till tyst godkännande. Gigabitförordningens bestämmelse om automatiskt godkännande (så kallat tyst godkännande) vid tillståndsansökningar om myndigheter är sena med beslut ska inte gälla i Sverige. Utredningen föreslår i stället att en ny regel om skadestånd vid förseningar införs.
* Tillträde till viss kritisk infrastruktur med bibehållen säker­het. Utredningen föreslår att Livsmedelsverket ska kunna ge vägledning till VA-leverantörer om bedömningen av vissa säkerhetsfrågor. Detta ska underlätta för dem att frivilligt ge operatörer tillträde till vattentorn.
