# Fler verktyg mot felaktiga utbetalningar och bidragsbrott inom arbetsmarknadsområdet

Varje år betalas uppskattningsvis mellan 15 och 20 miljarder kronor felaktigt ut från de statliga välfärdssystemen. Av de felaktiga utbetalningarna misstänks ungefär hälften bero på avsiktliga fel, och pengarna riskerar hamna hos kriminella och göda den organiserade brottsligheten. Som en del i arbetet med att minska felaktiga utbetalningar och motverka bidragsbrott, tillsatte regeringen 2024 en utredning som bland annat ska se över administrativa sanktionssystem inom välfärdssystemen.

Nu har Utredningen om en effektivare ordning för att bekämpa bidragsbrott (S 2024:C) lämnat sina förslag inom den arbetsmarknadspolitiska verksamheten och i arbetslöshetsförsäkringen.

– Välfärdssystemen är till för dem som är i behov av och har rätt till dem, inte för kriminella. Människor som gör rätt för sig måste kunna lita på att deras skattepengar används på rätt sätt. De här förslagen kompletterar tidigare förslag om bidragsspärr och sanktionsavgift i socialförsäkringen, och är ytterligare en viktig pusselbit i arbetet att förebygga och förhindra felaktiga utbetalningar och motverka bidragsbrott, säger äldre- och socialförsäkringsminister Anna Tenje.

– Bidragsbrottsligheten ska bekämpas från alla håll. Jag välkomnar förslagen på administrativ sanktionsavgift för arbetsmarknadsområdet, som kan få betydelse för individers vilja att göra rätt och därmed minska felaktiga utbetalningar och motverka bidragsbrott säger arbetsmarknadsminister Johan Britz.

## Sanktionsavgifter inom arbetsmarknadsområdet

I delredovisningen föreslår utredaren Mikael Westberg att administrativa sanktionsavgifter ska införas inom arbetsmarknadsområdet och arbetslöshetsförsäkringen. Syftet är att minska felaktiga utbetalningar och motverka bidragsbrott inom bland annat aktivitetsstöd, arbetslöshetsersättning eller olika anställningsstöd.

En sanktionsavgift föreslås kunna ges till dem vars felaktiga ersättning krävs tillbaka. Förslagen som nu ska analyseras av regeringen innebär att Arbetsförmedlingen, Försäkringskassan och arbetslöshetskassorna beslutar om  en sanktionsavgift på 25 procent av den ersättningen som krävs tillbaka – med särskilda minimi- och maxbelopp beroende på typ av stöd.

Utredningen har tidigare föreslagit liknande sanktioner inom socialförsäkringen, inklusive möjligheten att tillfälligt stänga av personer från förmåner. Genom ändringar i regelverk som skett under mandatperioden finns det redan idag möjlighet för Arbetsförmedlingen och arbetslöshetskassorna att under vissa förhållanden stänga ute individer från ersättningar och arbetslöshetskassa.

Utredningen tillsattes i april 2024 för att justera och analysera vidare förslagen från 2021 års bidragsbrottsutredning (SOU 2022:37 och SOU 2023:52). I mars 2026 lämnar utredningen sin slutredovisning till regeringen. Den väntas innehålla förslag om sanktioner inom fler delar av välfärdssystemen samt hur Försäkringskassan kan ges brottsbekämpande befogenheter.
