# Infrastruktur- och bostadsminister Andreas Carlson träffar järnvägens aktörer om förberedelserna inom järnvägen inför vintern

– Lärdomen från tidigare vintrar är att både det väntade och det oväntade kan ske. Nu när vintern återigen har börjat ta grepp om Sverige behöver därför alla – från systemansvariga till tågoperatörer – vara väl förberedda för att kunna säkerställa att järnvägsanläggningen fungerar, oavsett väder, säger infrastruktur- och bostadsminister Andreas Carlson.

På mötet deltar även Trafikverkets generaldirektör Roberto Maiorana som kommer ge en lägesbild av förberedelserna och redogöra för de förbättringar som gjorts inför denna vintersäsong.

Trafikverket utför varje år regelbundna utvärderingar av snöröjningen, för att på bästa möjliga sätt kunna utvärdera effekter av åtgärder, identifiera förbättringsförslag samt analysera den samlade hanteringen av störningar i järnvägstrafiken. Arbetet ska resultera i förslag på åtgärder för att förbättra beredskapen inför liknande händelser, för att öka robustheten i anläggningen och bidra till en hög punktlighet och framkomlighet kommande vintrar.
