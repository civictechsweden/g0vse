# Statsbesök till Kanada

Regeringen kommer att representeras av energi- och näringsminister samt vice statsminister Ebba Busch och försvarsminister Pål Jonson.

Syftet med statsbesöket är att befästa och utveckla den nära relationen mellan Sverige och Kanada genom att stärka samarbetet på det säkerhets- och försvarspolitiska området, och främja innovation, handel och investeringar inom bland annat den gröna och digitala omställningen. Statsbesöket syftar också till att stärka de mellanfolkliga kontakterna genom att främja samarbete inom forskning och kompetensförsörjning.

Relationen mellan Kanada och Sverige präglas av en hög grad av samsyn, gemensamma värderingar och intressen, och de mellanfolkliga banden är starka. Vårt samarbete som Natoallierade har fört oss än närmare varandra.

Ett 30-tal svenska företag, myndigheter och andra organisationer kommer att ingå i den Team Sweden-delegation som Business Sweden arrangerar på uppdrag av Utrikesdepartementet. Ett brett program för delegationen planeras, bland annat deltagande i konferensen Sweden Canada Innovation Days, som syftar till att stärka samarbetet mellan svenska och kanadensiska aktörer inom försvar och säkerhet, elektrifiering och avancerad teknik.

Under statsbesöket kommer Sverige och Kanada att lansera ett strategiskt partnerskap. Det kommer att fungera som ett politiskt ramverk som syftar till att ytterligare fördjupa relationen och stärka vår förmåga att möta gemensamma utmaningar.

Det tre dagar långa statsbesöket äger rum i Ottawa och Montreal.

Kungaparet har genomfört statsbesök till Kanada 1988 och 2006. Det senaste inkommande statsbesöket ägde rum 2017.

Mer information om deltagare och program publiceras närmare besöket.

## Till redaktionen

Svenska medierepresentanter intresserade av att bevaka besöket på plats är välkomna att kontakta Boel Lindbergh via E-post, se kontaktuppgifter nedan.
