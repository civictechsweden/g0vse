# Gängkriminella ska inte kunna få sin grundförsörjning via aktivitetsstöd eller annan ersättning

– Att gängkriminella skor sig på pengar som egentligen skulle gått till riktiga arbetslösa är förkastligt. Den organiserade brottsligheten skyr inga medel för att plundra välfärden och lägga beslag på skattebetalarnas pengar. Den här rapporten visar hur eftersatt arbetet mot organiserad brottslighet har varit. Regeringen har under hela mandatperioden vidtagit åtgärder för att ge nya verktyg till myndigheter för att komma åt kriminellas utnyttjande av välfärdssystemen, säger arbetsmarknadsminister Johan Britz.

Rapporten visar att det finns gängkriminella som har aktivitetsstöd eller annat arbetsmarknadsstöd. Totalt sett rör det sig om knappt 800 miljoner kronor som betalats ut till 1 332 individer i form av till exempel aktivitetsstöd under de senaste åren.

Den rapport som Försäkringskassan presenterat är en följd av olika regeringsinitiativ och uppdrag som regeringen lämnat till myndigheterna. Flera myndigheter har bland annat i uppdrag att samverka för att hindra organiserad brottslighet och har sedan 1 juni 2024, till följd av ny lagstiftning, möjlighet att utbyta information.

Regeringen har tagit emot en utredning som föreslår att den som fuskar också kan få sanktionsavgift. Idag saknas möjligheten att ge en sanktionsavgift till den som fuskar eller slarvar med bland annat a-kassa och aktivitetsstöd. Idag går enbart att kräva tillbaka det utbetalda beloppet och stänga av personer från framtida ersättning. Därför har regeringen låtit utreda en sanktionsavgift. Sanktionsavgiften ska beslutas av myndigheterna och föreslås ligga på 25 procent av det felaktigt utbetalda beloppet.
