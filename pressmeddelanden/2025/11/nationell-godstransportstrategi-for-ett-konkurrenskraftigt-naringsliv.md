# Nationell godstransportstrategi för ett konkurrenskraftigt näringsliv

Hela Sverige ska fungera. Ett pålitligt, robust och långsiktigt hållbart transportsystem är en förutsättning för att människor och näringsliv ska kunna verka i hela landet.

– Vårt välstånd vilar på ett konkurrenskraftigt näringsliv. Utan konkurrenskraftiga företag får olika delar av landet, såväl städer, tätorter som landsbygder svårare att utvecklas. Vi behöver ett väl fungerande transportsystem som gör effektiva, intermodala och robusta godstransporter möjliga och som samtidigt underlättar transportsektorns klimatomställning. Det gynnar näringslivet och bidrar till regional utveckling och landsbygdsutveckling i hela landet, säger infrastruktur- och bostadsminister Andreas Carlson.

Under 2025 har regeringen gett flera viktiga uppdrag till Trafikverket för att stärka förutsättningarna för en effektiv godstrafik och samtidigt främja jobb och tillväxt i hela landet. I uppdragen till Trafikverket ingår bland annat att ta fram en trafikslagsövergripande handlingsplan för långväga godstransporter.

– Jag vill tacka alla som har engagerat sig i framtagandet med den nya godstransportstrategin. Nu ser jag fram emot det fortsatta arbetet och Trafikverkets olika uppdrag för att möjliggöra ännu effektivare, robusta och mer hållbara godstransporter, säger infrastruktur- och bostadsminister Andreas Carlson.
