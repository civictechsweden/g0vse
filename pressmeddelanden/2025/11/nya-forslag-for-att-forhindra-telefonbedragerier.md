# Nya förslag för att förhindra telefonbedrägerier

Bedrägerier över telefon, sms och andra elektroniska kommunikationstjänster är ett utbrett problem. Under 2023 polisanmäldes ungefär 29 000 telefonbedrägerier och den sammanlagda brottsvinsten uppskattades till över 700 miljoner kronor. Bland privatpersoner slår bedrägerier hårt mot framför allt äldre personer, och kostnaderna för närings­­livet till följd av alla typer av bedrägerier beräknades till 4,5 mi­ljarder kronor under 2023. Den promemoria som nu remitteras innehåller förslag som ska förhindra att telefonsamtal och SMS används för bedrägerier.

– Bedrägerier drabbar framför allt äldre väldigt hårt, samtidigt som det är en stor inkomstkälla för  gängkriminella. Med dessa förslag kan vi stoppa fler bedrägeriförsök innan de når mottagaren. Det ökar tryggheten för både privatpersoner och företag, säger civilminister Erik Slottner.

I promemorian föreslår Finansdepartementet bland annat att operatörer som tillhandahåller telefoni och sms ska vara skyldiga att stoppa samtal och meddelanden som misstänks användas för bedrägerier, eller för att vilseleda en större grupp mottagare. Operatörerna får inte filtrera innehållet i samtal eller sms, utan ska basera bedömningen på teknisk information som avvikande trafikmönster eller vissa anmälda avsändaruppgifter. För att underlätta kontrollen av sms med avsändarnamn föreslås att Post- och telestyrelsen ska få föra ett frivilligt register över avsändarnamn, vilket gör det möjligt att verifiera att ett meddelande kommer från rätt avsändare.

Promemorian med förslag har nu att skickats ut på remiss till de berörda remissinstanserna.
