# Sverige satsar för att attrahera utländska forskare

Den internationella utvecklingen har på senare tid påverkat möjligheterna att bedriva forskning. Detta pågår i många länder där forskningssystemet just nu ifrågasätts och står inför ett antal utmaningar. Många framstående forskare letar nu efter andra länder där de fritt kan bedriva sin forskning och där forskningens frihet inte hotas. Sverige vill därför attrahera internationella forskare att komma till Sverige.

Fri forskning är en viktig grundpelare för ett demokratiskt och kunskapsbaserat samhälle. Europa och Sverige bör därför stå upp för grundläggande värden såsom forskares rätt att fritt välja forskningsinriktning och forskningsmetod och med frihet kunna publicera och sprida forskningsresultat.

– När den fria forskningen hotas i vår omvärld ska Sverige stå för det motsatta. Vi ska erbjuda ett öppet forskningsklimat där idéer får växa fritt och välkomna forskare från länder vars frihet begränsas på hemmaplan. Det är viktigt av principiella skäl, men också viktigt för att stärka vår konkurrenskraft och excellens, säger gymnasie-, högskole- och forskningsminister Lotta Edholm.

Regeringen säkerställer nu ytterligare resurser för strategisk rekrytering av framstående internationella gästforskare och avsätter 25 miljoner kronor under 2025.

Detta är en förstärkning av Vetenskapsrådets redan pågående satsning för att rekrytera framstående forskare utanför Europa till svenska lärosäten.
