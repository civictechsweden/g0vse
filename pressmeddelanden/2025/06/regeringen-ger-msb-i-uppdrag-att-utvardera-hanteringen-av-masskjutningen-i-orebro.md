# Regeringen ger MSB i uppdrag att utvärdera hanteringen av masskjutningen i Örebro

Den 4 februari 2025 inträffade den värsta skolskjutningen i svensk historia. Händelserna som ägde rum på Campus Risbergska i Örebro kom att påverka många människor och funktioner i samhället. Sammanlagt avled elva personer, inräknat den misstänkta gärningspersonen, och sex ytterligare personer skadades. Flera samhällsviktiga verksamheter var särskilt berörda, bland annat skolväsendet, polisen, socialtjänsten, den kommunala räddningstjänsten samt hälso- och sjukvården.

Regeringen har i dag gett MSB i uppdrag att beskriva och analysera samhällsaktörernas hantering, och utifrån analysen dra slutsatser som kan vara viktiga för att förebygga och hantera liknande händelser i framtiden. Syftet med uppdraget är att utvärdera hanteringen så att lärdomar kan dras och eventuella sårbarheter kan identifieras och åtgärdas.

– Skolskjutningen i Örebro skakade om vårt samhälle i grunden men visade också på den motståndskraft som vi tillsammans kan uppbåda. Insatser av flera olika samhällsaktörer, exempelvis räddningstjänst, polis och enskilda privatpersoner, bidrog till att rädda liv. Det är viktigt att vi nu drar lärdom av hanteringen för att stärka vår beredskap för framtiden, säger minister för civilt försvar Carl-Oskar Bohlin.

– Vi måste göra allt vi kan för att säkerställa tryggheten på våra skolor. Tisdagen den 4 februari blev en svart dag för Örebro och Sverige. Det är nu viktigt att vi drar lärdom av denna händelse för att se vilka åtgärder vi kan vidta för att stoppa liknande våldsdåd i Sverige framöver, säger utbildningsminister Johan Pehrson.

– Jag fick vid ett besök några dagar efter händelsen träffa många av de medarbetare som arbetade när skolskjutningen skedde. De gjorde ett fantastiskt jobb i en mycket svår situation! Hela Universitetssjukhuset ställde snabbt om och fick fram traumateam och vårdplatser. Det är bra att MSB nu får i uppdrag att utvärdera sjukvårdens och andra aktörers arbete i samband med händelsen så att vi fortsätter lära av arbete i svåra situationer, säger sjukvårdsminister Acko Ankarberg Johansson

Flera av de berörda aktörerna har gjort eller gör egna utvärderingar, som ska utgöra underlag i MSB:s arbete med att utvärdera den samlade hanteringen av händelsen.

Uppdraget ska redovisas till Regeringskansliet (Försvarsdepartementet) senast den 12 juni 2026.
