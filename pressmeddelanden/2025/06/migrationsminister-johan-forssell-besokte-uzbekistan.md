# Migrationsminister Johan Forssell besökte Uzbekistan

Under besöket träffade migrationsminister Johan Forssell chefen för Uzbekistans migrationsmyndighet, Bekhzod Musaev, för att underteckna en avsiktsförklaring om migration. Avsiktsförklaringen syftar till att fördjupa samarbetet med Uzbekistan inom områdena förebyggande av irreguljär migration, stärkta förutsättningar för laglig migration och utbildning, återvändande och viseringar.

Vidare besökte ministern ett antal lokala stadsdelar för att skapa sig en bättre bild av de områden som uzbekiska migranter i Sverige kommer ifrån och hur Sverige och Uzbekistan kan samarbeta kring irreguljär migration. Utöver detta hölls bilaterala konsultationer med vice utrikesminister Olimjon Abdullaev och med flera myndigheter. Ministern gjorde också ett antal studiebesök för att lära sig mer om Uzbekistans satsningar på högkvalitativ arbetskraft.

Sverige tar emot mer än hälften av de asylsökanden från Uzbekistan som kommer till EU. Samtidigt är erkännandegraden för asylansökningar från landet låg, vilket innebär att Sverige hanterar ett stort antal återvändandeärenden. Uzbekistan har å sin sida uttryckt ett stort intresse för att stärka möjligheterna till att öka arbetskraftsmigration för sina medborgare.

Under besöket deltog migrationsministern även vid United Nations Public Service Forum.
