# Femdubblade resurser till uppdrag om sjukskrivning och rehabilitering

– Ökningen av den långa sjukfrånvaron är oroande. De psykiatriska diagnoserna står för närmare hälften av all sjukfrånvaro och är de vanligaste diagnoserna vid långvarig sjukfrånvaro. Sjukfrånvaron är särskilt hög bland kvinnor som arbetar inom vård, skola och omsorg. Det nu beslutade tillskottet till Socialstyrelsens uppdrag stärker avsevärt myndighetens stöd till hälso- och sjukvårdens arbete med sjukskriving och rehabilitering, säger äldre- och socialförsäkringsminister Anna Tenje.

– För att fler människor ska få rätt hjälp snabbare är det viktigt att regionerna får stöd i arbetet att ge individanpassade insatser till personer med psykiatriska diagnoser. Genom den här särskilda satsningen får Socialstyrelsen i uppdrag att stödja implementeringen av IPS inom hälso- och sjukvården, för att fler ska få den hjälp de behöver för att komma ut i arbetslivet, säger socialminister Jakob Forssmed.

I oktober 2024 gav regeringen Socialstyrelsen i uppdrag att stärka hälso- och sjukvårdens arbete. Med anledning av att det har visat sig vara svårt att, inom det befintliga uppdraget från 2024, få genomslag för nya rutiner inom hälso- och sjukvården – och att det krävs ett starkare fokus på psykisk ohälsa som är den vanligaste sjukskrivningsorsaken – förlänger och utökar regeringen nu uppdraget till Socialstyrelsen. Nu ges ytterligare 10 miljoner till myndigheten för uppdraget att stärka hälso- och sjukvårdens arbete med sjukskrivning och rehabilitering.

Socialstyrelsen ska stödja regionernas ledningsarbete med sjukskrivning och rehabilitering med utgångspunkt i det nationella kunskapsstödet med fokus på psykisk ohälsa, följa upp hur ledningsarbetet med sjukskrivning och rehabilitering utvecklas inom de olika regionerna och stödja regionerna i implementeringen av rutiner för arbetet med sjukskrivning och rehabilitering, med särskilt fokus på psykisk ohälsa.

Regeringen har nyligen gett Socialstyrelsen uppdrag som handlar om att stärka och utveckla primärvårdens arbete med psykisk ohälsa. En förutsättning för att uppdragen ska få genomslag på verksamhetsnivå är att de är förankrade på alla nivåer i regionerna. Därför ges Socialstyrelsen i uppdrag att stödja regionernas ledningsarbete med sjukskrivning och rehabilitering. Genom förstärkningen i uppdraget att stärka hälso-och sjukvårdens arbete med sjukskrivning och rehabilitering kompletterar de olika uppdragen varandra på ett tydligare sätt.

Mot bakgrund av att ett betydande antal människor till följd av psykiatriska diagnoser har svag anknytning till arbetsmarknaden, ges Socialstyrelsen även i uppdrag att stödja regionerna i arbetet för individanpassat stöd till arbete för dessa personer. IPS-modellen (Individanpassat stöd till arbete) är en metod som har bevisat goda resultat då det gäller att stödja personer med psykisk funktionsnedsättning till arbete. Regeringen bedömer att det är viktigt att Socialstyrelsen stödjer implementeringen inom av IPS inom hälso- och sjukvården för att fler personer ska kunna ges hjälp genom denna metod.

För det utökade och förlängda uppdraget beräknar regeringen att tilldela Socialstyrelsen 10 miljoner kronor under 2025. Uppdraget ska stäcka sig till den 15 oktober 2027.
