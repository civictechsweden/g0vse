# Utredningen om hur las-åldern kan anpassas till riktåldern för pension har nu överlämnat sitt betänkande

Enligt lagen om anställningsskydd har en arbetstagare idag rätt att kvarstå i anställningen till utgången av den månad när han eller hon fyller 69 år, den så kallade las-åldern.

Till följd av Pensionsgruppens överenskommelse för att utveckla pensionssystemet – i syfte att säkra långsiktigt höjda och trygga pensioner – blir de pensionsrelaterade åldersgränserna i pensionssystemet och vissa andra trygghetssystem från och med den 1 januari 2026 knutna till en riktålder för pension som följer medellivslängdens utveckling. Riktåldern styr när en utbetalning från ett anknutet system ska se.

I augusti 2024 fick den särskilde utredaren Anders Odmark, kammarrättsråd och vice ordförande vid Kammarrätten i Sundsvall, i uppdrag att uppnå följsamhet mellan riktåldern för pension och las-åldern.

– Vi lever längre och friskare liv – det är en fantastisk samhällsutveckling. Men det ställer också krav på att våra regelverk hänger med. Med det här betänkandet tar vi ett viktigt steg mot ett mer hållbart och förutsägbart arbetsliv, där las-åldern anpassas till människors faktiska livslängd och arbetsförmåga, säger jämställdhets- och arbetslivsminister Nina Larsson.

I utredningsbetänkandet Längre liv, längre arbetsliv (SOU 2025:70) föreslås bland annat att las-åldern ska följa riktåldern för pension med ett tillägg av två år. Riktåldern för pension fastställs årligen av regeringen sex år innan den börjar gälla. Det innebär att även las-åldern enligt utredningens förslag kommer att vara känd sex år före att den ska tillämpas.

Utredningen förslår också att las-åldern definieras i lagen om anställningsskydd som riktåldern plus två år.
