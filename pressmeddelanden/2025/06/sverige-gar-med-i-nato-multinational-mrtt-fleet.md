# Sverige går med i NATO Multinational MRTT Fleet

Samarbetet består i dagsläget av sex länder – Belgien, Luxemburg, Nederländerna, Norge, Tjeckien och Tyskland – som disponerar tio flygplan som är ombyggda för att kunna genomföra lufttankning, transport och medicinsk evakuering (Medevac).

Samtidigt som Jonson skrev under avtalet om att Sverige går med i NATO Multinational MRTT Fleet, skrev också Danmark under avtal om att ingå i samarbetet. Det gör att samarbetet i framtiden kommer att omfatta åtta länder. Danmark kommer också att anskaffa två flygplan som ska disponeras av NATO Multinational MRTT Fleet, vilket gör att samarbetet totalt kommer att ha tolv flygplan.

För Sveriges del innebär avtalet att Sverige under 2025 börjar få tillgång till flygtimmar, och från och med 2026 kommer Sverige ha tillgång till 200 flygtimmar per år. Flygtimmarna kommer att användas dels som stöd till Sveriges och Natos flygoperationer, dels för utbildning av flygvapnets Jas 39-piloter. För att uppfylla Natos förmågemål planerar Sverige att anskaffa ytterligare flygtimmar för lufttankning i framtiden.

– Genom att Sverige nu ansluter sig till det multinationella MRTT-samarbetet stärker vi vår strategiska rörlighet och uthållighet i luften. Lufttankning ökar räckvidden för våra stridsflyg, möjliggör längre insatser och förbättrar vår förmåga att agera tillsammans med Natoallierade i hela Europa, säger försvarsminister Pål Jonson.

Avtalet skrevs under i samband med Natos toppmöte i Haag, där Jonson deltar tillsammans med statsminister Ulf Kristersson och utrikesminister Maria Malmer Stenergard.
