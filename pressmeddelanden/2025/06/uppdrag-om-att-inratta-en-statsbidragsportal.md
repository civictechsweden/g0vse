# Uppdrag om att inrätta en statsbidragsportal

Med en gemensam statsbidragsportal blir det enklare för kommuner och regioner att hitta, bevaka och söka bidrag. Genom att samla all information på ett ställe blir det lättare för myndigheter att nå ut med kunskap om vilka statsbidrag som finns, vilket i sin tur kan underlätta hanteringen och minska de administrativa kostnaderna för kommuner och regioner. Portalen kan även ge en bättre överblick för forskare, politiker, intresseorganisationer och medborgare över vilka statsbidrag som finns för kommuner och regioner att söka.

– Regeringen vill minska mängden arbetstid som går åt till administration för att frigöra mer tid för kärnverksamhet. En statsbidragsportal gör det enklare för myndigheter att nå ut med information, förenklar arbetet för anställda i såväl kommuner som regioner och bidrar till att kapa administrativa kostnader, säger civilminister Erik Slottner.

Antalet riktade statsbidrag har över tid ökat både i antal och omfattning. De sista två åren har dock antalet statsbidrag minskat och ligger nu på lägsta nivå sedan 2018. Genom tydlig information om vilka bidrag som finns tillgängliga vill regeringen underlätta för de som bidragen är till för.

Portalen ska inrättas senast den 31 mars 2026.
