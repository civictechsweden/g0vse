# Mer effektiv användning av lokaler inom staten

För att följa upp lokalanvändningen i staten har Ekonomistyrningsverket tagit fram nya nyckeltal och utvecklat en webbaserad applikation där myndigheterna kan ta fram dessa nyckeltal för sina lokaler och jämföra dem med andra myndigheter och över tid. Myndigheterna har delats in i fyra kategorier utifrån sitt lokalinnehav vilket gör det möjligt att jämföra sig med andra myndigheter med likartade lokalbehov. Med hjälp av applikationen kan myndigheterna ta fram ett relevant informationsunderlag genom att exempelvis jämföra hyresnivån eller arean per anställd i olika geografiska områden med varandra, eller mot genomsnittet för myndigheter med liknande lokalbehov.

Regeringen har dessutom tagit emot en granskningsrapport från Riksrevisionen som gäller statliga myndigheters användning och anskaffning av lokaler. Rapporten och dess slutsatser kommer nu analyseras närmare i Regeringskansliet. Riksrevisionen bedömer den möjliga potentialen för att sänka kostnaden till upp emot 4 miljarder årligen.

– De rapporter som regeringen tagit emot visar att det finns effektiviseringspotential gällande statliga myndigheters användning och anskaffning av lokaler. Den nyckeltalsapplikation som presenteras är ett intressant, pedagogiskt och innovativt verktyg som jag hoppas kommer väl till användning på myndigheterna, säger civilminister Erik Slottner.

[Ekonomistyrningsverkets nyckeltalsapplikation - extern webbplats,](https://forum.esv.se/analysera--jamfora/lokaleffektivitet/ "Nyckeltalsapplikation")
