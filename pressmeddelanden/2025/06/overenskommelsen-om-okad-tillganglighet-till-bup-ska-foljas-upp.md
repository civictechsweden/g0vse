# Överenskommelsen om ökad tillgänglighet till BUP ska följas upp

– För den här viktiga överenskommelsen med SKR avsätter regeringen en miljard kronor under 2025. Vi är angelägna om att satsningarna vi gör ger resultat så att barn och unga som behöver hjälp får det i tid, säger socialminister Jakob Forssmed.

Regeringen ger Socialstyrelsen i uppdrag att följa upp den överenskommelse som staten och SKR ingick i februari 2025. Överenskommelsen syftar till att, genom ekonomiska incitament, stödja insatser hos regionerna för att öka tillgängligheten till barn- och ungdomspsykiatrin (BUP).

Socialstyrelsen ska bland annat följa upp och utvärdera regionernas strategiska insatser för att öka effektiviteten, produktiviteten och kapaciteten inom BUP och de strategiska insatserna för att utveckla omhändertagandet av barn och ungdomar i första linjen/primärvården. Myndigheten ska även analysera och bedöma överenskommelsens effektivitet och ändamålsenlighet.

Under uppdragets gång ska Socialstyrelsen föra en nära dialog med SKR, regionerna och andra berörda aktörer.

Totalt avsätter regeringen 1 miljard kronor för överenskommelsen under 2025.
