# Regeringen vidtar åtgärder för att motverka incidenter mot Sveriges digitala infrastruktur

Säkerhetsläget i vårt närområde är allvarligt. Med en mer komplex hotbild blir påfrestningarna som infrastrukturen kan utsättas för alltmer påtagliga. Aktörsdrivna hot mot den digitala infrastrukturen kan exempelvis orsaka cyberangrepp, sabotage eller i värsta fall krig.

– Samarbeten mellan staten och näringslivet är avgörande för Sveriges motståndskraft. För ett digitaliserat land som Sverige är en säker och tillförlitlig infrastruktur viktigt för vår nationella säkerhet, konkurrenskraft och i förlängningen vårt ekonomiska välstånd, säger civilminister Erik Slottner.

Mycket av det vi tar för givet i vardagen är beroende av att vi är uppkopplade. Kortbetalningar, Swish, sms och e-legitimation är exempel på några av de funktioner som kan sluta fungera när infrastruktur för elektronisk kommunikation störs ut.

I Sveriges digitaliseringsstrategi för 2025–2030 fastslår regeringen att den digitala infrastrukturen ska vara tillförlitlig och motståndskraftig, för att det i alla lägen ska finnas konnektivitet inom Sverige och mot omvärlden. För att åstadkomma det krävs bland annat att sektorn för elektronisk kommunikation är resilient och snabbt kan svara upp på händelser som kan ha betydelse exempelvis för infrastrukturens redundans.

Regeringen har tidigare konstaterat att de behövs ett strategiskt och operativt samarbete mellan staten och näringslivet för att stärka den digitala infrastrukturens motståndskraft. För att aktörer ska kunna vidta lämpliga skyddsåtgärder krävs det exempelvis kännedom om vilka hot eller risker en verksamhet står inför. Uppdraget skapar bland annat förutsättningar för privata företag att kunna vidta de skyddsåtgärder som säkerhetsläget kräver.

PTS ska redovisa uppdraget senast den 20 februari 2026.
