# Nytt uppdrag ska underlätta användningen av hälsodata

– Hälsodata som inte nyttjas är en förlorad möjlighet. För att information om patienter effektivt ska kunna ge bättre och säkrare vård måste vi undanröja juridiska hinder som i dag hindrar förbättringar för patienter och personal. Det här uppdraget är ett viktigt steg mot en mer sammanhållen och trygg hantering av hälsodata, säger socialminister Jakob Forssmed.

Uppdraget fokuserar på den nationella digitala infrastrukturen för hälso- och sjukvård och innebär att myndigheterna ska ta fram juridisk vägledning, identifiera rättsliga osäkerheter och kartlägga upplevda och faktiska hinder för datadelning. E-hälsomyndigheten får samordningsansvaret, medan IMY ansvarar för vägledning inom dataskyddsområdet.

Myndigheterna ska samverka med bland andra Socialstyrelsen, Myndigheten för digital förvaltning (Digg), Sveriges Kommuner och Regioner (SKR), regioner, kommuner, privata vårdgivare, forskningshuvudmän och systemleverantörer. Målet är att skapa en vägledning som är relevant för hela sektorn och som kan vidareutvecklas och förvaltas långsiktigt.

Bakgrunden till uppdraget är att många aktörer inom hälso- och sjukvården – såsom vårdgivare, forskningshuvudmän och myndigheter – upplever att juridiken kring datadelning är komplex och svårnavigerad. Regelverk som dataskyddsförordningen, patientdatalagen och offentlighets- och sekretesslagen påverkar varandra, vilket skapar osäkerhet om hur information får hanteras. Denna osäkerhet har lett till att viktiga digitaliseringssatsningar ibland uteblir, trots att behovet av effektiv och säker informationshantering är stort.
