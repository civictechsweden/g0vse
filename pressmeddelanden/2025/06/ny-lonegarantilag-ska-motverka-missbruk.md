# Ny lönegarantilag ska motverka missbruk

Den statliga lönegarantin är ett viktigt skydd för arbetstagare vars arbetsgivare har gått i konkurs eller genomgår företagsrekonstruktion. Men det finns tydliga indikationer på ett relativt omfattande missbruk av systemet, bland annat av organiserad brottslighet.

– Fusket måste stoppas. Mellan 100–150 miljoner kronor kopplas årligen till misstänkt missbruk av lönegarantin enligt Riksrevisionen. Självfallet ska man inte kunna utnyttja systemet för att få pengar man inte har rätt till. Jag ser nu fram emot att ta del av förslagen i betänkandet, säger jämställhets- och arbetslivsminister Nina Larsson.

Utredningen har sett över lönegarantisystemet och föreslår bland annat att:

* Skatteverket ges huvudansvaret för handläggningen av lönegarantiärenden. Det innebär bland annat att konkursförvaltare och rekonstruktörer inte längre ska fatta beslut om lönegaranti.
* Skatteverket ges utökade kontrollmöjligheter för att bland annat motverka fusk och andra former av missbruk eller oavsiktliga felaktigheter.
* Konkursförvaltare och rekonstruktörer fortsatt ska ha en roll i det nya lönegarantisystemet genom att de bland annat ska informera arbetstagare om lönegarantin och ta fram underlag till arbetstagarens ansökan.
* Alla lönegarantiärenden ska inledas genom en ansökan där arbetstagaren ska identifiera sig.

Författningsförslagen föreslås träda i kraft den 1 juli 2027.
