# Lättnader i kraven på förvaring och förråd för studentbostäder och boenden för äldre

– För många studenter och äldre är det både svårt att hitta och dyrt med boende. Behovet av förvaring ser olika ut i olika skeden av livet och genom att lätta på kraven och skapa större flexibilitet kan det bli möjligt att sänka byggkostnaderna och på så sätt öka tillgängligheten till bostäder. Det ökar möjligheterna att välja förvaringsmöjligheter efter behov och därmed anpassa kostnaderna, säger infrastruktur- och bostadsminister Andreas Carlson.

Boverket ska i sitt uppdrag ta fram förslag som innebär att det blir möjligt att göra undantag från kraven på förråd och förvaring i en byggnad som innehåller studentbostäder eller särskilda boenden för äldre. Det kan exempelvis handla om att en viss del av bostäderna undantas från krav på förvaring och att förvaringsutrymmen i stället kan erbjudas efter efterfrågan eller, för bostäder med delade bostadsfunktioner, möjliggöra delat förvaringsutrymme.

Förvaringsutrymmen kräver ytor, vilket i sin tur ökar byggkostnaderna och i slutändan kan påverka boendekostnaden. Det finns därför behov av ökad flexibilitet i kraven på dessa funktioner, och ett större hänsynstagande till såväl behovet av som efterfrågan på olika former av förvaring vid utformning av bostäder och byggnader.

Uppdraget ska redovisas senast den 18 juni 2026 till Regeringskansliet.
