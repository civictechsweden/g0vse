# Ökad kvalitet och kompetens på HVB och stödboenden

Personalen är den största och viktigaste tillgången i institutionsvården. För att personalen ska kunna ge barn och unga det stöd och den behandling de behöver krävs utbildning, träning och kunskaper.

– Alla barn och unga i den svenska samhällsvården har rätt till en trygg och säker placering och ska få den vård och det stöd som de har behov av. Men allt för ofta ser vi brister och missförhållanden. Regeringen ser nu till att personalen ska ha den kompetens som krävs för att ge en trygg och säker vård av god kvalitet, säger socialtjänstminister Camilla Waltersson Grönvall.

– Personal som möter barn och unga på HVB har ett stort och ansvarsfullt uppdrag att tillgodose en trygg miljö med rätt omsorg och stöd för den enskilda personen. För att åstadkomma en kvalitetshöjning av vården inom HVB ställer vi nu ett tydligt utbildningskrav, säger socialminister Jakob Forssmed.

Den 1 juli 2025 träder en ny förordning i kraft som innebär att personal vid hem för vård eller boende (HVB) ska ha minst en tvåårig eftergymnasial utbildning med inriktning mot socialt arbete, socialpedagogik, beteende­vetenskap eller annat relevant ämnesområde.

Nu ger regeringen Socialstyrelsen i uppdrag att stötta verksamheterna i arbetet med att höja kompetensen hos den personal som arbetar vid HVB eller stödboende. Socialstyrelsen ska

1. tydliggöra hur verksamheterna ska kunna validera personalens kunskaper för att uppfylla nya utbildningskrav
2. ta fram en introduktionsutbildning för personal på HVB och stödboende
3. ta fram en nationell föreståndarutbildning för att säkerställa ett kompetent ledarskap på HVB och stödboende.

Den 1 juli 2025 träder en ny förordning i kraft som innebär att personal vid HVB ska ha minst en tvåårig eftergymnasial utbildning. Personal vid HVB som i dag inte lever upp till de nya kraven ges möjlighet att arbeta kvar under en övergångsperiod, men måste uppfylla kompetenskraven senast om sex år. Genom uppdraget till Socialstyrelsen ska personal som i dag arbetar vid HVB få möjlighet att validera sina kunskaper, och sedan vid behov genomgå kompletterande utbildning för att utbildningskravet ska uppnås.

Socialstyrelsens uppdrag att ta fram en introduktionsutbildning ska säkerställa att personalen vid HVB och stödboende, oavsett utbildningsbakgrund, får rätt och likvärdiga förutsättningar att utföra sitt arbete. En nationell introduktionsutbildning ska ge kunskap om syftet med vård vid HVB och stödboende, hur man bemöter barn och ungdomar inom verksamheterna samt ge kunskap om vårdmiljön och målgruppens behov.

Föreståndare för HVB och stödboenden ska ha goda förutsättningar och rätt kompetens för att leda en verksamhet. En nationell föreståndarutbildning ska ge ökad likvärdighet och kvalitet inom institutionsvården och ta sikte på föreståndarens ansvar för det dagliga kvalitetsarbetet. Utbildningen ska motsvara den rektorsutbildning som finns på skolområdet – det vill säga en obligatorisk statlig befattningsutbildning. Socialstyrelsens ska inom uppdraget utforma måldokument för en nationell föreståndarutbildning och förbereda för en upphandling av den.

Socialstyrelsen ska senast den 14 januari 2028 lämna en slutredovisning till Regeringskansliet.
