# Nya regler för att underlätta notering av värdepapper

För att göra kapitalmarknaderna i EU till ett mer konkurrenskraftigt alternativ för notering av värdepapper har det skett ändringar bland annat i EU:s direktiv om marknader för finansiella instrument, EU:s marknadsmissbruksförordning och EU:s prospektförordning. Ändringarna syftar till att minska den administrativa bördan för i synnerhet små och medelstora företag samtidigt som ett bra investerarskydd bibehålls.

I promorian föreslås att ändringarna i direktivet om marknader för finansiella instrument ska genomföras i lagen om värdepappersmarknaden. I lagen med kompletterande bestämmelser till EU:s marknadsmissbruksförordning och lagen med kompletterande bestämmelser till EU:s prospektförordning föreslås anpassningar till EU-förordningarna.

I promemorian föreslås bland annat att:

* tröskelvärdet för när prospekt ska upprättas och offentliggöras till marknaden ska höjas från 2,5 miljoner euro till 12 miljoner euro, och att information ska lämnas till marknaden genom handelsplattformarnas emittentregelverk när prospektkrav saknas
* med undantag för sammanfattningen ska prospekt som hittills har behövt upprättas på svenska få upprättas enbart på engelska om emittenten (institutet som ger ut värdepapper) väljer det
* Finansinspektionen ska ingripa mot en emittent som har åsidosatt sin skyldighet att säkerställa att insiderinformation förblir konfidentiell fram till dess att informationen offentliggörs
* emittenter ska få en utökad rätt att invända mot att redan noterade värdepapper noteras på en annan handelsplats.

Lagändringarna föreslås träda i kraft den 5 respektive 6 juni 2026, samma dag som förordningsändringarna respektive ändringarna i direktivet börjar tillämpas.
