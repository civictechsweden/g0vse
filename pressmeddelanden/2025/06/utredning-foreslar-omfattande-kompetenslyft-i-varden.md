# Utredning föreslår omfattande kompetenslyft i vården

– Vi måste säkra att vårdpersonalen har rätt kompetens för att möta framtidens vårdbehov. Det handlar om trygghet för patienterna och om att vården ska vara jämlik i hela landet. Jag välkomnar utredningens förslag som tar sikte på detta, säger sjukvårdsminister Acko Ankarberg Johansson.

Utredningen föreslår att vårdgivare från 2028 ska vara skyldiga att erbjuda regelbunden fortbildning, och att bl.a. all legitimerad personal får en uttrycklig skyldighet att delta. Fortbildningen föreslås dokumenteras i den årliga patientsäkerhetsberättelsen – ett dokument som vårdgivare upprättar varje år för att redovisa sitt arbete med att förebygga vårdskador och säkra kvaliteten i vården.

Ett annat förslag är att införa Vårdprofessionslyftet – ett nytt nationellt system där staten köper vidareutbildningar från lärosäten och arbetsgivare får statsbidrag för att personal ska kunna studera på deltid. Modellen är inspirerad av Skolverkets Lärarlyft och syftar till att göra vidareutbildning mer tillgänglig, särskilt för yrkesgrupper med examen på grundnivå som sjuksköterskor, arbetsterapeuter och biomedicinska analytiker.

**Fler förändringar som föreslås i utredningen**

* Skyddad yrkestitel för medicinska fotterapeuter föreslås införas 1 september 2029. Övergångsregler gäller till 2035 för redan yrkesverksamma.
* Specialiseringstjänstgöring (ST) för logopeder och psykologer föreslås införas 2029. Utbildningen ska pågå i minst 2,5 år för logopeder och 3,5 år för psykologer.
* Socialstyrelsen föreslås få utökat ansvar för att reglera och följa upp vidareutbildningen för logopeder och psykologer.
* Ingen ny reglering föreslås för vissa yrken som tandsköterskor, osteopater, perfusionister och medicinska vårdadministratörer. Dessa bedöms inte uppfylla kraven för legitimation eller skyddad yrkestitel.
* Tandvården omfattas av förslagen, särskilt vad gäller fortbildning och kompetensförsörjning. Tandsköterskor föreslås dock inte få skyddad yrkestitel.

Utredningen bygger sina slutsatser på omfattande kartläggningar, enkäter, fokusgrupper och internationella jämförelser. Forskningen visar att interaktiv och verksamhetsnära fortbildning – som simuleringar, workshops och återkoppling – ger bäst resultat både för personalens kompetens och för patienters hälsa.

Kompetensbrist, ojämlik tillgång till fortbildning och bristande struktur bedöms utgöra ett hot mot vårdens kvalitet. Förslagen i utredningen syftar till att skapa långsiktiga lösningar för kompetensförsörjning i hela vårdsystemet – från primärvård till högspecialiserad vård. Förslagen ska nu analyseras vidare inom Regeringskansliet innan eventuella beslut fattas.
