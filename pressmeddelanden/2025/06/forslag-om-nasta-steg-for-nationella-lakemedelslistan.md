# Förslag om nästa steg för nationella läkemedelslistan

– Det handlar om att vässa den nationella läkemedelslistan och använda den på ett så ändamålsenligt sätt som möjligt. Patientsäkerhet och den personliga integritet är fortsatt grunden för registret som är en del i den nationella digitala infrastrukturen, säger sjukvårdsminister Acko Ankarberg Johansson.

Registret nationell läkemedelslista innehåller uppgifter om patienters förskrivna och uthämtade läkemedel och vissa andra varor. Registret medför säkrare förskrivningar med bättre patientsäkerhet som följd då det ger personal inom hälso- och sjukvården tillgång till uppgifter om vilka läkemedel patienten faktiskt har hämtat ut på öppenvårdsapoteken.

Den särskilda utredaren Sofia Wallström, generaldirektör för Inspektionen för vård och omsorg, efterträddes av Fredrik Andersson ställföreträdande generaldirektör för TLV, har haft i uppdrag att bland annat analysera och ta ställning till om och hur uppgifter om ordination och administrering av sådana läkemedel som patienter får vid behandling inom hälso- och sjukvården, inklusive vacciner, kan läggas till i nationell läkemedelslista.

I sitt betänkande Fortsatt utveckling av en nationell läkemedelslista (SOU 2025:71) föreslår utredningen bland annat att:

* begreppet en nationell infrastruktur för information om en patients läkemedelsbehandling och behandling med eller användning av vissa medicintekniska produkter används, istället för att enbart tala om en nationell läkemedelslista eller ett register, eftersom fler uppgifter föreslås läggas till registret,
* uppgifter om vad hälso- och sjukvårdspersonal ordinerat liksom uppgifter om läkemedel som administrerats eller överlämnats till patienten i hälso- och sjukvården ska göras tillgängliga nationellt, vilket motsvarar vad man brukar beteckna som rekvisitionsläkemedel,
* uppgifter om vissa administrerade läkemedel med långvarig effekt bör samlas i ett nationellt register,
* uppgifter om genomförda vaccinationer bör vara en del av den nationella infrastrukturen tillgänglig för vårdpersonal och patient

Regeringen kommer nu att analysera förslagen i betänkandet.
