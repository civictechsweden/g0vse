# Uppdrag att göra en översyn och analys av avfallsskatten

Skatten på avfall infördes 2000 och syftar till att motverka uppkomst av avfall och styra avfall från deponering mot annan hantering. Styrmedel på avfallsområdet är viktiga för att bidra till styrning mot en cirkulär ekonomi.

– Det är hög tid att vi ser över deponiskatten. Det finns tecken på att skatten bidrar till att avfall hanteras sämre ur miljösynpunkt, därför får nu myndigheterna detta uppdrag, säger finansminister Elisabeth Svantesson.

– Det är viktigt att styrmedel som ska ge incitament till hållbar resursanvändning är effektiva och verkningsfulla. Omställningen till en cirkulär ekonomi har en stor potential att minska resursanvändningen och därmed begränsa klimat- och miljöpåverkan, säger klimat- och miljöminister Romina Pourmokhtari.

En översyn av skatten på avfall har efterfrågats av aktörer inom avfallshanteringsbranschen. Flera statliga utredningar och myndigheter har också rekommenderat en generell översyn eller utvärdering av avfallsskatten.

Skatteverket och Naturvårdsverket får därför i uppdrag att göra en översyn av avfallsskatten och analysera skattens miljöstyrande effekt samt vid behov föreslå förändringar och lämna nödvändiga författningsförslag.

Uppdraget ska redovisas senast den 1 juli 2026.
