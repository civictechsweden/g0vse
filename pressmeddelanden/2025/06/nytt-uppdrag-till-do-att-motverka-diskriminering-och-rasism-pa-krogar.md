# Nytt uppdrag till DO att motverka diskriminering och rasism på krogar

- Att diskriminering och rasism förekommer på krogar är oacceptabelt. Krogar måste ta sitt ansvar enligt svensk lag och utreda incidenter, och besökare behöver mer stöd och kunskap att våga anmäla. Den här insatsen hoppas jag ska bidra till det, säger jämställdhets- och arbetslivsminister Nina Larsson.

DO:s senaste rapport visar att diskriminering, särskilt på grund av etnisk tillhörighet, är vanligt förekommande inom restaurang- och krogbranschen. En nyligen genomförd granskning visar också att personer med olika hudfärg inte ges samma möjlighet att komma in på krogar i Stockholm.

Därför får nu DO i uppdrag att genomföra särskilda kunskapshöjande insatser för att motverka diskriminering inom området tillgång till varor och tjänster, med fokus på restaurang- och krogbranschen. Insatserna ska rikta sig både till näringsidkarna om vilka skyldigheter de har att följa diskrimineringslagen, och till krogbesökare om vilka rättigheter de har och hur man går till väga för att anmäla diskriminering.

Under uppdragets genomförande ska DO särskilt uppmärksamma ungas utsatthet för diskriminering och föra dialog med relevanta civilsamhällesorganisationer, inklusive ungdomsorganisationer.

DO ska redovisa uppdraget senast den 31 mars 2027.
