# Regeringen har tagit emot Adoptionskommissionens betänkande

Adoptionskommissionen har i sitt uppdrag utrett om oegentligheter förekommit inom Sveriges internationella adoptionsverksamhet. De har även sett över om dagens regelverk behöver förändras.

– I dag har vi fått än mer klarhet i att barn och föräldrar under årtionden drabbats och farit illa inom ramen för den internationella adoptionsverksamheten. Det är uppgifter som jag förstår väcker känslor hos många. Regeringen tar det som kommissionen presenterat på största allvar, och vi kommer nu noggrant analysera deras slutsatser och förslag för att kunna göra välavvägda val framåt, säger socialtjänstminister Camilla Waltersson Grönvall.

Regeringen kommer nu remittera betänkandet och lyssna in hur bland annat statliga myndigheter och intresseorganisationer ser på kommissionens slutsatser och förslag.

## Oegentligheter i internationella adoptionsverksamheten

Kommissionen konstaterar i sitt betänkande – Sveriges internationella adoptionsverksamhet – lärdomar och vägen framåt (SOU 2025:61) – att det i flera årtionden förekommit oegentligheter i internationella adoptio­nerna till Sverige, både i form av olagliga adoptioner och oetiska ageranden. Kommissionen konstaterar också att svenska aktörer i vissa fall känt till att oegentligheter förekommit redan då de inträffade, medan det i andra fall uppdagats långt senare.

Kommissionen föreslår att verksamheten att förmedla barn för adoption till Sverige bör avvecklas gradvis, och att kontrollen av adoption över landsgränser stärks. Ett stärkt och långsiktigt stöd till adopterade personer och deras familjer föreslås också.
