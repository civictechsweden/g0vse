# Försvarsindustristrategi för ett starkare Sverige

Det säkerhetspolitiska läget i omvärlden fortsätter att försämras. En stark försvarsindustri är en förutsättning för att Europa ska kunna ta större ansvar för sin egen säkerhet och sitt försvar. Försvarsindustrin spelar en central roll i upprustningen av Sverige, och även i stödet till Ukraina.

– Försvarsindustristrategin ska bidra till mer innovation, ökad produktion och bättre samarbete med industrin, säger försvarsminister Pål Jonson.

I strategin redovisar regeringen konkreta åtgärder för att stärka näringslivets förutsättningar att bidra till Sveriges säkerhet.

Parallellt med försvarsindustristrategin arbetar regeringen med att ta fram en industristrategi, som handlar om svensk industri i bredare bemärkelse. Strategierna kompletterar varandra och bidrar sammantaget till ett mer motståndskraftigt och säkrare Sverige.

– Genom stora investeringar i forskning, utveckling och avancerad produktion bidrar försvarsindustrin inte bara till Sveriges försvar utan även till vår ställning som högteknologisk industrination. Detta gör Sverige attraktivt som samarbetspartner och bidrar till att stärka våra säkerhetspolitiska relationer inom EU och Nato samt med andra länder, säger Jonson.

Försvarsindustristrategin utgår från den nationella säkerhetsstrategin och den försvarspolitiska inriktningen i propositionen Totalförsvaret 2025–2030.
