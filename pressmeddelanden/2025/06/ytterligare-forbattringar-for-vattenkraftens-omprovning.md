# Ytterligare förbättringar för vattenkraftens omprövning

Förra året remitterade Regeringskansliet förslag på nya regler för att förbättra villkoren för omprövningen av vattenkraft. Förslagen är viktiga för avvägningen mellan behovet av bättre vattenmiljö och behovet av en nationell effektiv tillgång till vattenkraftsel, när moderna miljövillkor för vattenkraftverk och dammar fastställs. Förslagen bidrar till att säkerställa att berörda verksamheter prövas mot rätt kravnivå, genom att fullt ut nyttja det utrymme till undantag som EU-rätten tillåter.

– Staten ska inte bara reglera utan också underlätta. Nu ser regeringen till att skapa en bättre balans mellan miljövärden och elsystemets behov. Detta är ett av många steg som regeringen har tagit för att stärka kapaciteten i Sveriges elsystem samtidigt som vi bidrar till att värna den biologiska mångfalden, säger klimat- och miljöminister Romina Pourmokhtari.

I maj beslutade regeringen om vissa av de remitterade förslagen i ett första steg och nu har regeringen beslutat om ytterligare förordningsändringar. Dessa handlar bland annat om den metod som ska användas för att bestämma god ekologisk potential för en vattenförekomst, samt vilka förutsättningar som behöver vara uppfyllda för att en vattenförekomst ska anses ha en väsentligt ändrad fysisk karaktär.

Regeringen förtydligar även syftet med den samverkan som sker inför omprövning för moderna miljövillkor. Ändringarna innebär även att antalet ledamöter i vattendelegationerna utökas från högst elva till högst tolv. Syftet är att regeringen vid behov ska kunna tillsätta en ledamot med vattenkraftkompetens.

Regeringskansliet bereder för tillfället de remitterade förslagen om att Svenska kraftnät och Energimyndighet ska bistå de länsstyrelser som är vattenmyndigheter i arbetet med klassificering och normsättning, respektive lag- och förordningsändringar, för att möjliggöra undantag från krav enligt art- och habitatdirektivet.

De förordningsändringar som regeringen nu har beslutat bidrar, tillsammans med besluten i maj och de planerade åtgärderna, sammantaget till att förbättra villkoren för vattenkraftens omprövning.

Omprövningarna av vattenkraften återupptas den 1 juli 2025.
