# Enklare administration och färre felaktiga utbetalningar hos Försäkringskassan

Det handlar bland annat om att det ska bli enklare att ompröva beslut när förhållanden har ändrats samt att ta bort anmälningskravet inom föräldrapenningen.

– Onödigt stelbent reglering ska inte drabba enskilda personer som försöker göra rätt för sig. Den som i dag till exempel har fått rätt till sjukpenning för tre månader, och sedan hör av sig efter två månader för att hon eller han börjar jobba igen, måste fortfarande få hela summan utbetalad för att därefter återkrävas på den del som personen inte har rätt till. Det är inte rimligt. De förslag som nu remitteras ska göra det lätt att göra rätt, säger äldre- och socialförsäkringsminister Anna Tenje.

Förslagen i promemorian bygger på förslag som Försäkringskassan har lämnat till regeringen i syfte att förenkla administrationen och förhindra felaktiga utbetalningar och återkrav. Nu skickas promemorian på remiss.

Förslagen ger Försäkringskassan möjlighet att ompröva beslut om bland annat sjukpenning och föräldrapenning när förhållanden har ändrats. Det gör att Försäkringskassan lättare kan ändra ett beslut och att den enskilde inte behöver få för mycket bidrag som sedan måste betalas tillbaka.

Förlag på en slopad anmälningsplikt inför ansökan om föräldrapenning remitteras också. I dag behöver den som ska vara föräldraledig först anmäla ledighet, för att sedan ansöka om föräldrapenning. Att ta bort anmälningsplikten skulle förenkla för föräldrar som ansöker om föräldrapenning och dessutom förenkla Försäkringskassans administration.

Svar på remissen ska lämnas senast den 10 oktober.
