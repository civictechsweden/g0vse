# Effektivare och säkrare intygshantering i vården

Varje år utfärdas miljoner intyg av olika slag inom hälso- och sjukvården, tandvården och socialtjänsten. Det finns flera hundra typer av intyg, och många olika processer för hantering av dessa. Regeringen anser att det finns ett stort behov av ett mer enhetligt och standardiserat system, som både skapar tids- och kvalitetsvinster samtidigt som det förhindrar att intyg används som grund för välfärdsbrott.

– Tiden som läggs på intygshantering i vården varje år motsvarar lönekostnader för läkare på omkring 2 miljarder kronor. Det är inte rimligt. Genom en sammanhållen intygshantering värnar vi vårdpersonalens värdefulla arbetstimmar och frigör resurser för stat, region och kommun, säger socialminister Jakob Forssmed.

– En sammanhållen intygshantering ger inte bara tids- och kvalitetsvinster, vilket möjliggör för vårdpersonal att lägga mer tid på patientmötet, utan det bidrar också till att förhindra bidragsbrott genom att det blir möjligt att kunna verifiera intyg och säkerställa att endast legitimerad personal utfärdar dem. Det är ytterligare ett steg för att motverka välfärdsbrottslighet, säger äldre- och socialförsäkringsminister Anna Tenje.

– När vi minskar den administrativa bördan i vården skapar vi mer tid för det som är viktigast – patienterna. En modern och sammanhållen intygshantering är ett viktigt steg mot en mer tillgänglig och trygg vård, säger sjukvårdsmister Acko Ankarberg Johansson.

## Uppdrag till E-hälsomyndigheten, Socialstyrelsen och Försäkringskassan

E-hälsomyndigheten har genomfört en förstudie på området som visar att det behövs ett fortsatt arbete för att nå en sammanhållen intygshantering. Därför ger regeringen E-hälsomyndigheten och Socialstyrelsen i uppdrag att fortsätta arbetet med att utveckla en sammanhållen intygshantering för hälso- och sjukvården, socialtjänsten och tandvården.

Av alla intygsmottagare i samhället är Försäkringskassan den aktör som tar emot flest intyg, där läkarintyg för sjukpenning är det vanligaste. Som en del av arbetet för en sammanhållen intygshantering ger regeringen ett särskilt uppdrag till Försäkringskassan att standardisera myndighetens läkarintyg.

För uppdraget får E-hälsomyndigheten under 2025 använda 11 miljoner kronor och Socialstyrelsen 1 miljon kronor. Försäkringskassan får använda 1,5 miljoner kronor.

Genomförandet av en mer enhetlig och gemensam nationell digital infrastruktur på hälso- och sjukvårdsområdet bygger på en överenskommelse mellan regeringen och Sverigedemokraterna i Tidöavtalet.
