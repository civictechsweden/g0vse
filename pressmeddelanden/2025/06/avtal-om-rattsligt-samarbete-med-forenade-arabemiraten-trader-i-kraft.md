# Avtal om rättsligt samarbete med Förenade Arabemiraten träder i kraft

Flera svenska kriminella har tagit sin tillflykt utomlands, däribland till Förenade Arabemiraten, och bedriver brottslig verksamhet därifrån. Denna verksamhet utgör ett allvarligt hot mot Sveriges inre säkerhet. Det är därför av stor vikt att Sverige tillsammans med Förenade Arabemiraten kan samarbeta effektivt för att utreda och lagföra kriminella som utövar brottslig verksamhet i Sverige.

Avtalen är ett led i regeringens ambition att stärka det rättsliga samarbetet med tredje länder för att bekämpa gränsöverskridande organiserad brottslighet. Det ena avtalet handlar om utlämning och det andra avtalet om rättslig hjälp i brottmål. Regeringen har beslutat att Förenade Arabemiraten ska underrättas om att Sverige är redo att börja tillämpa avtalen.

– När avtalen börjar tillämpas får våra länders brottsbekämpande myndigheter ett rakt och etablerat samarbete för att tillsammans bekämpa organiserad brottslighet. Verktygen skärps för att fler kriminella ska hittas, gripas och lagföras för sin grova brottslighet. Kriminella som begår brott i Sverige från utlandet ska aldrig känna sig säkra. Steg för steg återupprättar vi tryggheten i Sverige, säger justitieminister Gunnar Strömmer.

Avtalen syftar till att Sverige

* ska få fler kriminella individer utlämnade från Förenade Arabemiraten för att ställas inför domstol eller verkställa ett straff.
* ska få rättslig hjälp i fler brottmål. Svenska åklagare och domstolar under förundersökning eller rättegång kan be rättsvårdande myndigheter i Förenade Arabemiraten om hjälp med exempelvis förhör, bankkontoutdrag eller husrannsakan.
* i fler fall ska komma åt kriminellas tillgångar som de gömt undan i utlandet. Det kan handla om fastigheter, lägenheter, pengar, bilar eller lyxartiklar.

Förenade Arabemiraten har redan underrättat Sverige om att de är redo att börja tillämpa avtalen. Avtalen förväntas börja tillämpas från och med den 1 juli 2025.
