# Undanträngningseffekter i tandvården ska kartläggas

– Vi måste säkerställa att tandvårdens resurser används där de bäst behövs – och att patienter i hela landet får tillgång till vård på lika villkor, säger socialminister Jakob Forssmed.

Uppdraget omfattar att samla in och analysera data om hur vanligt det är att tandvård utförs utanför det statliga tandvårdsstödet, var det sker och vilka effekter det har på den offentligt finansierade tandvården. Det inkluderar även skönhetsrelaterade ingrepp som utförs av tandläkare. Socialstyrelsen ska dessutom bedöma om dessa verksamheter leder till undanträngningseffekter – det vill säga om resurser, särskilt legitimerad personal, flyttas från nödvändig vård till mer lönsamma icke nödvändiga behandlingar.

Regeringen vill få en tydligare bild av hur tandvårdspersonal fördelar sin arbetstid, och om den växande marknaden för estetiska behandlingar påverkar tillgången till nödvändig tandvård. Socialstyrelsen ska också analysera konsekvenserna av lagen från 2021 om estetiska kirurgiska ingrepp och injektionsbehandlingar, och hur den påverkar resurstillgången inom det statliga tandvårdsstödet.

Enligt Tandvårds- och läkemedelsförmånsverket har den privata tandvården som omfattas av det statliga stödet minskat sin produktion med 17 procent per behandlare mellan 2009 och 2019. Samtidigt rapporterar många regioner om brist på tandläkare och tandhygienister, särskilt i glesbygd. Kompetensförsörjningen är en av tandvårdens största utmaningar – något som regeringen vill analysera genom uppdraget.
