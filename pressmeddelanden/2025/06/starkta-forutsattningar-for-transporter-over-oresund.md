# Stärkta förutsättningar för transporter över Öresund

– Ett utvecklat samarbete mellan Danmark och Sverige på transportsidan stärker både Sveriges samlade konkurrenskraft och robusthet. En bred samsyn mellan Sverige och Danmark är därför central i den fortsatta planeringen av transportinfrastrukturen i Öresundsregionen, säger infrastruktur- och bostadsminister Andreas Carlson.

– Transportinfrastrukturen är en viktig del av Sveriges civila försvar, både under den fredstida krisen och i krig. Genom att säkerställa ett effektivt nätverk för transporter stärks säkerheten för infrastrukturen i Östersjön och tryggheten i regionen, säger minister för civilt försvar Carl-Oskar Bohlin.

Regeringen har beslutat att utse en särskild utredare med uppdrag att ta fram en uppdragsbeskrivning för en strategisk svensk-dansk utredning. Ambitionen är att en sådan strategisk utredning ska skapa samsyn kring behovet av kapacitet och redundans för transporter över Öresund från 2050, och en gemensam syn på inriktningen för hur transportsystemet i Öresundsregionen ska fungera.

Med anledning av de långa ledtiderna i infrastrukturplaneringen ser regeringen att det är angeläget att redan nu inleda ett arbete med att ta fram ett realistiskt utredningsförslag utifrån ländernas egna och gemensamma förutsättningar och intressen.

Utredarens uppdrag är att ta fram ett förslag på en uppdragsbeskrivning för en gemensam strategisk utredning som båda parter kan ha intresse och nytta av. Utredaren ska också redovisa eventuella förslag till förberedande aktiviteter som behöver föregå den strategiska utredningen. Uppdraget ska genomföras i dialog med berörda statliga myndigheter, regioner och kommuner i både Danmark och Sverige.

Utredarens förslag ska ge regeringarna i både Danmark och Sverige underlag för ställningstaganden om eventuella fortsatta samarbeten om kapacitet för transporter över Öresund.

Utredaren ska redovisa sina slutsatser senast den 28 november 2025.
