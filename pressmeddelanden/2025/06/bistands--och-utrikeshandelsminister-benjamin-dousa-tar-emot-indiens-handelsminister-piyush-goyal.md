# Bistånds- och utrikeshandelsminister Benjamin Dousa tar emot Indiens handelsminister Piyush Goyal

– Indien är en snabbt växande ekonomi, som inom några år väntas vara världens tredje största. Ett frihandelsavtal med Indien är därför högt prioriterat i den frihandelsoffensiv den svenska regeringen nu driver för att EU ska teckna nya frihandelsavtal. Tillsammans skulle EU och Indien bilda världens största frihandelszon och ett avtal skulle ge svenska företag bättre tillgång till en viktig marknad, säger bistånds- och utrikeshandelsminister Benjamin Dousa.

Det blir 21:a gången sedan 1972 som Sverige och Indien träffas inom ramen för Blandkommissionen. Mötet behandlar det svensk-indiska samarbetet inom områden som handel, innovation, forskning, hälsa, energi, telekom och affärsklimat. Genom besöket vill Sverige och Indien undanröja handelshinder och identifiera nya möjligheter till handel, jobb och tillväxt på strategiska områden som grön omställning och nya teknologier.

Samtalen kommer också att bland annat beröra de pågående förhandlingarna om ett frihandelsavtal mellan EU och Indien.
