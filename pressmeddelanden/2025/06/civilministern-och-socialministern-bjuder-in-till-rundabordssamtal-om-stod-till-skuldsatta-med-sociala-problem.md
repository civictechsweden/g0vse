# Civilministern och socialministern bjuder in till rundabordssamtal om stöd till skuldsatta med sociala problem

– Överskuldsättning är ett växande problem som kostar samhället stora belopp och drabbar såväl den enskilde som anhöriga, inte minst genom ökad psykisk ohälsa. När det finns ekonomiska problem är det även vanligt med social problematik, vilket ökar risken för en negativ skuldspiral. Genom rundabordssamtalet får vi möjlighet att ta del av värdefulla erfarenheter och ta med oss inspel i det fortsatta arbetet, säger civilminister Erik Slottner.

Personer som har problem att betala sina skulder kan vända sig till sin kommunala budget- och skuldrådgivare. Även om alla kommuner erbjuder budget- och skuldrådgivning är det ett stort antal skuldsatta som aldrig kommer i kontakt med rådgivningen.

Statskontoret har på regeringens uppdrag nyligen redovisat en utvärdering av verksamheten. En slutsats är att kommunerna i högre grad bör genomföra behovsanalyser för att anpassa sin verksamhet till målgruppen och att det förebyggande arbetet behöver stärkas. Vidare framgår att ekonomiska problem inte sällan hänger samman med sociala problem, och att många budget- och skuldrådgivare efterfrågar kunskap när det gäller att bemöta personer med både ekonomiska och sociala problem.

Frågor som kan tas upp vid rundabordssamtalet är till exempel vad som är möjligt och lämpligt att göra bland annat med anledning av den nya nationella strategin inom området psykisk hälsa och suicidprevention, och den nya socialtjänstlagens fokus på tidiga och förebyggande insatser och en mer tillgänglig verksamhet.

– Det är mycket angeläget att vi har det här samtalet som en del av den nationella strategin för psykisk hälsa och suicidprevention. När vi möter myndigheter och organisationer som jobbar med människors utsatthet får vi en tydligare bild av kopplingen mellan psykisk ohälsa, suicid och överskuldsättning och hur hårt detta drabbar enskilda och hela familjer, säger socialminister Jakob Forssmed.
