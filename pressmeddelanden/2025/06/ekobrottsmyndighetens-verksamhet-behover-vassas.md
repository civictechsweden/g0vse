# Ekobrottsmyndighetens verksamhet behöver vässas

Utredningen har gjort en gedigen analys av ekobrottsbekämpningen och bidrar med många viktiga iakttagelser. Men i ett läge när den kriminella ekonomin beräknas omsätta 100–150 miljarder kronor per år är det inte aktuellt för regeringen att avveckla Ekobrottsmyndigheten.

- Vi måste öka trycket mot den organiserade brottsligheten. En central del handlar om att strypa den kriminella ekonomin. Ekobrottsmyndigheten spelar en nyckelroll och behöver nu flytta fram positionerna rejält i samspel med Polismyndigheten och Åklagarmyndigheten. Från regeringens sida är signalen tydlig – full fart framåt, säger justitieminister Gunnar Strömmer.

En omfattande omorganisation av Ekobrottsmyndigheten riskerar att leda till betydande tapp i effektivitet under en övergångsperiod. Det är också normalt sett önskvärt att det finns ett brett politiskt stöd för att gå vidare med större omorganisationer som den utredningen föreslår. Samtidigt räcker Ekobrottsmyndigheten i dagsläget inte till för att hantera den ekonomiska brottsligheten.

I stället för att gå vidare med förslaget om avveckling kommer regeringen att se över hur Ekobrottsmyndighetens verksamhet kan förbättras och göras mer effektiv genom åtgärder i tre steg.

* Regeringen kommer att gå vidare med att remittera utredningens förslag i de delar som förbättrar bekämpningen av den kriminella ekonomin. Det gäller framför allt förslagen om att Ekobrottsmyndigheten och Polismyndigheten ska ges tillgång till ytterligare register och att fler brottsbekämpande myndigheter ska ges möjlighet att biträda Kronofogdemyndigheten med distansutmätning.
* Ekobrottsmyndigheten, Polismyndigheten och Åklagarmyndigheten kommer att få i uppdrag att gemensamt hitta lösningar som på kort sikt och inom myndigheternas befintliga anslag kan stärka samhällets samlade förmåga att bekämpa den ekonomiska brottsligheten..
* Regeringen ska se över hur Ekobrottsmyndigheten kan förbättras och göras mer effektiv på längre sikt. Det kan till exempel handla om att se över Ekobrottsmyndighetens befogenheter.
