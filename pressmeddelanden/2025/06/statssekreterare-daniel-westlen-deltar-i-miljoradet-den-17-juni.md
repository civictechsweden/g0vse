# Statssekreterare Daniel Westlén deltar i miljörådet den 17 juni

Ministrarna förväntas enas om rådets ståndpunkt (så kallad allmän riktlinje) om en ny förordning som ska ersätta de nuvarande direktiven om uttjänta fordon och om återanvändning, materialåtervinning och återvinning. Syftet med denna förordning är att förbättra hållbarheten och cirkulariteten i fordonssektorn, i linje med målen i den europeiska gröna given.

Regeringen har förhandlat fram ett undantag som anses värna det rörliga kulturarvet i Sverige och som innebär att det ska vara en nationell bedömning om vad som avses med fordon av särskilt kulturellt intresse. En annan fråga som regeringen har argumenterat för är att målnivån för andelen återvunnen plast i nya fordon bör vara hög. Regeringen anser att förslaget har förbättrats under rådsförhandlingen och att Sverige därför kan stödja att rådet antar en allmän riktlinje.

Ministrarna ska också diskutera förberedelserna inför FN:s klimatkonferens (UNFCCC COP30) i Belém i Brasilien i november 2025, med fokus på processen för EU:s nästa nationellt fastställda bidrag (NDC) till Parisavtalet. EU förhandlar med en gemensam röst i klimatförhandlingarna. En central fråga för EU:s del kommer att vara parternas sammantagna ambitionsnivå i de NDC:er som ska lämnas in före COP30.  Regeringen menar att EU i sin NDC kan visa ledarskap genom att lyfta fram hur klimatomställningen kan kombineras med ökad konkurrenskraft och ökad välfärd, med utgångspunkt i det kommande 2040-klimatmålet. EU kan genom ett sådant narrativ påverka andra stora utsläppare att göra mer.

Därutöver kommer det polska ordförandeskapet och EU-kommissionen att rapportera om trippelkonferensen mellan parterna i Basel-, Rotterdam- och Stockholmskonventionerna som hölls i Genève, Schweiz, den 28 april–9 maj 2025.

Den danska delegationen kommer också att presentera arbetsprogrammet för det kommande danska ordförandeskapet, vilket inleds den 1 juli.
