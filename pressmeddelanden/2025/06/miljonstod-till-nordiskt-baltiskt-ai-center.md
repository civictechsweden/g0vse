# Miljonstöd till nordiskt-baltiskt AI-center

– Norden och Baltikum är föregångsländer inom forskning och innovation och vi har alla förutsättningar att också leda AI-revolutionen i Europa, men för att lyckas krävs samarbete och gemensamma lösningar. Med etableringen av ett AI Center växlar vi upp arbetet med att stärka Norden-Baltikum som ledande inom AI och digitalisering. Så visar vi vägen i arbetet med att öka Europas innovations- och konkurrenskraft, säger EU-minister Jessica Rosencrantz.

AI Centret ska accelerera innovation och ansvarsfull användning av AI, öka samarbete och integration över gränserna och attrahera internationella talanger. Centret kommer att vara en decentraliserad organisation med nationella enheter i varje nordiskt-baltiskt land. En samordnande enhet kommer att etableras i Sverige.

–Inom näringslivet kan AI stärka vår konkurrenskraft. Inom offentlig sektor kan digitala verktyg leda till minskad administration och frigöra mer tid för mänskliga möten. Inom välfärden kan det höja kvalitén – till och med rädda liv – och förbättra omsorgen. Genom ett Nordiskt-baltiskt AI-center stärker vi vår region ytterligare, säger civilminister Erik Slottner.

Nordiska ministerrådets stöd är ett viktigt bidrag till AI Centrets grundfinansiering och en hävstång för att underlätta stöd från andra aktörer från såväl offentlig som privat sektor. Nordiska ministerrådets bidrar under 2025 med totalt 10 miljoner danska kronor: 5 miljoner danska kronor enligt beslut från de nordiska samarbetsministrarna, 3 miljoner danska kronor avsätts av de nordiska ministrarna med ansvar för digitaliseringsfrågor samt 2 miljoner kronor av de nordiska näringsministrarna. Avsikten är att på samma sätt avsätta 10 miljoner danska kronor för åren 2026 och 2027.

– Att de nordiska länderna samlar sig på det här sättet kring en av vår tids stora möjligheter är ett verkligt styrketecken. Med detta stöd från det Nordiska ministerrådet och alla deltagande ministrar lägger vi grunden för att genom samarbete snabbt och kraftfull både kunna använda och utveckla tekniken för våra länders bästa, säger Mikael Ljungblom, chef för policy och internationella relationer på AI Sweden.
