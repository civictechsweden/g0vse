# Ny lagstiftning och ändrade läroplaner för stärkt skolsäkerhet

– Skolan ska vara en trygg plats för alla elever och lärare. Därför genomför vi nu förändringar i både lagstiftning och läroplaner för att stärka skolsäkerheten. Varje klassrum ska präglas av kunskap och bildning – inte av otrygghet och brott, säger utbildningsminister Johan Pehrson.

– Snart träder lagändringarna för stärkt säkerhet i skolan i kraft. Nu har vi också fattat beslut om ändringar i läroplanerna, för att stärka skolans arbete med att förmedla samhällets lagar och regler, säger skolminister Lotta Edholm.

Regeringen och Sverigedemokraterna har sedan tidigare gått fram med en proposition för stärkt skolsäkerhet. I går den 4 juni beslutade riksdagen om de lagändringar som regeringen föreslagit. Förslagen innebär att:

* Alla förskolor och skolor ska ha en beredskapsplan och ett löpande beredskapsarbete för att hantera allvarliga våldssituationer och hot om sådana. Det handlar om att planera, utbilda och öva för att ha beredskap att hantera allvarliga våldssituationer och hot om allvarliga våldssituationer.
* Det ska tydliggöras att skolan inte är en allmän plats. Alla förskolor och skolor ska vidta åtgärder för att obehöriga inte ska ges tillträde till förskolans eller skolans område när verksamheten pågår. Det är huvudmannens ansvar och kan bland annat handla om tydliggöranden av gränser, upplysningar om att obehöriga inte får vara där, låsta dörrar, passerkort, kodlås och taggar.
* Rektorn ska göra en polisanmälan om det kan misstänkas att ett brott har begåtts av en elev i samband med skolverksamheten.
* Rektorn får möjlighet att besluta att väskor eller andra föremål som elever har med sig undersöks, om det är befogat för att begränsa risken för ordningsstörningar, kränkningar eller brott eller för att upprätthålla säkerheten.

Nu har regeringen dessutom fattat beslut om ändringar i alla läroplaner. Eftersom dessa regleras av förordningar beslutas de av regeringen och inte av riksdagen. Besluten innebär att:

* Det förtydligas att skolan ska förmedla och förankra en grundläggande respekt för att följa samhällets lagar och regler, genom ett tillägg i alla läroplaner.

Alla ändringar träder i kraft inför höstterminen 2025.

Förslagen bygger på en överenskommelse mellan regeringen och Sverigedemokraterna.
