# Kerstin Brunnberg blir ny ordförande för Riksteaterns styrelse

– Riksteatern spelar en nyckelroll i att scenkonst av hög kvalitet når ut till människor i hela landet. Jag är glad att kunna berätta att Kerstin Brunnberg, med sin djupa kunskap och breda erfarenhet, har tackat ja till att ta sig an det här betydelsefulla uppdraget som ordförande för den nationella styrelsen för Riksteatern, säger kulturminister Parisa Liljestrand.

Kerstin Brunnberg har lång erfarenhet av ledande positioner inom både journalistik och konst- och kulturområdet. Hon har tidigare varit VD för Sveriges Radio, tillförordnad överintendent för ArkDes, ordförande för Kulturhuset Stadsteatern och Statens kulturråd.

Nu sittande ordförande, Benny Marcel, har begärt sitt entledigande då han den 1 juni tillträdde som ordförande för Konstnärsnämnden.

## Om Riksteatern

Riksteatern är en ideell förening med statligt stöd. Runt om i landet finns 230 lokala riksteaterföreningar och Riksteatern har över 38 000 medlemmar som varje år lägger cirka 280 000 ideella timmar på att nå ut med teater, dans, musik, cirkus och annan scenkonst. Under ett år nås cirka en halv miljon människor runt om i landet av dess verksamhet. Regeringen tillsätter Riksteaterns ordförande och en ledamot samt dennes ersättare i styrelsen.
