# Förslag för att minska felaktiga utbetalningar av bostadsbidrag remitteras

Det ska vara lätt att göra rätt. Bostadsbidragets nuvarande konstruktion gör däremot att många mottagare drabbas av återbetalningskrav när det slutliga bostadsbidraget bestäms. Med förslagen som nu remitteras beräknas återkraven minska med cirka 90 procent.

– För att minska de felaktiga utbetalningarna och upprätthålla legitimiteten och förtroendet för vår gemensamma välfärd måste vi slå vakt om att skattebetalarnas pengar endast går till de personer som har rätt till ersättningen. Månadsvis beräkning av bostadsbidraget förebygger utbetalningar till personer som inte har rätt till stöd, och gör att många slipper återbetalningskrav. På så sätt blir det lättare att göra rätt, säger äldre- och socialförsäkringsminister Anna Tenje.

I dag beräknas det preliminära bostadsbidraget utifrån den enskildes uppskattade inkomst för ett kalenderår, och det slutliga bostadsbidraget bestäms när Skatteverket meddelat beslut om slutlig skatt. I förslaget föreslås att bostadsbidraget i stället ska baseras på inkomstuppgifter från bland annat arbetsgivardeklarationer hos Skatteverket och uppgifter om studiestöd från Centrala studiestödsnämnden (CSN). En månadsvis beräkning innebär därmed att det blir lättare att få ett korrekt belopp från början, något som minskar risken för felaktiga utbetalningar, återkrav och skuldsättning.

Utkastet som remitteras är en omarbetning av förslagen i betänkandet Träffsäkert – Införande av månadsuppgifter i bostadsbidraget och underhållsstödet (SOU 2021:101, volym 1). Förslagen har förenklats och i vissa fall utretts vidare med anledning av remissinstansernas synpunkter.

Svar på remissen ska lämnas senast den 1 oktober 2025 till Regeringskansliet.
