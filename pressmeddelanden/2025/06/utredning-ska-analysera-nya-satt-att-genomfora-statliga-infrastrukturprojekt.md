# Utredning ska analysera nya sätt att genomföra statliga infrastrukturprojekt

– Regeringen satsar stort på transportinfrastruktur och bedömer också att det finns skäl att undersöka alternativa former för hur infrastrukturprojekt kan organiseras och genomföras. Vi tillsätter därför en utredning som ska titta på hur en sådan lösning skulle kunna se ut, säger infrastruktur- och bostadsminister Andreas Carlson.

Syftet med uppdraget är att utreda hur alternativa former av organisering och genomförande av infrastrukturinvesteringar kan implementeras i Sverige för att skapa förutsättningar för ökade effektivitetsvinster och ett snabbare genomförande av infrastrukturinvesteringar.

Utredaren ska bland annat:

* analysera legala förutsättningar för vilka delar av infrastrukturprojekt som kan genomföras i bolagsform,
* analysera organisation, ersättningsmodell och lämpliga objekt för offentlig-privat samverkan (OPS),
* analysera genomförande av investeringsobjekt i bolagsform, och
* lämna förslag om uppföljning och utvärdering.

I infrastrukturpropositionen gör regeringen bedömningen att alternativa finansieringsformer för transportinfrastruktur bör prövas under förutsättningar att de kan leda till ett snabbare eller mer kostnadseffektivt genomförande, eller att fler objekt kan genomföras inom en viss tidsram än vad som annars hade varit fallet.

Regeringen gör också bedömningen att det under kommande planperiod bör genomföras investeringsobjekt som projekteras och byggs av någon annan aktör än Trafikverket, till exempel genom offentlig-privat samverkan (OPS) eller genomförande i bolagsform.

Utredare blir Claes Norgren och uppdraget ska redovisas senast den 15 december 2025.
