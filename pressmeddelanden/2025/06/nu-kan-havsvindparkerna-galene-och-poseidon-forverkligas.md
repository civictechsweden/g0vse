# Nu kan havsvindparkerna Galene och Poseidon förverkligas

Regeringen har idag fattat tre beslut om tillstånd till kabelutläggning, som är en separat tillståndsprocess, för de redan tillståndsgivna havsbaserade vindkraftparkerna Galene och Poseidon. Tillstånd ges både för kablar inom parkerna och kablar som ska förbinda Galene med fastlandets stamnät för eldistribution.

Galene fick tillstånd från regeringen i maj 2023. Parken planeras att byggas cirka 21 kilometer väster om Varberg och omfattar upp till 21 vindkraftverk i ett område om 42 kvadratkilometer. Poseidon fick tillstånd av regeringen i november 2024. Poseidon planeras att byggas cirka 40 kilometer nordväst om Göteborg och omfattar upp till 81 vindkraftverk i ett område om 152 kvadratkilometer. När de två vindkraftparkerna är fullt utbyggda kommer de att kunna leverera cirka 7 terawattimmar el per år.

Kablarna ska placeras i havet på den så kallade kontinentalsockeln inom Sveriges ekonomiska zon. Galenes landanslutningskablar placeras inom Sveriges sjöterritorium. De anläggningsarbeten som krävs för att lägga ut kablarna för Galene ska vara klara inom samma tidsperiod som gäller för uppförandet av själva parken, det vill säga inom cirka åtta år. För Poseidons kabelutläggning gäller en anläggningstid om 15 år från dagens beslut.
