# Försvarsmakten får i uppdrag att bidra i arbetet kring psykisk hälsa och suicidprevention

– Det är viktigt att jobba aktivt med att motverka den psykiska ohälsan. Vi ska sträva efter att försvarets soldater och officerare ska må så bra som möjligt och ha tillgång till goda skyddsnät, säger försvarsminister Pål Jonson.

– Jag är övertygad om att Försvarsmakten kommer att bidra på ett betydande sätt till genomförandet av strategin om psykisk hälsa och suicidprevention. Myndigheten ska analysera sitt arbete kring psykisk ohälsa för att kunna vidareutveckla och stärka sina insatser även inom den egna organisationen, säger socialminister Jakob Forssmed

Regeringen presenterade den 10 januari 2025 strategin Det handlar om livet – nationell strategi inom området psykisk hälsa och suicidprevention. Den lades fram för att möta dagens och framtidens utmaningar på området och sträcker sig fram till 2035.

Försvarsmakten får nu i uppdrag att bidra i arbetet med att samordna, stödja och följa upp genomförandet av strategin. Försvarsmakten ska också analysera åtgärdsbehovet inom den egna verksamheten för att bidra till ett samlat, stärkt och utvecklat arbete avseende psykisk hälsa och suicidprevention.

Redovisningen ska innehålla en beskrivning hur Försvarsmakten omhändertar psykisk ohälsa, suicidrisk och suicidprevention vid grundutbildning med värnplikt.

Uppdraget ska redovisas till Folkhälsomyndigheten och Socialstyrelsen senast den 8 december 2025.
