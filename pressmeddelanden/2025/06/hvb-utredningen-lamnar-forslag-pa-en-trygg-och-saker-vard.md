# HVB-utredningen lämnar förslag på en trygg och säker vård

I dagsläget förekommer vapen och droger vid HVB, och det händer att barn och unga som placerats i HVB utnyttjas och rekryteras av kriminella nätverk. För att vården vid HVB ska vara trygg och säker, för både placerade barn och unga och personal, tillsatte regeringen i februari 2024 en utredning.

– Alla barn har rätt till en trygg uppväxt. HVB är en viktig del av vårdkedjan, men har stora utmaningar. Förslagen utredningen nu presenterat är centrala för att barn och unga ska kunna få den vård och trygghet de behöver och förtjänar, säger socialtjänstminister Camilla Waltersson Grönvall.

## Från HVB till hem för barn och unga

Utredningen om HVB för barn och unga (S 2024:03) innehåller bland annat förslag för en mer individbaserad vård och utökade befogenheter för personal vid HVB.

Utredningen föreslår även att en ny placeringsform ska införas för barn och unga upp till 20 år: hem för barn och unga. HVB ska i sin tur endast vårda vuxna.

Hem för barn och unga föreslås införas i tre kategorier: hem för barn och föräldrar, generella hem för barn och unga, och specialiserade hem för barn och unga. De nya typerna av hem ska bättre kunna möta barn och ungas olika vårdbehov.

## Nya befogenheter

På generella och specialiserade hem för barn och unga föreslår utredningen att socialnämnden och föreståndaren för hemmet ska ha utökade befogenheter.

För den som vårdas enligt LVU (Lag med särskilda bestämmelser om vård av unga) ska socialnämnden kunna uppmana hemmet till regelbunden provtagning för att kontrollera nykterhet och drogfrihet. Socialnämnden ska också kunna begränsa användningen av mobiltelefoner och andra elektroniska kommunikationstjänster.

För den som vårdas enligt LVU eller socialtjänstlagen ska föreståndaren ha befogenheter att omhänderta otillåtna föremål, besluta om kropps- och rumsvisitation vid misstanke om otillåtet föremål, och dessutom uppmana till provtagning av den vårdade vid misstanke om påverkan av alkohol eller droger.

Utredningens betänkande ska nu beredas vidare i Regeringskansliet.
