# Stärkt samverkan mellan Arbetsförmedlingen och kommunerna

En rad åtgärder har genomförts de senaste åren för att underlätta för arbetslösa att studera vid komvux och därmed stärka sina chanser på arbetsmarknaden. Fortfarande återstår dock utmaningar. Kommunerna saknar ofta uppgifter om arbetssökande som behöver en komvuxutbildning för att närma sig arbetsmarknaden. På liknande sätt saknar Arbets­förmedlingen ofta uppgifter om arbetssökande som studerar vid komvux, vilket försvårar myndighetens kontrollarbete. Det behövs därför ett utökat informationsutbyte mellan Arbetsförmedlingen och kommuner.

I mars lämnade regeringen en proposition om uppgiftsskyldighet för kommunerna gentemot Arbetsförmedlingen och riksdagen har nu röstat ja till regeringens förslag. Genom lagändringarna blir det möjligt för kommuner att lämna relevanta uppgifter om arbetslösa till Arbetsförmedlingen. Detta möjliggör att Arbetsförmedlingen kan följa upp arbetslösa under studierna och upptäcka misskötsel hos deltagare i arbetsmarknadspolitiska program. Om sådan misskötsel upptäcks kan Arbetsförmedlingen besluta om sanktioner, exempelvis om en deltagare inte har sökt en utbildning han eller hon blivit anvisad att söka.

Den 12 juni beslutade regeringen även om förordningsändringar som innebär att även Arbetsförmedlingen ska lämna nödvändiga uppgifter om en arbetssökande till en kommun inom ramen för komvux. Ändringarna stärker kommunernas möjligheter att aktivt verka för att nå dem i kommunen som har rätt att delta i utbildning på grundläggande nivå eller i sfi. Kommunerna får även bättre underlag för att kunna anpassa utbildningen efter den enskildes behov och förutsättningar. Ändringarna bedöms därför gynna effektiviteten inom komvux.

– En avslutad gymnasieutbildning är viktigt för att en individ ska kunna etablera sig på arbetsmarknaden. Det är därför glädjande att riksdagen nu godkänt regeringen förslag. Nu blir det enklare för Arbetsförmedlingen följa upp arbetslösas studier inom komvux, säger arbetsmarknads- och integrationsminister Mats Persson.

Lag- och förordningsändringarna träder i kraft den 1 mars 2026.
