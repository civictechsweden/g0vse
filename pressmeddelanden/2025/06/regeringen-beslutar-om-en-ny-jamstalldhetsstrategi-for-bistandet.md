# Regeringen beslutar om en ny Jämställdhetsstrategi för biståndet

– Jämställdhet är en frihetsfråga, det handlar om kvinnors och flickors rätt att själva bestämma över sina liv. Det är en frihet som hotas på många platser i världen. En mer orolig värld med krig och konflikter är en värld som är farligare, inte minst för kvinnor och flickor. Regeringen har beslutat om en ny strategi för biståndet där vi bland annat stärker arbetet mot sexuellt- och könsrelaterat våld och ökar den ekonomiska egenmakten. I en tid när motståndet mot jämställdhetsarbetet ökar i världen står Sverige upp för kvinnors och flickors rättigheter, säger bistånds- och utrikeshandelsminister Benjamin Dousa.

– Jämställdheten är under attack. Vi kan inte ta våra liberala grundvärden för givna när konservativa och auktoritära krafter aktivt försöker inskränka kvinnors och flickors frihet – globalt och här hemma. Den här strategin är ett tydligt besked: Sverige backar inte. Friheten är värd att försvara, säger jämställdhets- och arbetslivsminister Nina Larsson.

– Jämställdhet har inga nationsgränser. Vi har varit drivande i arbetet för att stärka jämställdheten runt om i världen för att säkra kvinnor och flickors möjligheter till självförverkligande och frihet. Med dagens besked tar vi ytterligare steg för att stärka och säkra deras framtid, säger Gudrun Brunegård, biståndspolitisk talesperson för Kristdemokraterna.

Mer jämställda samhällen tenderar att vara mer demokratiska, mer fredliga och uppvisa större ekonomisk tillväxt. Samtidigt hindras idag många kvinnor och flickor världen över från att uppfylla sin fulla potential.

Regeringen har gett Sida i uppdrag att bidra till följande fyra mål:

* Stärka arbetet mot sexuellt- och könsrelaterat våld och motverkande av diskriminering, förtryckande och skadliga normer och sedvänjor.
* Öka den ekonomiska egenmakten och likheten inför lagen för kvinnor och flickor.
* Öka det politiska och samhälleliga inflytandet och deltagandet i beslutsfattande för kvinnor och flickor.
* Öka tillgången till köns- och åldersuppdelad statistik.
