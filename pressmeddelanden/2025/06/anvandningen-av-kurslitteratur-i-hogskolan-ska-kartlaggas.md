# Användningen av kurslitteratur i högskolan ska kartläggas

UKÄ ska kartlägga studenters tillgång till och användning av kurslitteratur över tid. Kartläggningen ska innehålla uppgifter om hur studenter använder fysisk och digital litteratur på svenska och engelska och hur användningen av digitala hjälpmedel, t.ex. AI-verktyg och ljudböcker, ser ut.

– Regeringen arbetar brett för att höja kvaliteten i hela utbildningssystemet. När vi nu ser att den läskris som finns i grundskolan även larmas om bland Sveriges universitet och högskolor krävs det att vi agerar. Läsning är grunden för all högre utbildning och forskning. Om Sverige ska fortsätta ligga i framkant måste vi läsa mer, inte mindre. UKÄ:s kartläggning är ett viktigt kunskapsunderlag i arbetet med att stärka läsningens roll på våra lärosäten, säger utbildningsminister Johan Pehrson.

Läskunnigheten bland studenter har betydelse för deras möjligheter att nyttja och förstå kurslitteratur, vilket i sin tur kan påverka både kunskapsinhämtningen och efterfrågan på svensk kurslitteratur. Därför ger regeringen UKÄ i uppdrag att kartlägga hur studenter använder sig av kurslitteratur och vilken tillgång de har till kurslitteratur.
