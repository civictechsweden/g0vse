# Kriminellas utnyttjande av personer med stöd enligt LSS ska kartläggas

– Det är fullkomligt oacceptabelt när kriminella utnyttjar samhällets mest utsatta för att utföra sina kriminella gärningar. Men för att kunna stoppa rekryteringen måste vi veta mer om hur situationen ser faktiskt ut , säger socialtjänstminister Camilla Waltersson Grönvall.

– När kriminella nätverk riktar in sig på personer med funktionsnedsättning är det ett svek mot hela vårt samhälle. Vi måste förstå hur detta sker för att kunna sätta in rätt åtgärder. Ingen människa som får stöd enligt LSS ska behöva leva i rädsla eller utnyttjas för andras brottslighet, säger socialminister Jakob Forssmed.

Genom en ändring i Socialstyrelsens regleringsbrev får myndigheten därför i uppdrag att kartlägga förekomsten av rekrytering till kriminella nätverk bland personer som får stöd enligt lagen (1993:387) om stöd och service till vissa funktionshindrade, LSS. Det handlar till exempel om personer som bor i bostad med särskild service för barn, ungdomar eller vuxna eller annan särskilt anpassad bostad för vuxna.

Socialstyrelsen ska senast den 15 april 2026 lämna en redovisning av uppdraget till Regeringskansliet.
