# Staten föreslås ta större ansvar för vården

– Det är tydligt att det finns utrymme för att utöka den statliga styrningen av hälso- och sjukvården och det är positivt att det finns brett parlamentariskt stöd för detta. Vi ska nu analysera utredningens förslag i sin helhet, säger sjukvårdsminister Acko Ankarberg Johansson.

Vårdansvarskommittén har under två års tid haft i uppdrag att ta fram beslutsunderlag som möjliggör ett stegvis och långsiktigt införande av ett helt eller delvis statligt huvudmannaskap för hälso- och sjukvården. Nu har de lämnat förslag som inte tar sikte på statligt huvudmannaskap men på en ökad statlig styrning där staten får ökad kontroll över vissa områden.

Kommittén konstaterar att svensk hälso- och sjukvård har god medicinsk kvalitet och står sig väl på många sätt i internationella jämförelser. Samtidigt finns det förbättringspotential kring hälso- och sjukvårdens måluppfyllelse, bland annat gällande tillgänglighet och geografisk jämlikhet i utbud av vård och behandling.  För att möta dessa utmaningar lyfter kommittén fram behovet av ökad statlig styrning inom områden som kompetensförsörjning, läkemedel, vaccinationer, screening, rättspsykiatri samt luftburen ambulanssjukvård.

Regeringen har nu tagit emot betänkandet, som kommer att beredas vidare inom Regeringskansliet.
