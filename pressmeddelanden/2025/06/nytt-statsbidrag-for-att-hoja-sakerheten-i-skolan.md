# Nytt statsbidrag för att höja säkerheten i skolan

Den beslutade förordningen om statsbidrag innehåller bestämmelser för säkerhetshöjande åtgärder inom skolväsendet. Med säkerhetshöjande åtgärder menas bland annat fysiska och tekniska lösningar för att öka säkerheten och förebygga brott vid förskolor och skolor. Det kan till exempel handla om installering av passersystem, skalskydd eller utökad kamerabevakning i skolan. Statsbidraget kan lämnas till huvudmän inom skolväsendet och till huvudmän för fristående fritidshem. Syftet med statsbidraget är att stötta huvudmän i deras säkerhetsarbete med att förebygga brott.

– Det är av största vikt att elever och lärare känner sig trygga i skolan. Regeringens nya statsbidrag gör att säkerhetshöjande åtgärder nu kan genomföras på skolor runt om i landet, säger utbildningsminister Johan Pehrson.

– Den här åtgärden är ytterligare en del i de reformer som regeringen presenterat och som stärker förmågan att förebygga och förhindra våld i skolan, säger skolminister Lotta Edholm.
