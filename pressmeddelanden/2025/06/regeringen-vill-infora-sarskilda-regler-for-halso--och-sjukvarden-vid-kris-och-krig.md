# Regeringen vill införa särskilda regler för hälso- och sjukvården vid kris och krig

– Det är avgörande att vården vet vad som förväntas när samhället prövas. Vi måste vara tydliga med att det är vård som räddar liv och förhindrar allvarliga hälsokonsekvenser som ska prioriteras, säger sjukvårdsminister Acko Ankarberg Johansson.

– Sveriges befolkning förtjänar en vård som fungerar, även under de påfrestande omständigheter som en omfattande kris eller krig faktiskt innebär. Den här propositionen innehåller viktiga förslag som tydliggör de prioriteringar som kommuner och regioner kommer att ställas inför, säger minister för civilt försvar Carl-Oskar Bohlin.

I propositionen Hälso- och sjukvårdens beredskap föreslår regeringen att begreppet vård som är nödvändig för liv och hälsa införs i hälso- och sjukvårdslagen (prop. 2024/25:167). Den nya vårdnivån omfattar vård som är avgörande för att rädda liv, förhindra allvarliga funktionsnedsättningar eller förtida död, samt vård i livets slutskede. Den kan även inkludera psykiatrisk vård, inklusive tvångsvård, vård vid smittsamma sjukdomar och vissa förebyggande insatser som vaccinationer. Dessutom omfattas förlossningsvård, vilket understryker vikten av att även i kris upprätthålla trygghet för gravida och nyfödda.

För att stärka vårdens beredskap föreslår regeringen även att kommuner och regioner ska vara skyldiga att lagerhålla sjukvårdsprodukter som behövs för att bedriva vård. Det handlar om att säkerställa tillgång till exempelvis läkemedel och förbrukningsmaterial även vid störningar i försörjningskedjorna. Denna åtgärd är en viktig del i att bygga en robust hälso- och sjukvård som fungerar även under långvariga kriser.

Under mycket svåra förhållanden kommer det dock inte alltid vara möjligt för en kommun eller region att erbjuda vård som är nödvändig för liv och hälsa. I sådana situationer måste det finnas ett sätt att säkerställa att kommuner och regioner som har förutsättningar att ge hjälp också gör det och att hjälpen kan samordnas med hjälpinsatser från staten. Därför föreslår regeringen att det införs en bestämmelse om skyldighet för kommuner och regioner att hjälpa varandra när det finns brister i kapaciteten att upprätthålla viss vård. Vid behov ska också regeringen kunna fatta beslut om sådan hjälp.

För att säkerställa en jämlik tillämpning i hela landet kommer Socialstyrelsen och andra myndigheter att ta fram kompletterande föreskrifter och kunskapsstöd. Målet är att skapa en robust och rättvis beredskap – oavsett vilken del av landet som drabbas av kris eller krig.
