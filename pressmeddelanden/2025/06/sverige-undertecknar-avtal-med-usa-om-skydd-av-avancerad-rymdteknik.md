# Sverige undertecknar avtal med USA om skydd av avancerad rymdteknik

– Avtalet är av stor strategisk betydelse för svensk rymdförmåga, för Europas och allierades tillträde till rymden. Det stärker också samarbetet med USA på strategiskt viktigt område, säger utrikesminister Maria Malmer Stenergard.

För att kunna fördjupa informationsutbytet och samarbetet med amerikanska bärraketstillverkare krävs ett så kallat ”Technology Safeguards Agreement” (TSA). Syftet är att att skydda avancerad rymdteknik. Avtalet har förhandlats under fem års tid.

– Att Sverige och USA nu är överens om ett avtal gällande avancerad rymdteknik är ett stort steg framåt för vår rymdverksamhet – men också för hela Europas tillgång till rymden. Det här stärker Sveriges ställning som en central rymdnation, vår konkurrenskraft, gynnar svenska forskare och företag och ger ett tydligt besked till våra närmaste allierade, säger utbildningsminister Johan Pehrson.

Amerikanska bärraketstillverkare leder utvecklingen inom rymdsektorn. Många av de bärraketer som används för små satelliter, som teknologiskt ligger längst fram och av andra skäl är lämpliga att använda för Sverige och den svenska rymdbasen Esrange, är amerikanska. Avtalet öppnar också upp Sveriges tillgång till nya marknader och möjligheter genom att det säkerställer en korrekt och gemensamt framförhandlad hantering av känslig teknik.
