# Uppdrag till Polismyndigheten och Åklagarmyndigheten att stärka arbetet mot människohandel och människoexploatering

Människohandel och människoexploatering är allvarliga brott som kränker grundläggande rättigheter och innebär stort mänskligt lidande. Det gäller inte minst exploatering för sexuella ändamål. Det är ett komplext problem som kräver omfattande insatser från flera myndigheter. Trots tidigare insatser kvarstår betydande utmaningar i att effektivt bekämpa och lagföra dessa brott samt stödja dess offer.

– Det här handlar om allvarliga brott som kränker grundläggande rättigheter och innebär stort mänskligt lidande. Polis och åklagare måste tillsammans se till att öka utredningsförmågan, få upp lagföringen och säkerställa att offer får rätt stöd och skydd, säger justitieminister Gunnar Strömmer.

– För att kunna bekämpa denna brottslighet med kraft måste alla berörda verka tillsammans mot samma mål. En viktig del i detta är att myndighetsanställda som kommer i kontakt med offer behöver ha rätt kompetens för att bemöta och hantera den, säger jämställdhets- och arbetslivsminister Nina Larsson.

I uppdraget ingår att:

* Myndigheterna ska öka utredningsförmågan och lagföringen av människohandels- och människoexploateringsbrott och säkerställa att offer får rätt stöd och skydd.
* Myndigheterna ska öka personalens kunskap på området genom kompetensutvecklingsinsatser.
* Polismyndigheten särskilt ska fokusera på att identifiera och stödja offer utifrån gällande rättigheter och förstå de bakomliggande faktorerna inom människohandel och människoexploatering. Polismyndigheten ska också ta fram en årlig lägesbild på området.

Myndigheterna ska därutöver stärka samverkan, bland annat med civilsamhället och inom ramen för samarbetet mot arbetslivskriminalitet och det internationella samarbetet. Polismyndigheten ska också stärka den uppsökande och förebyggande verksamheten, såväl digitalt som fysiskt.

Polismyndigheten och Åklagarmyndigheten ska i genomförandet av uppdraget samverka med andra berörda myndigheter och civilsamhället. Polismyndigheten ska vara sammanhållande för rapporteringen av uppdraget. Uppdraget ska delredovisas senast den 1 april 2026 och slutredovisas den 1 oktober 2026 till Regeringskansliet.
