# Vietnams premiärminister besöker Sverige

– Vietnam är en växande marknad för svenska företag, inte minst efter att frihandelsavtalet mellan EU och Vietnam kom på plats. Det stora intresset från både svenska och vietnamesiska företag att delta i veckans ”Vietnam – Sweden Business Forum” är ett bevis på våra länders starka ekonomiska samarbete. Sverige vill vara en stark partner och har mycket att erbjuda Vietnam när det gäller innovation och digital och grön omställning, säger bistånds- och utrikeshandelsminister Benjamin Dousa.

Omkring 70 företag från Sverige och Vietnam kommer att delta i evenemanget som hålls på Epicenter i Stockholm. Evenemanget organiseras av Business Sweden i samarbete med Finansdepartementet i Hanoi och svenska Utrikesdepartementet. Fokus för forumet är innovation samt digital och grön omställning.

Vietnamesiska och svenska företag kommer att diskutera bland annat hur man kan påskynda den gröna och digitala omställningen med hjälp av innovation, och hur man kan omvandla industrier genom digitalisering. Bistånds- och utrikeshandelsminister Benjamin Dousa och premiärminister Pham Minh Chinh kommer att hålla anföranden och närvara när företag undertecknar bilaterala affärsavtal.
