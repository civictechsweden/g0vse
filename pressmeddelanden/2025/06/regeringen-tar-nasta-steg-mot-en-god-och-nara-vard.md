# Regeringen tar nästa steg mot en god och nära vård

– För att möta framtidens vårdbehov behöver vi en vård som är nära, trygg och samordnad. Den här lagrådsremissen är ett viktigt steg för att stärka primärvården och säkerställa att även de mest vårdbehövande får tillgång till rätt kompetens i rätt tid, säger sjukvårdsminister Acko Ankarberg Johansson.

– Vi ser en glädjande utveckling där människor lever allt längre och lägger fler friska år till livet. Men med en åldrande befolkning ställs också högre krav på vården och omsorgen. Detta viktiga steg minskar risken för att äldre faller mellan stolarna, och det säkrar upp att de får tillgång till den vård de behöver och rätt till, säger äldre- och socialförsäkringsminister Anna Tenje.

Primärvården är ett delat ansvar mellan regioner och kommuner. Regeringen konstaterar att det behövs en välfungerande kommunal hälso- och sjukvård för att hälso- och sjukvårdssystemet som helhet ska fungera effektivt, för att vårdkapaciteten ska öka samt för att målen för omställningen till god och nära vård ska kunna nås.

Mot den bakgrunden innehåller lagrådsremissen bland annat lagförslag som innebär att det införs krav på att det ska finnas en medicinskt ansvarig för rehabilitering (MAR) i varje kommun. Vidare förtydligas det att en medicinsk bedömning av läkare och sjuksköterska vid behov ska erbjudas oavsett tid på dygnet i kommunal hälso- och sjukvård. Dessutom förtydligas det att region och kommun ska samverka med varandra i planeringen och utvecklingen av hälso- och sjukvården samt att primärvården ska tillgodose både fysiska och psykiska vårdbehov.

Lagrådsremissen innehåller även förslag som innebär att informationskravet i förhållande till patienter stärks och att termen hemsjukvård tas bort ur lagstiftningen och i tillämpliga fall ersätts med hälso- och sjukvård i hemmet.

Bakom förslagen ligger flera betänkanden, däribland God och nära vård  – En reform för ett hållbart hälso- och sjukvårdssystem (SOU 2020:19), God och nära vård - Rätt stöd till psykisk hälsa (SOU 2021:6) och Nästa steg – Ökad kvalitet och jämlikhet i vård och omsorg för äldre personer (SOU 2022:41).  Lagändringarna föreslås träda i kraft den 1 juli 2026.
