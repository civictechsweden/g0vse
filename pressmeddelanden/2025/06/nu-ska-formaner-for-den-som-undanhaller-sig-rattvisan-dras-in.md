# Nu ska förmåner för den som undanhåller sig rättvisan dras in

– Det är djupt stötande att skattemedel har kunnat möjliggöra för kriminella att hålla sig undan rättvisan. Den som är dömd ska avtjäna sitt straff och den som häktats ska infinna sig och samarbeta med rättsvårdande myndigheter. Nu säkerställer vi att den som gömmer sig får indragen ersättning från socialförsäkringen. Skattebetalarnas pengar ska finansiera fler fängelseplatser, inte kriminellas möjlighet att undanhålla sig från dem, säger äldre- och socialförsäkringsminister Anna Tenje.

Enligt dagens regelverk drar man in eller minskar ersättningar från socialförsäkringen när någon sitter häktad eller avtjänar en frihetsberövande påföljd i fängelse eller i sluten ungdomsvård. Det finns dock en brist i lagen som gör att den som häktats i sin utevaro, eller håller sig undan ett frihetsberövande, får behålla sina socialförsäkringsförmåner.

Nu har riksdagen beslutat att ersättning ska kunna minskas eller dras in även om den häktade eller dömde håller sig undan häktning eller frihetsberövande påföljd. Något som stärker såväl socialförsäkringssystemets som straffrättssystemets trovärdighet och legitimitet.

Lag- och förordningsändringarna träder i kraft den 1 juli 2025.
