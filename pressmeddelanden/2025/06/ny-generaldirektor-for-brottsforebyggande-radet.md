# Ny generaldirektör för Brottsförebyggande rådet

– Brottsförebyggande rådet fyller en viktig roll i arbetet med att minska brottsligheten och öka tryggheten, genom att ta fram och sprida kunskap och ge stöd i det brottsförebyggande arbetet. Jonas Trolle har gedigen erfarenhet från polisens verksamhet och har under de senaste åren byggt upp verksamheten vid Center mot våldsbejakande extremism. Det gör honom väl lämpad att leda och utveckla Brottsförebyggande rådets verksamhet, säger justitieminister Gunnar Strömmer.

Jonas Trolle är för närvarande vikarierande generaldirektör och chef för Brottsförebyggande rådet. Han var tidigare chef för Center mot våldsbejakande extremism vid Brottsförebyggande rådet och har även varit särskild utredare i Skolsäkerhetsutredningen. Jonas Trolle är utbildad polis och har lång arbetslivserfarenhet från Polismyndigheten som bland annat operativ chef vid spaningsroteln och biträdande lokalpolisområdeschef.
