# Regeringen beslutar om instruktion för nya Statskontoret

Det finns behov av en samlad resurs som kan bistå i arbetet med att ta fram underlag för omprövning av utgifter och verksamheter samt för analyser av olika delar av den offentliga förvaltningens funktionssätt, effektivitet, organisering och utveckling.

– Med det nya Statskontoret samlar vi delar av Sveriges vassaste kompetens inom offentlig förvaltning i en myndighet. Det gör att vi kan fatta mer välgrundade beslut om hur statens pengar ska användas och prioriteras. Det är avgörande för att förbättra välfärd och annan samhällsservice, samtidigt som vi säkerställer att våra gemensamma skattemedel används där de gör bäst nytta, säger finansminister Elisabeth Svantesson.

Den nya instruktionen utgår från myndigheternas befintliga instruktioner, men förstärker uppgiften att ta fram underlag för regeringens omprövning av utgifter och verksamheter. I övrigt överförs vissa uppgifter kopplade till felaktiga utbetalningar från Ekonomistyrningsverket till Utbetalningsmyndigheten.

– I en sammanslagen myndighet kan samspelet förstärkas mellan den expertis och sakkunskap som finns vid Statskontoret och Ekonomistyrningsverket. Det kommer att ge regeringen bättre förutsättningar att styra statlig och statligt finansierad verksamhet, säger civilminister Erik Slottner.

Förordningen träder i kraft den 1 januari 2026
