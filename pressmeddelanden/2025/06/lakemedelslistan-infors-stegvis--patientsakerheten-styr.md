# Läkemedelslistan införs stegvis – patientsäkerheten styr

– Vi vill ge vården rätt förutsättningar att införa den nationella läkemedelslistan på ett säkert och effektivt sätt, utan att äventyra patientsäkerheten, säger socialminister Acko Ankarberg Johansson.

Bakgrunden är att flera regioner just nu byter vårdinformationssystem samtidigt som den nationella läkemedelslistan implementeras. Förseningar i regionernas system gör att vissa funktioner inte hinner bli klara i tid. Regionerna säkerställer dock att grundläggande funktionalitetför att kunna läsa information i den nationella läkemedelslistan kommer att finnas på plats. Det innebär att vården kan börja använda systemet för att kunna ta del av patientens e-recept och uthämtade läkemedel redan nu, vilket skapar stora vinster för patientsäkerheten.

För att hantera övergången har E-hälsomyndigheten tagit fram en teknisk lösning – en så kallad transformator – som gör det möjligt att fortsatt ta emot e-recept även om vårdsystemen ännu inte är direktkopplade till läkemedelslistan. För att kunna använda sig av transformatorn krävs en ändring i lagen om nationell läkemedelslista, eftersom transformatorn inte kan hantera vissa informationsmängder som enligt nuvarande lagkrav ska ingå i ett e-recept.

Regeringen föreslår därför att skyldigheten att rapportera uppgifter om ordinationsorsak och uppföljningsdatum senareläggs till den 1 september 2028. Övriga delar av lagen träder i kraft som planerat i december 2025.

Förslaget har fått brett stöd i remissrundan, och Lagrådet har granskat förslaget utan att framföra några invändningar. Riksdagen väntas fatta beslut i oktober.
