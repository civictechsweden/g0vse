# Uppdrag att utveckla arbetet med flexibla övergångar mellan barn- och ungdomspsykiatrin och vuxenpsykiatrin

Ett barn som fått vård och behandling inom barn- och ungdomspsykiatrin skrivs idag oftast per automatik ut från BUP samma dag som det fyller 18 år, även om det fortfarande bor hemma och är i behov av specialiserad psykiatrisk vård. Detta sker inte sällan utan att en vårdplan är på plats, vilket lämnar många unga i ett tomrum utan stöd. Detta sker dessutom samtidigt som föräldrarnas insyn och delaktighet i barnets vård upphör. Barnet ska alltså på egen hand söka sig till en ny vårdorganisation.

– Flexibla övergångar mellan barn- och ungdomspsykiatrin och vuxenpsykiatrin är angeläget och en viktig del i att göra vården mer personcentrerad snarare än personnummercentrerad. Nu möjliggör vi för regionerna att utveckla det här arbetet samtidigt som vi stärker det nationella stödet, säger socialminister Jakob Forssmed.

Socialstyrelsens uppdrag ska ske inom ramen för myndighetens pågående arbete med nationella utvecklingsteam inom den specialiserade psykiatriska vården.

Myndigheten har idag i uppdrag att genomföra insatser för att utveckla arbetet med nationella utvecklingsteam inom den specialiserade psykiatriska vården i syfte att stödja verksamheterna i att utveckla vårdens kvalitet och effektivitet och öka tillgängligheten till barn- och ungdomspsykiatrin.

Ett sådant stöd kan skapa förutsättningar för ett utvecklat arbete och bidra till att barn och unga och vuxna med psykisk ohälsa får vård i tid, att vården är jämlik och att arbetet baseras på vetenskap och beprövad erfarenhet.
