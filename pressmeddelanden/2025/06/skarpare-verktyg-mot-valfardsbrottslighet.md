# Skarpare verktyg mot välfärdsbrottslighet

– Välfärden ska skapa trygghet i samhället, inte minst för samhällets mest sköra individer. För att förhindra att kriminella kapar välfärden måste staten ha en effektiv kontroll. Genom de förslag som regeringen nu presenterar får IVO skarpare verktyg att agera mot oseriösa och kriminella utförare, säger socialtjänstminister Camilla Waltersson Grönvall.

– När vi agerar tidigt kan vi förändra ett barns livsbana. Regeringen föreslår att IVO ska ges utökade möjligheter att ingripa mot verksamheter som inte uppfyller lagstiftningens krav, bland annat genom att sanktionsavgift införs och att olovliga verksamheter omedelbart ska kunna förbjudas, säger sjukvårdsminister Acko Ankarberg Johansson.

Regeringen vill sätta stopp för de kriminella nätverkens och de oseriösa aktörernas utnyttjande av välfärden. I en lagrådsremiss föreslår nu regeringen att IVO ska få bättre förutsättningarna för en effektiv tillsyn som skyddar enskildas rättigheter och säkerställer kvaliteten inom verksamheter enligt socialtjänstlagen (2025:400) och enligt lagen (1993:387) om stöd och service till vissa funktionshindrade (LSS). Förslagen omfattar verksamheter såsom hem för vård eller boende (HVB), personlig assistans och hemtjänst.

## IVO ska kunna besluta om sanktionsavgifter

I dag saknar IVO effektiva sanktionsmöjligheter när utförare brister i sin verksamhet, i de fall där bristerna inte är så allvarliga att ett förbud är aktuellt. Regeringen föreslår därför att IVO ska kunna besluta om sanktionsavgift i två fall. Den som bedriver en verksamhet ska betala sanktionsavgift dels om det i verksamheten har brutits mot villkor i tillståndet, dels om det i verksamheten har anställts personal utan att man gjort den registerkontroll som krävs för personal som ska arbeta på boenden för barn och unga.

Regeringen föreslår även att IVO ska kunna återkalla vilande tillstånd, det vill säga tillstånd som inte nyttjats under en sammanhängande tid av sex månader. Vilande tillstånd kan utnyttjas av oseriösa och kriminella utförare för att fortsätta bedriva verksamhet när deras ursprungliga tillståndshavande bolag får problem med myndigheterna.

Regeringen föreslår också att kommuner ska få en utökad skyldighet att anmäla till IVO om de misstänker att en tillståndspliktig verksamhet bedrivs utan tillstånd, eller att lämpligheten hos den som är tillståndshavare kan ifrågasättas. En kommun ska också anmäla om allvarliga brister uppmärksammas i verksamhet som kräver tillstånd enligt socialtjänstlagen eller LSS. IVO får då bättre möjligheter att uppfylla syftet med tillsynen, nämligen att granska att befolkningen får vård och omsorg som är säker och har god kvalitet.

Bland förslagen finns också en möjlighet att omedelbart förbjuda en verksamhet som i strid med lag bedrivs utan tillstånd. Regeringen vill även införa ett straffansvar med böter för verksamheter som bryter mot vissa förbud enligt LSS.

Lagändringarna föreslås träda i kraft den 1 januari 2026 och är viktiga verktyg i arbete mot oseriösa och kriminella aktörer i välfärden.
