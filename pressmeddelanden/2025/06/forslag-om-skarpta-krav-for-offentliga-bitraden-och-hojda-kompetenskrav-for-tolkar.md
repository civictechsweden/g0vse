# Förslag om skärpta krav för offentliga biträden och höjda kompetenskrav för tolkar

Utländska medborgare som riskerar att avvisas eller utvisas från Sverige har rätt till ett offentligt biträde. Denna rätt gäller även i vissa andra förvaltningsrättsliga mål och ärenden, som tvångsvård. För att säkerställa att offentliga biträden har rätt kompetens, föreslår regeringen att endast utbildade jurister som på grund av sina kunskaper och erfarenheter och även i övrigt är särskilt lämpliga för uppdraget ska kunna få uppdrag som offentliga biträden. Ett annat förslag är krav på att myndigheter som hanterar migrationsärenden i många fall, om det är möjligt, ska anlita auktoriserade tolkar, alltså tolkar som har genomgått kompetensprövning.

– Regeringen går nu vidare med förslagen för att skärpa kraven och se till så att olämpliga biträden och tolkar inte ska kunna få nya uppdrag. Att biträden och tolkar har rätt kompetens är en förutsättning för såväl rättssäkerheten som förtroendet för den svenska asylprocessen, säger migrationsminister Johan Forssell.

– Med högre krav på offentliga biträden och tolkar stärker vi kvaliteten, rättssäkerheten och tilliten till systemet. Det här är ett viktigt steg för att värna både individens rättigheter och samhällets förtroende för rättsprocessen, säger arbetsmarknad- och integrationsminister Mats Persson.

Enligt regeringens förslag måste ett offentligt biträde ha särskilt tillstånd för att kunna ersättas av någon annan. Dessutom ska olämpliga ombud och biträden kunna förklaras obehöriga att medverka i migrationsärenden hos Migrationsverket, Polismyndigheten och Säkerhetspolisen.

I propositionen föreslår regeringen bland annat följande:

* Behörighetskraven för offentliga biträden skärps.
* Ett offentligt biträde måste ha särskilt tillstånd för att kunna ersättas av någon annan.
* Olämpliga ombud och biträden ska kunna förklaras obehöriga att medverka i migrationsärenden hos Migrationsverket, Polismyndig­heten och Säkerhetspolisen.
* Det införs kompetenskrav för tolkar och översättare i migrations­ärenden.

Lagändringarna föreslås träda i kraft den 1 januari 2026.
