# Länsstyrelsen ska ta fram detaljplan som möjliggör grafitgruva

– Det är angeläget att en detaljplan kan antas så fort som möjligt och uppgiften att ta fram ett planförslag går därför vidare till länsstyrelsen. Grafit är en viktig mineral i batteritillverkningen och den gröna omställningen. Området utgör ett riksintresse för utvinning av värdefulla ämnen och material, säger infrastruktur- och bostadsminister Andreas Carlson.

– Sverige har den mest hållbara gruvnäringen i världen, den är etiskt hållbar, miljömässigt hållbar och har goda arbetsvillkor. Trots stor efterfrågan på nästan alla metaller startas mycket få nya gruvor i Sverige. Med detta beslut, hoppas jag att Sverige kommer att få sin 14:e gruva, säger energi - och näringsminister Ebba Busch.

I januari 2025 beslutade regeringen med stöd av 11 kap. 15 § plan- och bygglagen att förelägga Kiruna kommun att senast den 16 maj 2025 anta en detaljplan som möjliggör gruvverksamhet vid grafitfyndigheten i Nunasvaara.

Regeringen har därefter förlängt tidsfristen för Kiruna kommun så att detaljplanen ska vara antagen senast den 16 juni 2025.

Nu konstaterar regeringen att det inte är möjligt för kommunen att anta den aktuella detaljplanen i tid eftersom kommunen ställt ut detaljplanen för granskning under perioden 11 juni till 14 juli 2025. Det innebär att kommunen inte följer planföreläggandet.

Regeringen har därför med stöd av 11 kap. 16 § plan- och bygglagen beslutat att länsstyrelsen på kommunens bekostnad ska ta fram ett förslag till detaljplan.

Länsstyrelsen ska så snart som möjligt redovisa förslaget till detaljplan till Regeringskansliet. Beslut om att anta detaljplanen kan sedan fattas av regeringen.
