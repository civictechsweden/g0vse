# Utredare utsedd till utredning om statens roll som ägare av flygplatser och Bromma flygplats funktion

– Flyget och flygplatserna är viktiga för att hela Sverige ska fungera. Samtidigt har särskilt inrikestrafiken brottats med svåra utmaningar under flera år och för Bromma flygplats har en mängd frågor aktualiserats när flygplatsen tappat mycket av sin trafik. Dessutom har totalförsvarets behov av flygplatser ändrats med anledning av det försämrade omvärldsläget och Natointrädet. Mot bakgrund av allt detta ser vi ett stort behov av den här utredningen, säger infrastruktur- och bostadsminister Andreas Carlson.

Anders Flanking har bland annat varit landshövding för Gotlands län 2019–2024 och länsråd för Kronobergs län 2016–2019. Han har också varit statssekreterare på dåvarande Miljödepartementet 2011–2014 och partisekreterare för Centerpartiet. Anders Flanking har även en bakgrund inom Försvarsmakten.

Uppdraget ska redovisas senast den 30 september 2026.
