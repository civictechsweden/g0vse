# Sverige och IDEA samlar internationella aktörer för att lyfta jämställdhetens roll i ett framtida demokratiskt Belarus

I samband med forumet lanseras ett nytt ledarskapsprogram riktat till unga belarusiska kvinnor. Programmet syftar till att stärka nästa generations kvinnliga ledare inom den belarusiska demokratirörelsen. Programmet genomförs av IDEA och innehåller utbildningsmoduler i Stockholm och Bryssel.

- Kvinnor har spelat en avgörande roll i Belarus demokratirörelse. Genom forumet och det nya ledarskapsprogrammet vill Sverige bidra till att deras erfarenheter synliggörs och utgör en självklar del av den framtida demokratiska utvecklingen, säger utrikesminister Maria Malmer Stenergard.

Under forumet tillkännager Sverige även ett nytt stöd till belarusiska barn och familjer med fokus på utbildning och kultur.

- Sverige stärker demokratiarbetet i Belarus genom ett utbildnings- och kulturprojekt riktat till belarusiska barn och familjer. Sverige har ett omfattat stöd till oberoende aktörer som verkar för mänskliga rättigheter i Belarus. När den belarusiska regimen alltmer närmar sig Ryssland blir stöd till en självständig belarusisk identitet och kultur ännu viktigare, säger bistånds- och utrikeshandelsminister Benjamin Dousa.

Forumet hålls i Stockholm den 17 juni och innehåller panelsamtal, föredrag och interaktiva diskussioner med fokus på hur jämställdhet kan integreras i demokratibygge och reformarbete i Belarus. Bland talarna finns utrikesminister Maria Malmer Stenergard, bistånds- och utrikeshandelsminister Benjamin Dousa samt ledaren för de demokratiska krafterna i exil, Svjatlana Tsichanouskaja. Evenemanget inleds den 16 juni med en kvällssession bestående av en visning av en dokumentärfilm med efterföljande samtal kring kvinnors centrala roll i protesterna efter presidentvalet 2020.
