# Utrikesminister Maria Malmer Stenergard besöker Bryssel

Utrikesministern besöker Bryssel för möten med flera EU-kommissionärer. Syftet med mötena är att diskutera för Sverige prioriterade frågor inom EU:s gemensamma utrikes- och säkerhetspolitik som stödet till Ukraina, EU:s roll för ett större europeiskt ansvarstagande för säkerheten i Europa och den förvärrade situationen i Gaza och på Västbanken.

Utöver den höga representanten Kaja Kallas har utrikesministern möten med Marta Kos, EU-kommissionär för grannskapspolitik och utvidgning, Andrius Kubilius, EU-kommissionär med ansvar för försvar och rymdfrågor, och Hadja Lahbib, EU-kommissionär för humanitärt bistånd och krishantering.

Under Brussels Forum medverkar utrikesministern i panelen ”Transatlantic Defense: Who Pays? Who Acts?” tillsammans med kommissionär Andrius Kubilius och Nadia Calviño, chef för Europeiska investeringsbanken. Samtalet kommer att fokusera på hur europeiska länder förväntas bidra till den kollektiva säkerheten i en tid av ökande hot och osäkerhet. Diskussionen kommer även att belysa politiska och ekonomiska utmaningar för EU:s medlemsländer, liksom EU:s roll inom framtida försvarssatsningar.

- I ett läge där vår gemensamma säkerhet är hotad krävs att Europa tar sitt ansvar. Det handlar om trovärdighet, solidaritet och vår gemensamma säkerhet, säger utrikesminister Maria Malmer Stenergard.
