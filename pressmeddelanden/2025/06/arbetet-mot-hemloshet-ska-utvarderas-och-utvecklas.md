# Arbetet mot hemlöshet ska utvärderas och utvecklas

– Antalet personer som befinner sig i hemlöshet måste minska. Och de förebyggande insatserna måste öka. Nu följer vi upp arbetet som sker på området och stärker insatserna mot hemlöshet framåt, säger socialtjänstminister Camilla Waltersson Grönvall.

– Hemlöshet är ett stort problem som kräver långsiktiga och samordnade insatser. Nu tar vi nästa steg genom att följa upp hur strategin fungerar i praktiken – för att säkerställa att fler människor får möjlighet till ett tryggt och varaktigt boende, och att barnfamiljer inte riskerar att vräkas. Ingen ska behöva stå utan tak över huvudet i ett samhälle som vill hålla ihop, säger socialminister Jakob Forssmed.

Den nationella hemlöshetsstrategin som beslutades 2022 innehåller satsningar för att motverka hemlöshet under 2022–2026. Genom en ändring i Socialstyrelsens regleringsbrev får myndigheten i uppdrag att följa upp strategin samt lämna förslag på åtgärder framåt.

Socialstyrelsen ska bland annat se över om det finns behov av att ändra strategins innehåll och mål samt lämna förslag på nödvändiga förändringar. Myndigheten ska även undersöka hur regeringens arbete med stadigvarande boende till våldsutsatta kan stärkas och lämna förslag på hur vräkningar av barnfamiljer kan motverkas.

Socialstyrelsen ska senast den 2 mars 2026 redovisa uppdraget till Regeringskansliet (Socialdepartementet).
