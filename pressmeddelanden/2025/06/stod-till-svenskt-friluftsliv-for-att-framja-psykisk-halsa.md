# Stöd till Svenskt Friluftsliv för att främja psykisk hälsa

– Friluftslivet har en särskild kraft för att främja psykisk hälsa och välbefinnande. Genom den här satsningen vill vi göra det lättare för fler att ta del av hälsofrämjande möjligheter som kommer genom friluftsliv och naturupplevelser, säger socialminister Jakob Forssmed.

Bidraget gäller verksamhet under 2025 och ska användas av Svenskt Friluftsliv och dess medlemsorganisationer för att erbjuda meningsfulla naturbaserade aktiviteter. Syftet är att öka kunskapen om friluftslivets positiva effekter och göra det lättare för fler att ta del av detta.

Satsningen är en del av regeringens investering på 3,6 miljarder kronor under 2025 för att stärka arbetet med psykisk hälsa och suicidprevention. Den nationella strategin för psykisk hälsa, som sträcker sig över tio år, lyfter fram vikten av hållbara livsmiljöer och tillgång till naturen som centrala delar i det förebyggande arbetet.

Forskning visar att regelbunden vistelse i naturen kan minska stress, stärka välbefinnandet och bidra till ökad livskvalitet – särskilt för barn och unga. Det organiserade friluftslivet kombinerar fysisk aktivitet, naturkontakt och social samvaro, vilket stärker självkänsla, återhämtning och delaktighet.
