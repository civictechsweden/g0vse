# Regeringen stärker skyddet för spelare – föreslår nytt förbud mot spel på kredit

Det finns sedan länge ett kreditförbud i spellagen. Förbudet har dock begränsad räckvidd, eftersom det bara omfattar krediter som erbjuds eller lämnas av licenshavare (spelbolag) och spelombud. Förbudet tar därför inte sikte på krediter som lämnats vid andra tillfällen än köptillfället, eller av en annan aktör än den som tillhandahåller spelet. Kreditförbudet kompletteras till viss del av licenshavarnas omsorgsplikt. Trots dagens regelverk finns det en stark koppling mellan problematiskt spelande och överskuldsättning.

För att motverka skuldsättning på grund av spel om pengar krävs en reglering som är mer heltäckande. Regeringen föreslår därför att dagens kreditförbud ska ersättas med en ny reglering om spel på kredit. Regeringens förslag innebär att licenshavare och spelombud inte ska få tillåta eller medverka till att spel finansieras med krediter. Det innebär att dagens kreditförbud utvidgas till att bland annat omfatta att licenshavare och spelombud inte får:

* möjliggöra för spelare att ingå kreditavtal med andra aktörer vid spelköpet, till exempel genom att länka till kreditgivare i anslutning vid spel online
* godta spelinsatser om de känner till att spelaren finansierar insatsen, eller sitt spelande generellt, med en kredit
* acceptera betalning med kreditkort om det vid köptillfället direkt går att avgöra att det rör sig om en  kreditkortsbetalning. Detta ska gälla både online och i butik.

Regeringen föreslår också att licenshavare och spelombud ska vidta lämpliga åtgärder för att motverka spel på kredit. Det kan handla om informationsskyltar i butik eller tydliga meddelanden online. Åtgärderna ska vara enkla och kostnadseffektiva, och det ställs inga krav på att införskaffa ny teknisk utrustning – däremot bör de använda befintlig teknisk utrustning som möjliggör blockering av kreditkort för spel utan att det påverkar försäljningen av andra varor.

I lagrådsremissen föreslås att Spelinspektionen ska kunna ge vissa lotterier undantag från förbuden, för att värna allmännyttig verksamhet som inte är partipolitisk. Undantag ska kunna ges vid särskilda skäl, till exempel för prenumerationslotterier och tilläggsspel, under förutsättning att skyddsåtgärder vidtas för att begränsa kreditbeloppet.

Lagändringarna föreslås träda i kraft den 1 april 2026.
