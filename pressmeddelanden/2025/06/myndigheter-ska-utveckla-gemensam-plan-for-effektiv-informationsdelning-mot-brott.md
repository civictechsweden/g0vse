# Myndigheter ska utveckla gemensam plan för effektiv informationsdelning mot brott

I regeringens strategi mot organiserad brottslighet är en målsättning att myndigheter och andra relevanta aktörer ska ha möjlighet att effektivt utbyta information. Regeringen har därför genomfört flera lagändringar för att stärka myndigheternas möjligheter till informationsutbyte. Nu får myndigheterna i uppdrag att säkerställa att dessa används effektivt i praktiken.

Myndigheterna ska bland annat:

* identifiera gemensamma utvecklingsområden där det finns behov av att koordinera myndig­heternas åtgärder, och
* ta fram en gemensam färdplan som beskriver pågående och planerade åtgärder för att möjliggöra att information kan delas och användas effektivt mellan myndigheterna.

Färdplanen ska stödja regeringens uppföljning och fortsatta styrning, så att de nya reglerna får önskad effekt.

Uppdraget går till de myndigheter som ingår i det myndighetsgemensamma arbetet mot organiserad brottslighet. Dessa är: Arbetsförmedlingen, Ekobrottsmyndigheten, Försäkrings­kassan, Kriminalvården, Kronofogdemyndigheten, Kustbevakningen, Migrationsverket, Pensionsmyndigheten, Polismyndigheten, Skatteverket, Säkerhetspolisen, Tullverket, Utbetalningsmyndigheten och Åklagar­myndig­heten.

Skatteverket ska samordna arbetet och senast före utgången av augusti 2026 lämna en slutredovisning av uppdraget till Regeringskansliet.
