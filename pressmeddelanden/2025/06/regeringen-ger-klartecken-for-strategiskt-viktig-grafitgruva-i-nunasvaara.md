# Regeringen ger klartecken för strategiskt viktig grafitgruva i Nunasvaara

– Sverige har unika möjligheter att vara och förbli en stark mineralpolitisk spelare internationellt. Vi har den mest hållbara gruvnäringen i världen, den är etiskt hållbar, miljömässigt hållbar och har goda arbetsvillkor. Den grafit som Talga AB tänker producera är ett nyckelmaterial vid tillverkning av batterier och den gröna omställningen till ett fossilfritt samhälle, säger energi- och näringsminister Ebba Busch.

Bergmästaren beslutade att bevilja koncessionen den 17 oktober 2024. Talma sameby och Gabna sameby har därefter överklagat beslutet till regeringen.

Regeringen konstaterar att bolaget bland annat har åtagit sig att begränsa verksamheten så att borrning, sprängning och hantering av gråberg endast ska ske under sex månader per år, under den tid på året då rennäringsverksamheten är som minst aktiv i området. Regeringen anser att detta är ett åtagande som minskar den negativa påverkan på rennäringen avsevärt. I likhet med bergmästaren bedömer regeringen att gruvverksamheten inte riskerar att påtagligt försvåra bedrivandet av rennäring inom aktuella riksintresseområden. Mot den bakgrunden har överklagandena nu avslagits.
