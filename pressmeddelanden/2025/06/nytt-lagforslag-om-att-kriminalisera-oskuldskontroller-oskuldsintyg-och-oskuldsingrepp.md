# Nytt lagförslag om att kriminalisera oskuldskontroller, oskuldsintyg och oskuldsingrepp

I Sverige förekommer oskuldskontroller, oskuldsintyg och oskuldsingrepp både inom hälso- och sjukvården och i den privata sfären. Det förekommer också att flickor och kvinnor som är bosatta i Sverige genomgår oskuldskontroller och oskuldsingrepp utomlands.

– Vi talar om hedersnormer och handlingar som syftar till att kontrollera flickor och kvinnor. Det är viktigt att samhället tydligt markerar att detta aldrig kan accepteras. Med det här förslaget tar vi ytterligare steg för att skydda flickors och kvinnors personliga integritet och motverka hedersrelaterat våld och förtryck, säger justitieminister Gunnar Strömmer.​

– Att stoppa det hedersrelaterade förtrycket är en av vår tids viktigaste jämställdhetsfrågor. Varje kvinna och flicka har en självklar rätt att bestämma över sin kropp och sexualitet. Den rätten får aldrig kränkas. Därför måste oskuldskontroller och oskuldsingrepp upphöra, en gång för alla, säger jämställdhets- och arbetslivsminister Nina Larsson.

– I Sverige är det en självklarhet att flickor och kvinnor ska vara fria att göra egna val och leva som de själva vill. Med dessa lagändringar skickar vi tydliga signaler om att oskuldskontroller, tvångsäktenskap och andra sätt att försöka kontrollera flickors och kvinnors sätt att leva inte har någon plats i vårt land, säger Linda Lindberg, gruppledare för Sverigedemokraterna i riksdagen.

I propositionen föreslås att oskuldskontroller, oskuldsintyg och oskuldsingrepp ska kriminaliseras. För oskuldskontroller och oskuldsingrepp föreslås en straffskala på fängelse i högst ett år, medan oskuldsintyg ska kunna leda till böter eller fängelse i högst sex månader. Det ska inte ha någon betydelse om den berörda flickan eller kvinnan har samtyckt till åtgärden – handlingarna ska vara straffbara oavsett. Regeringen föreslår också att det ska bli straffbart att inte avslöja ett tvångs- eller barnäktenskap.

Förslagen bygger på en överenskommelse mellan regeringen och Sverigedemokraterna.

Lagändringarna föreslås träda i kraft den 1 december 2025.
