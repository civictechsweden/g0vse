# Nu tar vi nästa steg för att reformera strandskyddet

Utredaren ska ta fram förslag för att det ska bli lättare att få bygga nära vatten. Bland annat ska det bli lättare att få bygga inom och i anslutning till tomtplats, att ersätta nedbrunna eller förfallna byggnader och att uppföra, ersätta eller ändra bland annat byggnader som behöver ligga vid eller i vatten.

Utredaren ska även kartlägga hur strandskyddslagstiftningen påverkar förutsättningarna för att kunna utveckla mindre samhällen längs kusten och på öar och föreslå vad som ska gälla i fråga om strandskydd för dem.

Utredaren kommer även få i uppdrag att analysera hur kommunerna kan ges en större roll i frågor som rör strandskydd. Kommunerna behöver få ökade möjligheter att tillåta att bostäder byggs i strandnära områden. Utredaren ska föreslå nya möjligheter för kommuner att upphäva strandskyddet eller ge dispens från strandskyddet med hänvisning till ett lokalt behov av att bygga bostäder. Utredaren ska även föreslå en helt ny modell som innebär att kommunen i fråga om kuststräckor, insjöar och vattendrag, får besluta i vilken utsträckning strandskydd ska gälla. I områden där exploaterings­trycket bedöms som exceptionellt högt eller det annars finns synnerliga skäl ska ett oförändrat strandskydd gälla.

– Att reformera strandskyddet handlar om frihet. Strandskyddet kom till för att säkra allmänhetens tillgång till hav, sjöar och vattendrag, och utvecklades till att bevara goda livsvillkor för djur- och växtlivet. Regelverket har under lång tid varit oproportionerligt och orättvist i sin tillämpning. Fler ska ha möjlighet att bo och leva nära vatten. Strandskyddets syften kvarstår, men tyngdpunkten i avvägningen ska förskjutas, till fördel för mer frihet, säger klimat- och miljöminister Romina Pourmokhtari.

– Sverige ska vara ett land där människors liv och möjlighet att bedriva sin verksamhet inte inskränks på grund av orimliga detaljregleringar. Fler människor ska få möjligheten att förverkliga sina boendedrömmar. Det behövs mer byggbar mark i attraktiva lägen. Förslagen som presenterats idag bedöms sammantaget göra det enklare att bygga bostäder i hela Sverige, säger infrastruktur- och bostadsminister Andreas Carlson.

– Den 1 juli i år sker de första lättnaderna av strandskyddet, då ser vi till att några av de mest udda och problematiska delarna försvinner ur lagen. Idag går vi vidare och utreder ytterligare ändringar av strandskyddet, så att den enskildes frihet blir större och kommunerna kan få ett större inflytande. För Moderaterna är det här en viktig fråga och idag tar vi nästa steg, säger Karin Enström, partisekreterare för Moderaterna.

– Det här är en efterlängtad reform som möjliggör för vanligt folk att nyttja sin tomt fullt ut, och för de som har möjlighet; bygga ett Sverigehus på en plats nära vattnet där möjligheten tidigare inte funnits, säger Martin Kinnunen, miljöpolitisk talesperson för Sverigedemokraterna.

Beslut om kommittédirektivet väntas fattas under regeringssammanträdet den 12 juni 2025.
