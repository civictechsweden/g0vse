# Ny instruktion för Svenska kraftnät

– Svenska kraftnät har en central roll i det svenska elsystemet. I den nya instruktionen görs flera viktiga förändringar i affärsverkets uppgifter. Svenska kraftnät har nu ett tydligt uppdrag att utifrån ett samhällsbyggnadsperspektiv samordna den långsiktiga planeringen av det svenska elsystemet samt verka för att de energipolitiska målen uppnås, säger energi- och näringsminister Ebba Busch.

Med utgångspunkt i Tidöavtalet: En överenskommelse för Sverige gav regeringen i juni 2023 en utredare i uppdrag att se över myndigheternas uppgifter och ansvar inom energiområdet. Utredningen syftade till att säkerställa en effektiv ansvarsfördelning mellan myndigheterna, att uppgifter och ansvar är tydligt definierade och att goda förutsättningar finns för att myndigheterna ska kunna bidra i arbetet med att genomföra energipolitiken utifrån sina respektive kärnuppgifter och ansvarsområden.

I oktober 2023 redovisade utredaren översynen av Affärsverket svenska kraftnät och lämnade samtidigt ett förslag till ny instruktion för myndigheten.

Den myndighetsinstruktion som regeringen beslutat följer till stora delar utredningens förslag. Svenska kraftnät får nu i uppgift att utifrån ett samhällsbyggnadsperspektiv skapa förutsättningar för en samhällsekonomiskt effektiv, internationellt konkurrenskraftig, hållbar och trygg elförsörjning i Sverige.

Vidare ska myndigheten verka för att de riksdagsbundna målen avseende leveranssäkerhet och planering för det nationella elsystemet uppnås. Affärsverket får även en samordnande roll för den långsiktiga planeringen av elsystemet och ett elförsörjningsråd inrättas med uppgift att bistå Svenska kraftnät i det arbetet.
