# Utredningen för Sveriges sammanhållna utveckling har lämnat sitt delbetänkande

Utredningen lyfter fram att tydlighet i politikens mål, ansvar och styrning liksom former för effektiv samverkan är grunderna för att skapa en politik där potentialen för hållbar tillväxt och utveckling i alla delar av Sverige tas till vara. De lyfter även särskilt landsbygdernas möjligheter till att bidra i samhällsutvecklingen.

Regeringen beslutade den 11 juli 2024 att ge en särskild utredare i uppdrag att lämna förslag på hur den framtida regionala utvecklingspolitiken och landsbygdspolitiken ska inriktas och utformas. Till särskild utredare utsågs Martin Olauzon. Utredningen har antagit namnet SVESAM – Utredningen för Sveriges sammanhållna utveckling.

Utredningen har formulerat tre huvudsakliga frågeområden:

* Ansvar och styrning: Utredningen bedömer att målen för framtidens politik behöver vara tydligare och mer konkreta. Regeringens styrning av statliga myndigheter och regioner behöver stärkas och förtydligas.
* Samordning och samverkan: Utredningen konstaterar att en utvecklad samverkan är nödvändig, Hinder för samverkan måste tas bort och möjligheter att samverka stärkas.
* Politikens utformning: En av frågorna som utredningen ska besvara är om den regionala utvecklingspolitiken och landsbygdspolitiken ska slås samman och få ett nytt gemensamt mål. Utredningen menar att en sammanslagning skulle kunna innebära ökad tydlighet, bättre samordning av insatser och förenkling av genomförandet.

Uppdraget ska slutredovisas senast den 1 juni 2026.
