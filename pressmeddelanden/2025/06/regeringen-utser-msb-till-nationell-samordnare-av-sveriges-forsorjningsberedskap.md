# Regeringen utser MSB till nationell samordnare av Sveriges försörjningsberedskap

– Redan nu tar regeringen steg för att omsätta de 50 miljarder kronor till civila förmågor i totalförsvaret som presenterades i förra veckan. Det är en satsning som saknar motstycke i modern tid och kommer bidra till en starkare och mer robust försörjningsberedskap, vilket länge varit den utestående pusselbiten i Sveriges civila försvar. Genom att utse MSB till nationell samordnare för försörjningsberedskapen så tar vi ett helhetsgrepp om den förmågeökning som omvärldsläget kräver, både på kort och längre sikt, säger minister för civilt försvar Carl-Oskar Bohlin.

## MSB blir nationell samordnare för försörjningsberedskapen

Som ett led i att stärka Sveriges beredskap för kris och krig måste försörjningen av nödvändiga varor och tjänster vara motståndskraftig. Det alltmer osäkra omvärldsläget kräver att utvecklingstakten ökar skyndsamt och att berörda aktörer samordnar planering och arbete för att uppnå ändamålsenliga resultat. För att underlätta det framtida förmågebyggandet samt skapa förutsättningar för en helhetsbild och bred försörjningsberedskap har regeringen beslutat att Myndigheten för samhällsskydd och beredskap (MSB) utses till nationell samordnare av försörjningsberedskapen. Beslutet innebär att:

* MSB på en övergripande nationell nivå ska stödja och samordna statliga myndigheters, kommuners och regioners planering och arbete kopplat till försörjningsberedskap.
* MSB ska också bistå statliga myndigheter, kommuner och regioner med kunskap och information i frågor som rör beredskapslagring.
* MSB får bedriva beredskapslagring och andra tillhörande tjänster på uppdrag av andra statliga myndigheter. För denna verksamhet får MSB ta ut en avgift.

Beslutet innebär ändringar i förordningen (2008:1002) med instruktion för MSB och träder i kraft den 22 juli 2025.
