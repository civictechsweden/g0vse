# Beslut om ytterligare erkännande av behörigheter och certifikat för sjöfolk

– När regeringen nu förbättrar förutsättningarna för svensk sjöfart väntas fler fartyg flaggas in under svensk flagg. För att underlätta för detta behöver möjligheterna att anställa utländsk personal utökas. Genom att möjliggöra för svenskflaggade fartyg att anställa utländsk personal stärker vi den svenska sjöfartsnäringens konkurrenskraft ytterligare och skapar arbetstillfällen för svenskt sjöfolk och övrig rederipersonal, säger infrastruktur- och bostadsminister Andreas Carlson.

Regeringen ser behov av att skapa ännu bättre förutsättningar för den svenska sjöfartsnäringen och möjliggöra en ökad inflaggning och nybyggnation av fartyg till det svenska fartygsregistret.

Det är även viktigt utifrån ett totalförsvarsperspektiv. En stark sjöfartsnäring är en förutsättning för att bibehålla svensk kompetens och vår position som en aktiv och konkurrenskraftig sjöfartsnation.

Regeringen bemyndigar därför Transportstyrelsen att ingå avtal med ansvariga myndigheter i Jamaica, Kanada, Malaysia, Singapore, Sydafrika, Sydkorea och Turkiet för att ömsesidigt kunna erkänna behörigheter och certifikat för sjöfolk.

Tidigare i år gav regeringen Transportstyrelsen möjlighet att ingå överenskommelser om ömsesidigt erkännande av behörigheter för sjöfolk med ansvariga myndigheter i Ukraina, Storbritannien och Filippinerna. Beslutet blir därmed ännu ett steg i att stärka sjöfartens konkurrenskraft.
