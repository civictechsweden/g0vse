# Sverige bidrar med 10 miljoner kronor i humanitärt stöd till Rädda Barnen i Gaza

– Det humanitära lidandet i Gaza är enormt och inte minst Gazas många barn lever i en mardröm. Vi hör berättelser om barn som svälter, som ser sina hem försvinna och som förlorar sina familjer. Detta skapar inte bara akuta humanitära behov utan även trauman för livet. Barn har rätt till särskilt skydd i krig, därför väljer vi att allokera 10 miljoner kronor till Rädda Barnens verksamhet i Gaza, säger bistånds- och utrikeshandelsminister Benjamin Dousa.

– Oskyldiga barn drabbas allra hårdast i krig, och kriget i Gaza är inget undantag. Barns bästa måste alltid komma i första hand, det gäller även i krigssituationer. Därför är det positivt att Rädda Barnen kan bidra med humanitärt stöd såväl som barnvänliga platser och psykosocialt stöd till barnen i Gaza, säger socialtjänstminister Camilla Waltersson Grönvall.

– Den humanitära situationen i Gaza är fruktansvärd, ett ökat stöd måste prioriteras. Biståndet måste nå fram till de allra mest utsatta, särskilt barnen, säger Joar Forssell, utrikespolitisk talesperson för Liberalerna.

– Bistånd ska gå till de som behöver det mest och förvaltas av aktörer som kan säkerställa att det hamnar rätt. Rädda Barnen är en sådan. Med detta paket kommer vi att kunna hjälpa lidande barn som är hårt drabbade av ett fruktansvärt krig, säger Gudrun Brunegård, biståndspolitisk talesperson för Kristdemokraterna.

Det svenska stödet till Rädda Barnen kommer att bidra till att säkra livsavgörande förnödenheter såsom skydd, vatten och hälso- och sjukvård. Det handlar också om att tillhandahålla psykosocialt stöd för barn vid Rädda Barnens barnvänliga platser och utbildning vid organisationens temporära lärandeplatser.
