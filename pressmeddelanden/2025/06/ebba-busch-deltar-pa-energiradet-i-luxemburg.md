# Ebba Busch deltar på energirådets möte i Luxemburg

Ministrarna kommer att diskutera REPowerEU-färdplanen som är EU-kommissionens förslag till strategi för att fasa ut importen av rysk energi. Det är av stor betydelse att minska beroendet av fossila bränslen och att importen av rysk gas kan upphöra så snart som möjligt. Regeringen ser därför positivt på att en övergripande plan med gemensamma åtgärder arbetas fram på ett samordnat sätt.

Regeringen ser också positivt på att EU-kommissionen kommer att införa krav på nationella planer. Planerna ska beskriva vilka åtgärder medlemsländerna tänker införa för att minska behovet av ryska produkter och tjänster.

Vid mötet väntas ministrarna också anta rådets slutsatser om att förstärka försörjningstryggheten inom unionen. Slutsatserna fokuserar på ökad försörjningstrygghet genom förbättrad infrastruktur, säkra leveranskedjor och en välfungerande elmarknad.

Regeringen välkomnar rådets slutsatser och betonar vikten av trygg energiförsörjning inom EU. Med anledning av Rysslands fullskaliga invasion av Ukraina är det särskilt viktigt med nödvändig planerbar elproduktion, så som kärnkraft. Det är också viktigt att fokusera på interna flaskhalsar i elöverföringen och att etablera effektiva elprisområden.
