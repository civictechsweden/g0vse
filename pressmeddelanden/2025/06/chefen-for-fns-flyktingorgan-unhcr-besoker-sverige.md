# Chefen för FN:s flyktingorgan UNHCR besöker Sverige

– Den globala flyktingsituationen är värre än någonsin. Aldrig tidigare har så många människor tvingats lämna sina hem, och antalet fortsätter att öka i takt med att konflikterna blir allt fler, mer utdragna och våldsamma. Sverige är en stolt partner till UNHCR – som är en nyckelaktör inom den globala flyktingresponsen. Vi är därför glada över att kunna välkomna högkommissarie Grandi till Stockholm för viktiga samtal om de utmaningar som det globala biståndet och FN-systemet står inför i en alltmer komplex global kontext, säger bistånds- och utrikeshandelsminister Benjamin Dousa.

Under 2025 beräknas antalet tvångsfördrivna människor nå nya rekordhöga nivåer om över 122 miljoner människor. UNHCR verkar globalt med att skydda människor som tvingats fly undan krig, konflikt, förföljelse eller naturkatastrofer. UNHCR finns bland annat på plats i Syrien för att stötta återvändandet av de hittills 500 000 syrier som återvänt sedan Assad-regimens fall i december 2024. I Demokratiska Republiken Kongo bistår UNHCR flyktingar med tak över huvudet och skyddsrelaterade insatser, bland annat för kvinnor och flickor som utsatts för könsrelaterat och sexuellt våld. Även i Ukraina utgör UNHCR en viktig aktör i krisresponsen, för en tidig återuppbyggnad och för att finna hållbara lösningar på flyktingsituationen.

– UNHCR är en viktig partner för regeringens arbete att stötta människor på flykt, bygga kapacitet i värdländer samt i kvotflyktinguttag. Den här regeringen prioriterar kvinnor, flickor och HBTQI-flyktingar, som är bland de mest utsatta grupperna på flykt. Dessutom uppskattar jag att UNHCR bistår i arbetet med återvändande och i diskussionerna om innovativa lösningar, säger migrationsminister Johan Forssell.

Högkommissarie Filippo Grandis besök i Stockholm blir det sista till Sverige i hans nuvarande roll som flyktinghögkommissarie då han efter ett decennium av ledarskap avslutar sitt uppdrag vid årsskiftet. Under besöket kommer Filippo Grandi även tas emot av H.K.H. Kronprinsessan, Sidas generaldirektör Jakob Granit och statssekreterare för biståndsfrågor Diana Janse.
