# Peter Kullgren deltar i jordbruks- och fiskerådets möte i Luxemburg

Inom fiskeområdet ska ministrarna utbyta åsikter om de viktigaste riktlinjerna som kommissionen föreslagit och lyfta fram sina övergripande prioriteringar för årets arbete med att fastställa fiskemöjligheter för 2026. Regeringen kommer även lyfta två övriga frågor på rådsmötet. Dels om atlantoskandisk sill, dels om hållbara bestånd i Östersjön. Den sistnämnda punkten syftar till att lyfta behovet av åtgärder för att återhämta fiskbestånden i Östersjön och därigenom ge de blå näringarna, inklusive det småskaliga kustnära fisket, bättre framtidsutsikter och möjligheter.

Rådet väntas också anta en allmän riktlinje för förordningen om en ram för skogsövervakning för motståndskraftiga europeiska skogar. Syftet med förslaget är att inrätta ett högkvalitativt system för skogsövervakning för att följa framstegen med att uppnå EU:s mål och politiska mål för skogarna.

Rådet ska även diskutera den senaste utvecklingen när det gäller handel med jordbruksbaserade livsmedel samt förslag till förenkling av jordbruksregler, så kallat Omnibus III.
