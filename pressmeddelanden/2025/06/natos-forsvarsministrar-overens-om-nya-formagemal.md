# Natos försvarsministrar överens om nya förmågemål

Natos förmågemål definierar vilka militära förmågor medlemsländerna behöver för att genomföra Natos operationsplaner och bidra till alliansens kollektiva försvar. Nya förmågemål antas vart fjärde år. Målen är indelade i mål på kort sikt (0–6 år) och medellång sikt (7–19 år). På försvarsministermötet i Bryssel den 5 juni antogs mål för de kommande åren.

För att uppfylla de nya förmågemålen behöver de allierade länderna öka sina försvarsutgifter. På mötet diskuterades också förslaget om ett nytt mål för försvarsutgifter, som en del av förberedelserna inför Natotoppmötet i Haag den 24–25 juni.

I samband med försvarsministermötet hade Pål Jonson även bilaterala möten med Ukrainas försvarsminister Rustem Umjerov och Natos Supreme Allied Commander Transformation (SACT), amiral Pierre Vandier.

## Samarbete för ökad säkerhet i Östersjön

I anslutning till försvarsministermötet undertecknade även samtliga Natoländer runt Östersjön ett gemensamt uttalande om att öka säkerheten i regionen. Jonson skrev under uttalandet för Sveriges del.

I uttalandet åtar sig Danmark, Estland, Lettland, Litauen, Polen, Tyskland och Sverige bland annat att fördjupa sitt samarbete för att öka säkerheten i Östersjön, och att driva på för utökat samarbete mellan EU och Nato i frågor relaterade till säkerheten i Östersjön.

## Kommande upphandling av hundratals stridsfordon

I samband med Natos försvarsministermöte skrev Jonson också under en avsiktsförklaring om att Sverige ska samarbeta med Estland, Finland, Litauen, Nederländerna och Norge om upphandling av flera hundra Stridsfordon 90.

– Genom att flera länder går samman kan vi få ner kostnaderna, snabba på leveranserna och stärka industrins produktionskapacitet, säger Pål Jonson.

## Ny koalition till stöd för Ukraina

Den 4 juni, dagen innan Natomötet, deltog Jonson i ett möte i Bryssel inom Ukraine Defence Contact Group (UDCG). Inom ramen för UDCG finns ett flertal förmågekoalitioner mellan olika länder, som koordinerar och kraftsamlar stöd till Ukraina inom olika områden. Sverige deltar redan i flera av koalitionerna och den 4 juni skrev Jonson under ett avtal om att Sverige ansluter sig till ännu en koalition; koalitionen för telekrig.

Samarbetet inom koalitionen kommer att fokusera på upphandling av telekrigsutrustning, utbildning och policyutveckling. Deltagandet ger Sverige möjlighet att bidra med kompetens på telekrigsområdet samt få insyn i, och fördjupad kunskap om, modern telekrigsmiljö.

## Ökat samarbete med Ukraina på rymdområdet

I anslutning till försvarsministermötet skrev Jonson också under en avsiktsförklaring mellan Sverige och Ukraina om att samarbeta i frågor som rör rymdförmågor, till exempel satellitkommunikation.
