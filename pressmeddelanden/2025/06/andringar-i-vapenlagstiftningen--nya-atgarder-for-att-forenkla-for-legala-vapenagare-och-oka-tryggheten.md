# Ändringar i vapenlagstiftningen – nya åtgärder för att förenkla för legala vapenägare och öka tryggheten

Reglerna om vapeninnehav handlar om avvägningar mellan samhällets behov av att förebygga brott och olyckor med skjutvapen, och intresset av att enskilda personer och organisationer ska ha möjlighet att inneha skjutvapen när det är befogat. Lagen ska inte ställa onödigt betungande krav på legala vapenägare. Samtidigt måste vapenlagstiftningen vara utformad så att den motverkar förekomsten av illegala vapen och förhindrar att vapen kommer till brottslig användning. I överenskommelsen ingår flera åtgärder som syftar till att underlätta för legala vapeninnehavare:

* Vapengarderoben ska utökas – i dagsläget presumeras den med jägarexamen ha ett behov av fyra vapen. Presumtionen ska ökas till åtta vapen, med möjlighet att få tillstånd till innehav av ett nionde och tionde vapen om sökanden kan motivera behovet. Utöver det ska jägare också presumeras ha behov av två extra pipor.
* Flexiblare vapenförvaring – det ska bli enklare att förvara vapen på en annan plats än i innehavarens bostad.
* Enklare införsel – det förenklade införselförfarandet enligt det europeiska skjutvapenpasset ska gälla, vilket underlättar resor för utländska jägare och sportskyttar.
* Förenklade regler för målskytte – reglerna för femårstillstånd ses över för att göra förfarandet smidigare för sportskyttar.
* Förenklade regler för vapendelar – byten av vissa ofarliga vapendelar ska kunna göras utan att vapenägaren behöver söka nytt tillstånd för skjutvapnet.
* Tydligare krav för vissa vapeninnehav – kravet för innehav av helautomatiska vapen och vissa enhandsvapen ska förtydligas och när det gäller enhandsvapen ändras från synnerliga till särskilda skäl.

Efter det fruktansvärda våldsdådet i Örebro i februari 2025 meddelade samarbetspartierna att man avser gå vidare med åtgärder för att begränsa tillgången till vissa halvautomatiska vapen, såsom AR-15. Syftet är att återställa läget till det som gällde innan Naturvårdsverket ändrade sina föreskrifter i augusti 2023, då vissa halvautomatiska vapen blev tillåtna för jakt.

Samarbetspartierna är överens om att begränsningen av vissa halvautomatiska vapen ska ske i två steg. Det första steget utgörs av en förordningsändring som går ut på att Polismyndigheten inte längre ska bevilja nya tillstånd för bland annat jakt med de aktuella vapnen. Förordningsändringen ska träda i kraft den 1 augusti 2025.

I ett andra steg ska genom lagändringar redan befintliga tillstånd för jakt med dessa vapen upphöra att gälla. En vapenägare vars tillstånd upphör att gälla ska ha två år på sig att uppfylla kraven för sportskytte för aktuellt vapeninnehav och skaffa ett bevis för detta, eller att sälja vapnet. Om så inte görs, inlöses vapnet med tvång. Vid inlösen ska ersättning uppgå till 100 procent av vapnets marknadsvärde vid inköpstillfället. Även vissa typer av vapentillbehör till det aktuella vapnet ska kunna inlösas enligt en generös och frivillig modell.

De förslag om författningsändringar som kommer ur överenskommelsen grundar sig på de förslag som lämnats av 2022 års vapenutredning i betänkandet ”En ändamålsenlig vapenlagstiftning”. Efter regeringsskiftet utökades uppdraget till att även omfatta merparten av ovan frågor.

Samarbetspartierna avser återkomma med ytterligare information om ändringar i vapenlagstiftningen i samband med kommande beslut om lagrådsremiss under hösten.
