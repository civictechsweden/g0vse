# Klubbat i riksdagen – tioårig grundskola från hösten 2028

– Det känns fantastiskt roligt att vi äntligen har gått i mål med det här. Med en tioårig grundskola lägger vi mer fokus på grundläggande färdigheter, som att läsa, skriva och räkna. Att utbildningen blir mer likvärdig är verkligen värt att fira, säger skolminister Lotta Edholm.

När den nya grundskolan införs ersätts förskoleklassen för sexåringar med en ny första årskurs i skolan. Den nya årskurs 1 blir en integrerad del av grundskolan, där årskurs 10 blir den avslutande årskursen. Därmed upphör förskoleklassen som skolform och grundskolan förlängs med ett år.

Motsvarande ändring görs i anpassade grundskolan, specialskolan och sameskolan. Reformen innebär också att elever med en intellektuell funktionsnedsättning som går i anpassade grundskolan får en sammanhållen väg genom skolsystemet, till skillnad från i dag då den gruppen inte har någon egen förskoleklass.
