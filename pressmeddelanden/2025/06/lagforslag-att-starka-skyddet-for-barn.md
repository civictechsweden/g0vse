# Lagförslag att stärka skyddet för barn

– Alla barn har rätt till en trygg och ljus framtid. Som samhälle måste vi bli bättre på att upptäcka när ett barn riskerar att fara illa, och slå vakt om att barn får den hjälp, det stöd och det skydd som de behöver. Genom de här lagförslagen ser vi till att fler delar av samhället kan fånga upp när ett barn riskerar att fara illa, och att socialnämnden får bättre förutsättningar att ge barnet skydd. Vi ser också till att alla barn som fått sitt behov av skydd eller stöd utrett av socialtjänsten ges möjlighet att ta del av utredningen och sin historia i vuxen ålder, säger socialtjänstminister Camilla Waltersson Grönvall.

## Fler som slår vakt om barnets bästa

De lagändringar som föreslås handlar bland annat om att fler aktörer i samhället ska vara skyldiga att anmäla till socialnämnden om de misstänker eller får kännedom om att ett barn far illa. Dessutom ska socialnämnden få bättre möjligheter och mer information för att kunna fatta beslut med barnets välmående och trygghet i centrum.

Enligt förslaget ska fler myndigheter än i dag vara skyldiga att anmäla till socialnämnden om de misstänker eller får kännedom om att ett barn far illa. De myndigheter som regeringen vill ska omfattas är: Arbetsförmedlingen, Försäkringskassan, Kronofogdemyndigheten, Kustbevakningen, länsstyrelserna, Skatteverket och Tullverket. Regeringen vill också att ordningsvakter ska ha anmälningsskyldighet.

Sedan tidigare har flera andra verksamheter en anmälningsskyldighet, bland annat skolor, tandvården, Ekobrottsmyndigheten, Åklagarmyndigheten och Migrationsverket. Det vill regeringen genom förslaget tydliggöra i lag.

Regeringen föreslår också att den som gjort en anmälan ska få snabbare återkoppling.

## Socialnämnden ska få mer information om barn

Regeringen vill också att socialnämnden – som i varje kommun ser till att barn som behöver skydd får det stöd de behöver – får mer information för att kunna fatta bättre beslut. Skolpersonal föreslås vara skyldig att lämna uppgifter till socialnämnden i frågor om vårdnad, boende och umgänge. Socialnämnden kan på så sätt få ett bättre underlag när den bedömer vad som är barnets bästa.

Regeringen avser också återkomma i förordningsarbetet med förslag på att socialnämnden, när den behöver ingripa för ett barns skydd eller stöd, ska få större möjlighet att ta del av uppgifter om barnet och barnets närstående ur misstanke- och belastningsregistren.

## Fler ska få möjlighet att ta del av sin historia

Regeringen önskar också öka möjligheterna för fler att ta del av sin historia. I dag sparas handlingar om placerade barn, medan handlingar i många andra fall gallras redan efter fem år. Regeringen ser nu till att handlingar från en utredning i socialtjänsten av barns behov av skydd eller stöd ska sparas under betydligt längre tid än i dag, till dess att barnet har fyllt 30 år.

Lagändringarna föreslås träda i kraft den 1 januari 2026.
