# Regeringen lanserar strategi för en teknikledande och konkurrenskraftig industri

Sveriges välstånd grundas på vår ställning som en av världens främsta innovationsdrivna industrinationer. Den ställningen hotas dock av att allt fler länder infört omfattande subventioner och tullar. Det innebär att svenska företag inte har en jämn spelplan att konkurrera på. Dessutom ställs höga krav på industrin att hantera den allt snabbare teknikutvecklingen och det utmanande geopolitiska läget.

– I en tid av oro och osäkerhet behöver Sverige spela strategiskt med sina styrkor. Vårt välstånd grundas på vår ställning som ett av världens främsta industri- och innovationsländer. Regeringen lägger därför fram en industristrategi som tar ut kursen mot en teknikledande och växande industri. Nu bygger vi Sverige starkt för framtiden, säger energi- och näringsminister Ebba Busch.

– Högre tillväxt är avgörande för att vi ska ha råd med ett starkt försvar och en fungerande välfärd. Därför stärker vi nu svensk konkurrenskraft – med regelförenklingar, skattelättnader och satsningar på infrastruktur, forskning och energisystem - för ett fler företag ska vilja stanna och växa i Sverige, säger finansminister Elisabeth Svantesson.

– En av den här regeringens viktigaste prioriteringar från start är att effektivisera och snabba på miljötillståndsprocesserna, vilket också är mycket efterlängtat av näringslivet. För att Sverige ska kunna säkra industrins konkurrenskraft och genomföra omställningen krävs förutsägbara och moderna tillståndsprocesser som avgörs i rimlig tid, säger klimat- och miljöminister Romina Pourmokhtari.

Strategin innehåller åtgärder inom fyra områden:

* Forskning och innovation som möjliggör teknikledarskap
* Motståndskraft och försörjningsberedskap i osäkra tider
* Riskdelning och finansiering för en växande industri i omställning
* Grundläggande ramvillkor som skapar förutsättningar för industrin

Bland annat har Vinnova fått i uppdrag att genomföra insatser för excellenskluster och strategiska teknikområden. Detta är den största reformen av innovations- och teknikpolitiken på ett decennium. Därtill betonar strategin vikten av att verka för en enklare, mer jämn och effektiv tillståndsprocess i hela landet. Det skulle till exempel kunna uppnås genom att miljötillstånd söks via en samlad instans. Strategin inkluderar även uppdrag till Accelerationskontoret att analysera kommuners incitament att attrahera stora företagsetableringar och företagsexpansioner.
