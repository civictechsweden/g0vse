# Uppdrag för att underlätta teknikskiftet från gamla till nya mobilnät

När äldre teknik i mobilnäten avvecklas till förmån för modernare kan slutanvändares utrustning eller tjänster behöva bytas ut eller uppgraderas. Mobiloperatörer, branschförbund och offentliga aktörer behöver kontinuerligt informera och stödja användare i övergången till de modernare mobil­näten.

Mobiloperatörerna har sedan 2020 kommunicerat att 2G- och 3G-näten planeras att avvecklas för att möjliggöra utbyggnad av den moderna 4G- och 5G-tekniken. PTS har i flera år haft i uppdrag att följa frågan och får nu i uppdrag att bedriva informations­insatser som kompletterar insatserna från såväl mobiloperatörerna som andra aktörer.

– Medborgare, företag och myndigheter ska kunna dra största möjliga nytta av de modernare mobilnäten. Det är också viktigt med en helhetsbild av teknikskiften som både tar hänsyn till de fördelar och den påverkan som det kan medföra. Jag förväntar mig samtidigt att avvecklingen av äldre mobilnät sker på ett ansvarsfullt sätt, med lyhördhet och tydlighet gentemot de som berörs, säger civilminister Erik Slottner.

PTS får också i uppdrag att sammanställa erfarenheter och analysera konsekvenserna av avvecklingen. Syftet är att kartlägga genomförandet av teknikskiften och hur dessa kan nyttjas för att driva på utveckling, innovation och digitalisering. Myndigheten ska även redogöra för vilka konsekvenser som uppstått, både i Sverige och i andra jämförbara länder.

Civilministern har dessutom kallat till sig mobiloperatörerna och organisationer som på olika sätt berörs av frågan för att få en uppdaterad bild av vilka åtgärder som fortsatt behöver vidtas.

Myndigheten ska senast den 15 maj 2026 lämna en delredovisning och senast den 19 maj 2028 slutredovisa uppdraget till Regeringskansliet.
