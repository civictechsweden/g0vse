# Färre riktade statsbidrag till kommuner och regioner

– Min och regeringens ambition är att minska antalet riktade statsbidrag. Det är en viktig del i arbetet med att förbättra och effektivisera statens styrning och att minska den administrativa bördan för kommuner och regioner. Det är glädjande att se att vi håller kursen, säger civilminister Erik Slottner.

Statskontoret har på uppdrag av regeringen kartlagt alla statsbidrag till kommunsektorn under 2024. Syftet är att ge regeringen ett samlat underlag för att följa bidragens utveckling och ge en helhetsbild av statens finansiering av kommunsektorn.

Statskontorets uppdrag att redovisa uppgifter om statsbidragen till kommunsektorn fortsätter årligen till och med 2027. Nästa rapport ska lämnas senast den 5 juni 2026.
