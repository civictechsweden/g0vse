# Ny generaldirektör för Försvarets materielverk

– FMV har en central roll i Sveriges upprustning. Med Mikael Granholm får myndigheten en chef med erfarenhet av ledarskap i stora organisationer och med gedigen kunskap från både den militära sektorn och den centrala statsförvaltningen. Det borgar för att FMV fortsatt kommer utvecklas och leverera i den takt som behövs för Sveriges säkerhet, säger försvarsminister Pål Jonson.

Mikael Granholm är för närvarande generaldirektör i Försvarsmakten. Han har tidigare varit förvaltningschef på Regeringskansliet och har även bakgrund på Finans-, Justitie- och Försvarsdepartementet. Han har lång erfarenhet från chefspositioner inom den centrala statsförvaltningen.

FMV bidrar till Sveriges försvar genom att upphandla, leverera och utforma materiel och tjänster till Försvarsmakten. FMV är en styrelseledd myndighet under Försvarsdepartementet med cirka 3 000 anställda. Generaldirektören ansvarar för den löpande verksamheten.
