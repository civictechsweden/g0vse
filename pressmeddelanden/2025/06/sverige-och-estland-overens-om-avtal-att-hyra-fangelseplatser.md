# Sverige och Estland överens om avtal att hyra fängelseplatser

I Tidöavtalet aviserades att en utredning om att hyra anstaltsplatser utomlands skulle tillsättas i syfte att avhjälpa platsbristen i svensk kriminalvård. En utredning tillsattes den 13 december 2023. Utredningen lämnade den 29 januari 2025 över promemorian Hyra anstaltsplatser utomlands (Ds 2025:1) till regeringen.

Parallellt med utredningens arbete har dialog pågått med Estland om möjligheten att hyra fängelseplatser där. Under våren 2025 bjöds Sverige in av Estland att inleda konkreta förhandlingar. Förhandlingarna är nu avslutade och har resulterat i ett avtal som, enligt plan, ska undertecknas i mitten av juni.

Sverige och Estland har sedan lång tid mycket goda relationer och en nära dialog såväl bilateralt som inom bl.a. det nordisk-baltiska samarbetet, EU och Nato. Estland är bundet av samma internationella åtaganden som Sverige och det finns ett etablerat samarbete mellan länderna på straffrättens område.

– Sverige och Estland har nått en överenskommelse som kommer innebära en påtaglig avlastning av svensk kriminalvård. Det här är något som vi har arbetat hårt och länge för och vi är mycket nöjda med resultatet, säger justitieminister Gunnar Strömmer.

– I en så nära relation som den mellan Estland och Sverige ligger det i båda länders intresse att utnyttja alla möjligheter att stärka säkerhetssamarbetet. Vi ser detta avtal som ett bilateralt samarbete för att stärka båda ländernas säkerhet, säger Estlands justitieminister Liisa-Ly Pakosta.

Regeringens omläggning av rättspolitiken innebär att fler personer kommer sitta i fängelse, och under längre tid. Samtidigt kom utbyggnaden av Kriminalvården i gång alldeles för sent. Behovet av nya häktes- och anstaltsplatser är därför mycket stort och expansionen behöver fortsätta med full kraft. Avtalet med Estland är ett av flera viktiga steg i regeringens intensiva arbete med att öka kapaciteten och avlasta den svenska kriminalvården.

Avtalet innebär bland annat att Sverige får hyra 400 platser, för upp till 600 intagna, på anstalten i Tartu. De som är aktuella att placeras där är män, 18 år eller äldre, och som har dömts för exempelvis mord, ekonomisk brottslighet eller sexualbrott. Det kommer inte handla om personer som har ett omfattande vårdbehov eller som bedöms utgöra en högre säkerhetsrisk, till exempel intagna som har dömts för terrorbrott, brott mot rikets säkerhet eller som har kopplingar till grov organiserad brottslighet.

Under förhandlingarna har stor vikt lagts vid att nå ett avtal som innebär en hög grad av likvärdighet mellan straffverkställighet i Estland och straffverkställighet i Sverige.

Avtalet jämte lagförslag planeras för överlämning till Sveriges riksdag under våren 2026. För ett godkännande krävs kvalificerad majoritet i riksdagen. Lagstiftning planeras träda i kraft den 1 juli 2026.

Förhyrning av anstaltsplatser utomlands bygger på en överenskommelse mellan Sverigedemokraterna, Moderaterna, Kristdemokraterna och Liberalerna.
