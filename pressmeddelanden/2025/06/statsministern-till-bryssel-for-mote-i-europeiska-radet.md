# Statsministern till Bryssel för möte i Europeiska rådet

Situationen i Ukraina är fortsatt mycket allvarlig på grund av Rysslands brutala anfallskrig. Diskussionerna väntas kretsa kring sanktioner mot Ryssland, stöd till Ukraina och Ukrainas EU-närmande. Från svenskt håll förblir det centralt att bidra till att Ukraina är i en så stark position som möjligt, både på slagfältet och vid förhandlingsbordet.

Ledarna kommer också att diskutera situationen i Mellanöstern, både den oroande eskaleringen mellan Israel och Iran, och den katastrofala humanitära situationen i Gaza. Tillsammans med övriga EU-medlemsstater fortsätter Sverige att inskärpa kraven på Israel att omedelbart säkerställa fullständigt och förbehållslöst tillträde för humanitära aktörer i hela Gaza.

Säkerhet och försvar står också på dagordningen. Det finns en bred samstämmighet om vikten av att Europa nu tar ett större ansvar både för sin egen säkerhet, och för stödet till Ukraina.

Under mötet väntas ledarna även diskutera EU:s roll i världen, konkurrenskraft, migration, Moldavien, västra Balkan, inre säkerhet och beredskap. Vid delar av mötet deltar Ukrainas president Volodymyr Zelenskyj.
