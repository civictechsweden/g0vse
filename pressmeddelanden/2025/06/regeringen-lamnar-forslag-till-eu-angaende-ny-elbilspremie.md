# Regeringen lämnar förslag till EU angående ny elbilspremie

EU:s sociala klimatfond inrättas för att hantera sociala utmaningar och underlätta klimatomställningen när det nya utsläppshandelssystemet ETS 2 införs 2027. Medlemsstaterna kan använda medel i fonden för att stödja utsatta hushåll som särskilt kan komma att påverkas av prishöjningar på fossila bränslen till följd av ETS 2. Förutsättningarna regleras i en EU-förordning. För att ta del av medlen ska medlemsstaterna lämna in en social klimatplan som behöver godkännas av EU-kommissionen.

Regeringen meddelade i budgetpropositionen för 2025 att den sociala klimatfonden i Sverige ska genomföras genom en elbilspremie riktad till hushåll i behov av stöd, till exempel i glesbygd. Naturvårdsverket har därefter på regeringens uppdrag tagit fram ett förslag på utformning av elbilspremien och underlag för den sociala klimatplanen.

Naturvårdsverkets förslag innebär en elbilspremie för både nya och begagnade elbilar, riktad till hushåll med lägre inkomster som bor i landsbygdskommuner eller andra områden med dålig tillgång till kollektivtrafik. Om förslaget genomförs enligt den plan som regeringen nu skickar till EU, så kommer medlen att räcka till drygt 100 000 elbilspremier under åren 2026–2032.

Kommissionen kommer att granska och bedöma den sociala klimatplanen utifrån regelverket och kan eventuellt komma med förslag på ändringar. Beslut om planen ska sedan fattas av kommissionen senast fem månader från att den har lämnats in.

Regeringen remitterar också Naturvårdsverkets förslag till stödförordning för elbilspremien, som i detalj reglerar hur stödet ska utformas, till flera instanser i Sverige. Regeringens ambition är att elbilspremien ska kunna starta i januari 2026.

Att snabba på elektrifieringen av transporterna och underlätta även för hushåll med svagare ekonomi och begränsad tillgång till kollektivtrafik att ställa om från fossila bränslen, är en viktig åtgärd som bidrar till att nå klimatmålen och öka acceptansen för en ambitiös klimatpolitik.
