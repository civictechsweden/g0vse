# Nya och modernare regler för statsbidrag till enskild väghållning

– De enskilda vägarna står för den största delen av Sveriges vägnät och nu moderniserar vi regelverket för statsbidragen. Väl fungerande vägar är avgörande för möjligheterna att bo, leva och verka oavsett var i landet man bor, säger infrastruktur- och bostadsminister Andreas Carlson.

Regeringens beslut innebär att en ny förordning om statsbidrag till enskild väghållning ersätter den tidigare förordningen.

En nyhet i de nya reglerna är att det införs utökade möjligheter att kunna lämna bidrag för särskilda åtgärder om det finns särskilda skäl. Det kan till exempel vara om en väg av allmänt intresse har försämrats eller förstörts på grund av naturkatastrofer eller om vägen använts för omledning av trafik och det skett utan väghållarens kontroll.

Det införs också nya bestämmelser om återkrav för att minska risken för missbruk. I samband med de nya reglerna förtydligas också Trafikverkets serviceskyldighet gentemot enskilda väghållare. Det innebär att enskilda väghållare ska kunna få råd och vägledning vid genomförande av byggnations- och underhållsåtgärder.

Innehållet och effekterna av bestämmelserna i den nya förordningen överensstämmer i övrigt i mycket stor utsträckning med den ordning som i praktiken tillämpas i dag.

Regeringen har i tidigare budgetar under 2024 och 2025 förstärkt underhåll av enskilda vägar med totalt 250 miljoner kronor.
