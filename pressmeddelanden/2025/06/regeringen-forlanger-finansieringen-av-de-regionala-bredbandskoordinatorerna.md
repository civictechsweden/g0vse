# Regeringen förlänger finansieringen av de regionala bredbandskoordinatorerna

Regeringen beslutade nyligen om Sveriges digitaliseringsstrategi för 2025–2030 som pekar ut riktningen för regeringens digitaliseringspolitik. Av strategin framgår att det i Sverige och mot omvärlden alltid ska finnas tillförlitlig konnektivitet så att det är möjligt att bo, leva och verka i hela landet. För att uppnå denna målsättning får de regionala bredbanskoordinatorerna i uppgift att bland annat ta fram underlag för att utvärdera användarnas behov- och kravbild av konnektivitet.

– Vi behöver följa upp utbyggnaden för att peka ut områden eller sträckor där det finns brister. Med koordinatorerna kan regionerna identifiera behovet för såväl enskilda som näringsliv och inom områden såsom transport och sjukvård. Det bidrar till bättre underlag för att kunna sätta in rätt insatser, säger civilminister Erik Slottner.

Utbyggnaden av bredbandsinfrastruktur har kommit långt i Sverige och över 98 procent av alla hushåll och arbetsställen har tillgång till 1 Gbit/s eller fiber i sin absoluta närhet. Den positiva utveckling syns även tydligt utanför landets tätorter, där cirka 9 av 10 hushåll och arbetsställen har motsvarande tillgång. Regeringen satsar samtidigt 3,8 miljarder kronor på bredbandsutbyggnad under 2024–2027. Med dessa satsningar väntas skillnaden mellan städer och landsbygder fortsätta att minska.

Mobil uppkoppling har en allt större betydelse för samhället som helhet. För att nå målsättningarna i digitaliseringsstrategin behöver infrastrukturen fortsätta att utvecklas. Operatörernas investeringar i mobil infrastruktur ökade 2024 med cirka 30 procent och 5G-täckningen för hushåll ökade från 57 procent 2022 till 98 procent 2024.

Regionerna har inom ramen för arbetet med hållbar regional utveckling en roll i samhällsplaneringen för konnektivitet.
