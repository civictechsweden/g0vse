# Ytterligare en halv miljard kronor i prestationsbaserade bidrag ska korta vårdköerna

– Den här satsningen handlar ytterst om att människor i Sverige ska få vård i tid. Genom att stärka incitamenten för regionerna att öka antalet operationer förbättrar vi tillgängligheten och minskar lidandet för dem som väntar. Det är en investering i människors hälsa, säger sjukvårdsminister Acko Ankarberg Johansson.

Socialstyrelsen ska betala ut medlen till de regioner som ökar sin vårdproduktion jämfört med tidigare år. Uppdraget omfattar även att följa upp resultaten och regelbundet rapportera till Socialdepartementet om utvecklingen i varje region.

Uppdraget är en fortsättning på den satsning som regeringen presenterade i mars 2025 (S2025/00401), där 497 miljoner kronor aviserades för att öka antalet operationer inom samma områden.

Det nuvarande uppdraget innebär att ytterligare 507,5 miljoner kronor nu fördelas och följs upp med tydliga prestationskrav. I likhet med det tidigare uppdraget är målsättningen att korta vårdköerna och öka produktionen av antalet ovan nämnda operationer jämfört med tidigare år. Regeringen förutsätter att regionerna redan i dag nyttjar den kapacitet som finns. I de fall ytterligare kapacitet finns tillgänglig hos privata vårdgivare kan och bör därför regionerna använda dessa medel för sådan upphandling.
