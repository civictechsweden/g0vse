# Nya beredskapssektorer ska stärka Sveriges civila försvar

Totalförsvarets förmåga är direkt kopplad till en fungerande samhällsekonomi. Erfarenheterna från covid-19 och från Rysslands fullskaliga invasion av Ukraina visar på komplexiteten av försörjningskedjor och inte minst att flödet av varor och tjänster är viktigt för att upprätthålla samhällets motståndskraft och landets ekonomi. Det bidrar till både motståndskraft och försvarsvilja. Regeringen har därför fattat beslut om att utöka antalet beredskapssektorer med två sektorer, från tio till tolv, och därmed tydliggöra ansvaret kopplat till frågor om industri, byggande och handel samt utrikeshandel.

– Förra veckan presenterades en unik satsning för att göra Sverige starkare, varav 50 miljarder kronor till civila förmågor inom totalförsvaret. Regeringen vidtar nu åtgärder för att omsätta dessa medel till höjd förmåga, först genom att utse MSB till nationell samordnare och nu genom att etablera två nya beredskapssektorer, säger minister för civilt försvar Carl-Oskar Bohlin.

– Industrin och näringslivet är nyckelaktörer för att stärka totalförsvaret och hela landets beredskap. Ett gott samarbete mellan de utsedda myndigheterna och näringslivets aktörer bidrar till tillväxt och ett starkare Sverige, säger energi- och näringsminister Ebba Busch.

## Ny beredskapssektor för industri, byggande och handel

Försörjning av kritiska varor och tjänster för totalförsvarets behov måste kunna upprätthållas vid fredstida kriser, höjd beredskap och ytterst krig, som ett led i att nå målet för det civila försvaret. Den nya beredskapssektorn spänner över en mängd olika industrier i komplexa ofta globala värdekedjor. Sektorn kommer ha viktiga kopplingar till många andra samhällsfunktioner i form av insatsvaror. Med den nya sektorn kommer fler företag kunna bidra till Sveriges försörjningstrygghet.

Regeringen har därför beslutat att införa en ny beredskapssektor för industri, byggande och handel. Tillväxtverket utses till sektorsansvarig myndighet. Boverket och Sveriges geologiska undersökning utses till beredskapsmyndigheter inom den nya sektorn.

## Ny beredskapssektor för utrikeshandel

Ansvaret bland statliga myndigheter för att upprätthålla utrikeshandel under störda förhållanden behöver tydliggöras. Utrikeshandeln och förmågan att säkerställa en fungerande utrikeshandel i tider av fredstida kris, höjd beredskap och ytterst krig spelar en central roll för Sveriges totalförsvar. Regeringen har därför beslutat att införa en ny beredskapssektor för utrikeshandel. Kommerskollegium utses till sektorsansvarig myndighet och Tullverket utses till beredskapsmyndighet inom den nya sektorn.

– I en tid präglad av handelskonflikter och krig har vi blivit smärtsamt påminda om vår globala sårbarhet – men också om hur avgörande fri, fungerande och regelstyrd handel är för stabilitet, motståndskraft och framtida välstånd. Därför är det nödvändigt med en ny beredskapssektor för utrikeshandel där Kommerskollegium tillsammans med Tullverket ska arbeta för att tillförsäkra en fungerande handel också i tider av kris och krig, säger bistånds- och utrikeshandelsminister Benjamin Dousa.

Beslutet om två nya beredskapssektorer innebär ändringar i förordningen (2022:524) om statliga myndigheters beredskap och träder i kraft den 22 juli 2025.
