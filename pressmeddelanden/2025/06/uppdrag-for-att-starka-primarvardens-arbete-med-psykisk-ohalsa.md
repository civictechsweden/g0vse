# Uppdrag för att stärka primärvårdens arbete med psykisk ohälsa

– Primärvården är ofta den första vårdgivaren patienten möter när man söker hjälp för psykisk ohälsa. Här är därför bemötande och omhändertagande avgörande, särskilt för människor som kanske befinner sig i en skör situation, säger socialminister Jakob Forssmed.

Den pågående omställningen av primärvården som nav i hälso- och sjukvårdssystemet syftar till en mer tillgänglig, sammanhållen och effektiv vård där primärvården ska kunna erbjuda ett kvalificerat och personcentrerat omhändertagande av såväl fysiska som psykiska vårdbehov genom hela livet. Enligt flera utredningar och rapporter finns dock fortsatt stora utvecklingsbehov när det gäller primärvårdens arbete med psykisk ohälsa.

Att barn och unga samt vuxna och äldre får god vård i rätt tid och på rätt vårdnivå vid psykisk ohälsa är en viktig förutsättning både för den enskilde och för att den specialiserade vården ska kunna användas mer effektivt.

Socialstyrelsen får därför i uppdrag att genomföra nationella utvecklingsinsatser för att stärka primärvårdens arbete med psykisk hälsa. I uppdraget ingår bland annat att ta fram målgruppsanpassade kunskapsstöd och anpassa befintliga kunskapsstöd om omhändertagandet av psykisk ohälsa på vårdcentraler och inom kommunal hälso- och sjukvård.

Myndigheten ska också stödja utvecklingen av primärvårdens arbete med barn och unga med psykisk ohälsa, samt kommunicera resultaten av arbetet på ett målgruppsbaserat och verksamhetsnära sätt. Socialstyrelsen ska redovisa en bedömning av fortsatta utvecklingsbehov inom området samt förslag på hur Socialstyrelsen kan stödja ett sådant fortsatt utvecklingsarbete.

Uppdraget till Socialstyrelsen är en del av regeringens pågående arbete med att stärka omställningen till en god och nära vård med fokus på primärvården och stödja kommuner och regioner i utvecklingsarbetet. Regeringen har under 2025 bl.a. gett Socialstyrelsen i uppdrag att fördela närmare en halv miljard kronor till regionerna för att utveckla arbetet med psykisk ohälsa i den regionala primärvården. Vidare har regeringen i juni 2025 lämnat en lagrådsremiss med förslag på lagändringar som ska tydliggöra primärvårdens uppdrag och ansvar, bl.a. avseende vård vid både fysiska och psykiska vanligt förekommande vårdbehov, och förbättra tillgången till medicinsk kompetens i kommunal hälso- och sjukvård.
