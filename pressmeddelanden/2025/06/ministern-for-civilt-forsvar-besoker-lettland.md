# Ministern för civilt försvar besöker Lettland

Den 10 juni deltar Carl-Oskar Bohlin på Riga Stratcom som anordnas av NATO Strategic Communications Centre of Excellence (CoE). Han kommer bland annat att delta i en paneldiskussion som handlar om säkerhet i en tid av psykologisk krigsföring och hur kommunikation kan fungera i avskräckande syfte.

I samband med konferensen träffar Carl-Oskar Bohlin bland andra försvarsminister Andris Spruds och inrikesminister Rihards Kozlovskis. Han kommer även träffa chefen för NATO StratCom CoE, Jānis Sārts, tillsammans med generaldirektören för Myndigheten för psykologiskt försvar, Magnus Hjort.

Därtill kommer statsrådet Bohlin besöka den svenska styrka som deltar i Natos framskjutna närvaro i landet, (Forward Land Forces Latvia) för att ta del av styrkans erfarenheter och arbete på området krigssjukvård och förnödenheter.
