# Sverige köper in nytt luftvärn till armén

En av de centrala lärdomarna från det ryska anfallskriget mot Ukraina är det stora behovet av luftförsvarsförmåga. Baserat på Försvarets materielverks uppdrag har i dag en tysk myndighet tecknat avtal med det tyska företaget Diehl om anskaffning av sju medelräckviddiga luftvärnssystem i form av IRIS-T SLM (Surface-Launched Medium-range) för Sveriges räkning. Kostnaden uppgår till cirka 9 miljarder kronor.

En IRIS-T SLM-pjäs består av fordon med radar, ledningssystem för luftrumsövervakning och inriktning och två lavetter med robotar samt ett stödsystem med fordon för laddning, reservdelar och underhåll. Totalt består beställningen av 49 fordon.

Luftvärnssystemet är bland de mest moderna och effektiva systemen som finns på marknaden och skyddar mot hot som obemannade farkoster, helikoptrar, stridsflygplan och kryssningsrobotar. Systemet används av Ukraina och fungerar mycket effektivt i försvaret av ukrainskt luftrum. Förutom Ukraina har även Tyskland, Estland, Lettland, Slovenien och Bulgarien systemet.

IRIS-T SLM kommer komplettera våra andra luftvärnssystem som Patriot, IRIS-T SLS och Robot 70. Leveranserna påbörjas 2028.
