# Kommuners incitament att attrahera och ta emot stora företagsetableringar utreds

– När stora företag vill etablera sig är det ofta kommunerna som får kavla upp ärmarna först – med nya bostäder, skolor och vägar. Men de ska inte stå ensamma med riskerna. Nu ser vi över hur staten kan hjälpa till så att fler kommuner vågar satsa och hela Sverige kan växa, säger energi- och näringsminister Ebba Busch.

Kommuner har en frivillig men viktig roll när stora företag etablerar sig eller expanderar. Utan deras arbete och investeringar i till exempel utbildning, samhällsplanering, infrastruktur och bostäder riskerar företagsinvesteringar att utebli.

Samtidigt medför stora företagsinvesteringar utmaningar. Kommuner behöver ofta investera innan de vet om det kommer att flytta in ny arbetskraft till kommunen. Företagens aviserade investeringar kan dessutom ändras eller utebli. Kommunens kostnader uppstår därmed snabbt medan intäkterna är osäkra och ligger längre fram i tiden. Detta innebär ett risktagande.

Därför ska Accelerationskontoret nu ta ställning till om det finns behov av att staten underlättar för kommuner att växa och bidra till regional utveckling. Accelerationskontoret ska i så fall föreslå hur det kan ske. Kommittén ska lämna sitt delbetänkande senast den 14 maj 2026.
