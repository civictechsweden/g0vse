# Pål Jonson till försvarsministermöten i Bryssel

UDCG, också kallat Ramsteinformatet, är ett samarbete bestående av närmare 60 länder och organisationer som träffas löpande för att koordinera det internationella militära stödet till Ukraina.

Den 4 juni samlas försvarsministrarna från de länder som ingår i UDCG för ett möte om det fortsatta stödet till Ukraina.

Dagen därpå har Natoländernas försvarsministrar möte. De kommer bland annat att fastställa Natos nya förmågemål och delta i en arbetslunch inom Nato-Ukrainarådet (NATO Ukraine Council, NUC). Försvarsministermötet är en viktig upptakt inför Natos toppmöte, med stats- och regeringscheferna, som äger rum i Haag den 24–25 juni.

I Pål Jonsons program i Bryssel ingår även bland annat ett bilateralt möte med Ukrainas försvarsminister Rustem Umjerov.
