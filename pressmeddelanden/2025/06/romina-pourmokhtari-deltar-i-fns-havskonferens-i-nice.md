# Romina Pourmokhtari deltar i FN:s havskonferens i Nice

Konferensen samlar världens länder i Nice och inleds den 9 juni, i anslutning till Världshavsdagen den 8 juni. Det övergripande temat för konferensen handlar om att påskynda åtgärder och mobilisera aktörer för att bevara och hållbart utnyttja haven i linje med det globala hållbarhetsmålet för haven, SDG 14. I samband med konferensen presenterar EU-kommissionen en europeisk havspakt för att lyfta fram EU:s engagemang för haven.

Parterna som träffas på konferensen förväntas anta en politisk deklaration, Nice Action Plan, som lyfter fram havens betydelse och behovet av ytterligare åtgärder för att skydda dem. Ett annat resultat från mötet blir frivilliga åtaganden från länder och aktörer inom till exempel finansiering, målsättningar och partnerskap. Sverige kommer att ta fram frivilliga åtaganden utifrån aktuella satsningar på havsfrågor, samt relevanta biståndsrelaterade projekt.

Klimat- och miljöminister Romina Pourmokhtari kommer att hålla Sveriges nationella anförande och delta som talare på flera sidoevenemang, exempelvis Nordiska ministerrådets evenemang på temat regionalt samarbete, Havsmiljöinstitutets evenemang om skrubbrar och Business Swedens evenemang kring svenska lösningar inom havsbaserad energi och mot övergödning.

Statsrådet kommer också att ha en rad bilaterala möten med företrädare för olika länder och för FN:s miljöprogram Unep.

Regeringens havsmiljöproposition Ett levande hav – ökat skydd, minskad övergödning och ett hållbart fiske som antogs 2024 anger inriktningen för Sveriges havsmiljöpolitik för att möta de utmaningar som havet står inför. Sverige arbetar också aktivt internationellt med havsfrågor, exempelvis med olika typer av finansiella stöd, inte minst genom den globala miljöfonden (GEF) samt bilaterala samarbeten. Sverige är medlem i alliansen för FN:s årtionde för havsforskning och har varit pådrivande i de globala förhandlingarna om skydd av haven utanför nationell jurisdiktion (BBNJ) och vid COP-mötena om att värna den biologiska mångfalden (CBD). Sverige verkar också aktivt för ett bindande globalt avtal mot plastföroreningar.

Frankrike och Costa Rica är värdar för årets havskonferens. Den första havskonferensen initierades av Sverige och Fiji och ägde rum i New York 2017. Mötet bidrog då till ett ökat intresse för havsfrågorna och att lyfta frågan på den globala utvecklings- och hållbarhetsagendan.

Sveriges delegation leds av klimat- och miljöminister Romina Pourmokhtari och består av representanter från myndigheter, forskningsinstitutioner, näringslivet och flera departement. Kronprinsessan Victoria deltar också i delegationen.
