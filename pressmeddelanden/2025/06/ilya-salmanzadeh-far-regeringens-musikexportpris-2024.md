# Ilya Salmanzadeh får regeringens musikexportpris 2024

– Det är en ära att få dela ut priser till svenska låtskrivare, musiker och andra aktörer, och uppmärksamma deras internationella framgångar. Svensk musikexport har en betydande ekonomisk påverkan, på miljardnivå, och är en viktig bransch för jobbskapande, innovation och tillväxt. Priserna understryker inte bara musikens kulturella värde och kraft, utan även dess viktiga roll i att stärka Sverigebilden och positionera vårt land internationellt, säger bistånds- och utrikeshandelsminister Benjamin Dousa.

## Regeringens musikexportpris

Ilya Salmanzadeh blir den 28:e vinnaren av regeringens musikexportpris. Priset delas varje år ut till svenska musikskapare som bidragit till exportframgångar och till att sprida en modern och positiv bild av Sverige i utlandet.

Under ceremonin delade Benjamin Dousa också ut regeringens hederspris för mångåriga insatser för svensk musikexport till Björn Skifs, samt ett hedersomnämnande till Gehrmans Musikförlag för insatser av särskild betydelse för svensk musiks internationalisering.

**Juryns motivering:**

Ilya Salmanzadeh har i över ett decennium format musik som rör vid världens hjärtan, oavsett genre eller gräns. Som producent och låtskrivare har hans fingertoppskänsla för både melodi och ljudvärld gjort honom till en osynlig motor i några av vår tids stora soundtrack till våra liv. 2024 markerade ett nytt högtidligt kapitel i karriären. Ett år då Ilyas namn återigen lyst lite extra.

Efter att ha varit med om att lyfta fram stjärnor som Sam Smith, Jennifer Lopez, Justin Timberlake, Taylor Swift och Ellie Goulding tog han nya stora steg. År 2024 blev särskilt starkt med musikmakande för Lisa, The Weeknd och inte minst Ariana Grande som han och kollegan Max Martin jobbat med sedan start. Två förstaplatser på Billboard Hot 100 blev det för dem och Grande.

Från starten som 19 år gammal i Stockholm till Los Angeles och världen – Ilya Salmanzadeh bygger ständiga broar för Sverige på världens största scener och hans förmåga att skapa tidlösa, personliga kompositioner som samtidigt genomsyras av något universellt är en sann specialitet. Hans musik är mer än bara hits, det är popkonst som vi kan spegla oss i både vardag och fest.

Som en självklar del av Sveriges internationella musikexport är Ilya Salmanzadeh en global musikmakare vars inflytande fortsätter att expandera och berika oss alla, världen över.

## Regeringens hederspris

Björn Skifs tilldelas regeringens hederspris för mångåriga insatser för svensk musikexport med följande motivering:

Björn Skifs har i över 50 år varit en levande symbol för svensk musiks genomslag utanför våra gränser. Redan i början av 1960-talet påbörjade han sin resa mot internationella scener som frontfigur i ”Slam Creepers”, vilket markerade starten på en karriär inom musikexport långt innan begreppet ens existerade i svenskt kulturliv.

Det stora internationella genombrottet kom 1974 med Blue Swede och Billboard-ettan “Hooked on a Feeling” – den första svenska låten någonsin att nå förstaplatsen på den amerikanska topplistan. Men Skifs har aldrig stannat där. Under decennierna som följt har han fortsatt representera svensk musik internationellt med sin karaktäristiska röst, breda musikaliska palett och personliga scennärvaro både som soloartist och i sällskap med andra stjärnor. Två gånger han representerat Sverige i Eurovision Song Contest.

Kanske ligger det unika i hans ambassadörskap i kombinationen folklighet, en varm, självdistanserad humor, ödmjukhet, professionalism, konstnärlig bredd plus då, den där stora själfulla stämman såklart. Från spelningen på Barnens Dag i Malung 1964 och vidare till små och större världar – Björn Skifs insatser är inte bara musikaliska, utan kulturella – ett svenskt musikexportfenomen i sin finaste form.

## Regeringens hedersomnämnande

Gehrmans Musikförlag tilldelas regeringens hedersomnämnande för insatser av särskild betydelse för svensk musiks internationalisering med följande motivering:

Sedan 1893 har Gehrmans Musikförlag varit en bärande kraft i svenskt musikliv. I dag är förlaget en nyckelspelare i det nordiska och internationella konstmusiklandskapet. Genom att föra ut både klassiker som Lars-Erik Larsson och Hugo Alfvén och nyskapare som Karin Rehnqvist, Benjamin Staern och Thomas Jennefelt, har Gehrmans gjort svensk musik till en internationell angelägenhet.

Förlagets uthyrning av orkestermaterial möjliggör framföranden av svensk repertoar på scener världen över, medan deras starka körkatalog bär det svenska körundret långt bortom landets gränser. Genom aktivt stöd till beställningar, uruppföranden och internationella samarbeten – ofta genom sambeställningar med europeiska konserthus – har Gehrmans blivit en avgörande länk mellan svenska tonsättare och en global publik.

Med över 130 års erfarenhet och en orubblig tro på den nya musiken är Gehrmans Musikförlag inte bara ett historiskt namn – utan en levande exportmotor för svensk konstmusik i samtiden.
