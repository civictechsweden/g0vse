# Gåva från riksdag och regering med anledning av Prinsessan Ines dop

– Med gåvan vill vi uppmärksamma kungafamiljens senaste familjemedlem, Prinsessan Ines, och önska henne all lycka. Den broderade doptavlans motiv är en fredsduva formad av ord att bära med sig som vägledning i livet. Gåvan är också ett tecken på vår vilja att lyfta fram och stödja svenskt konsthantverk, sade talman Andreas Norlén vid överlämnandet av gåvan.

– Med denna tavla vill vi lyckönska Prinsessan Ines på hennes dopdag och skicka med henne några ord på livets väg. Textilkonstnären Gunilla Sjögren verkar i den svenska konsthantverkstraditionen och vi hoppas att de värden som lyfts fram i tavlan kan inspirera för framtiden, sade statsminister Ulf Kristersson.

## Gåvan

Riksdagens och regeringens gåva till Prinsessan Ines är en broderad doptavla skapad av textilkonstnären Gunilla Sjögren. Gunilla Sjögren har arbetat inom områdena textil konst, teckning, måleri och kalligrafi och har varit särskilt inriktad på sakral konst.

Motivet är en fredsduva formad av ord som handlar om ömsesidighet: kärlek, glädje, frid, tålamod, vänlighet, godhet, trofasthet, ödmjukhet och medkänsla. Duvan håller en olivkvist i sin näbb som ett tecken för nystart och den är omgiven av fredens vindar.
