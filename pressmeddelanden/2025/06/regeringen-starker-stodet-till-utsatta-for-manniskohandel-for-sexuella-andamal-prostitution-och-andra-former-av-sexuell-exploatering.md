# Regeringen stärker stödet till utsatta för människohandel för sexuella ändamål, prostitution och andra former av sexuell exploatering

Exitprogram ska kunna erbjudas personer som har utsatts för människohandel för sexuella ändamål, prostitution eller övergrepp vid produktion eller distribution av pornografi.

Barn som har utsatts för människohandel för sexuella ändamål eller andra former av sexuell exploatering, inklusive i form av att skildras i bilder eller filmer som sprids ska kunna ges stöd genom program för barn.

  - Det här uppdraget är en del i regeringens systematiska arbete för att alla våldsutsatta ska få det stöd och skydd de behöver. Det gäller inte minst barn och vuxna som har utsatts för människohandel för sexuella ändamål, prostitution eller någon annan form av sexuell exploatering, fysiskt eller via digitala kanaler, säger jämställdhets- och arbetslivsminister Nina Larsson

**Bakgrund**

Regeringen bedömer att det finns ett behov av att arbeta systematiskt och intensivt för att våldsutsatta ska få det stöd och skydd de behöver. Ett led i detta arbete, vilket aviserades i budgetpropositionen för 2025, är att regeringen stärker stödet till de som är utsatta för prostitution med utgångspunkt i förslagen i betänkandet Ut ur utsatthet (SOU 2023:97).

Även personer som har utsatts för övergrepp vid produktion eller distribution av pornografi bör kunna ta del av motsvarande stöd, i enlighet med förslag i betänkandet Sexuellt utnyttjande i pornografiska syften – våldsutsatthet som behöver synliggöras (SOU 2023:98).

**Uppdrag**

Uppdraget att förbereda för stöd till utsatta för prostitution och närliggande målgrupper består av två delar.

En del av uppdraget innebär att Jämställdhetsmyndigheten, Socialstyrelsen och länsstyrelserna ska ta fram ett sammanhållet förslag på vilket stöd för yrkesverksamma som behöver finnas på nationell nivå och från länsstyrelserna för att kommuner i samverkan med regioner och andra aktörer i alla delar av landet ska ha möjlighet att erbjuda sådana program som omfattas av uppdraget. Detta omfattar förslag på vilka samverkansformer som behöver upprättas för att ett samordnat stöd ska kunna implementeras, vilka aktörer som behöver nås av stödet, behov av övrigt stöd för genomförande samt behov av kunskapsstöd.

Myndigheterna ska särskilt beakta att exitprogram och program för barn ska kunna erbjudas och genomföras för personer med särskilda sårbarheter såsom skadligt bruk och beroende, personer med utländsk bakgrund, personer med funktionsnedsättning och hbtqi-personer. När det gäller program för barn ska särskilda bestämmelser som gäller barn beaktas, inklusive rätten till omedelbart skydd.

Den andra delen av uppdraget innebär att Socialstyrelsen vid behov ska anpassa befintliga kunskapsstöd eller ta fram nya kunskapsstöd, inklusive stödmaterial för kompetensutveckling, för socialtjänstens och hälso- och sjukvårdens arbete för vuxna och barn i målgrupperna. SBU ska ta fram det vetenskapliga underlag som Socialstyrelsen behöver för genomförande av uppdraget.

Myndigheterna ska i genomförandet av uppdraget beakta den kunskap som tas fram av Barnombudsmannen och Myndigheten för familjerätt och föräldraskapsstöd i uppdraget om utvecklat föräldraskapsstöd och kontaktvägar för barn som utsatts för våld och sexuell exploatering (A2025/00608), som regeringen beslutade om den 5 juni.

De olika datum för del- samt slutredovisningar för respektive del finns att ta del av i regeringsbeslutet.

Regeringen avser återkomma med fler åtgärder som kommer att ingå i den kommande handlingsplanen mot prostitution och människohandel.
