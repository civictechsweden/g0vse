# Datum för beslut om licensjakt på varg tas bort

– I praktiken ska ändringen leda till att jaktbesluten blir bättre anpassade och att tilldelningarna kan uppfyllas bättre, säger landsbygdsminister Peter Kullgren.

Bestämmelsen i jaktförordningen om att beslut om licensjakt efter varg får fattas senast den 1 oktober varje år (15 oktober de år då miniminivåer fastställs) tas bort.

Ändringen möjliggör att beslut om licensjakt på varg kan fattas senare än för närvarande. Inventeringen av varg startar den 1 oktober varje år. Ändringen innebär att respektive länsstyrelse får större möjlighet att skaffa aktuell information om vargrevir som ska bli föremål för licensjaktbeslut.
