# Sjö- och flygräddningens hemvist utreds

– Sveriges förmåga att rädda människoliv i svåra sjöräddningsinsatser behöver upprätthållas. Samtidigt behöver sjö- och flygräddningstjänstens organisation ses över så att den är både ändamålsenlig och effektiv. Berörda samverkansaktörer ska involveras i detta arbete, säger infrastruktur- och bostadsminister Andreas Carlson.

Att överföra huvudmannaskapet för sjö- och flygräddningstjänst inklusive räddningshelikopterverksamheten till en annan myndighet med räddningstjänstuppgifter i statens regi, till exempel hos Kustbevakningen eller Myndigheten för samhällsskydd och beredskap (MSB), kan vara ett sätt att höja effektiviteten. En sådan överföring skulle också innebära en renodling av Sjöfartsverkets verksamhet.

Det är viktigt att den väl fungerande operativa verksamheten kvarstår även om huvudmannaskapet förändras. En viktig utgångspunkt är att pågående livräddning ska gå före all annan operativ verksamhet för den inordnande räddningsmyndigheten. Vid sjö- och flygräddningstjänst är det många organisationer som samverkar. Samarbetet och systemen för samverkan är viktiga att värna. Därför ska berörda samverkansaktörer involveras i utredningens arbete för att belysa och säkerställa att detta samarbete fungerar fortsättningsvis även om huvudmannaskapet förändras. Detta gäller såväl statliga, regionala som kommunala aktörer, men inte minst Sjöräddningssällskapet vars engagemang och kapacitet är helt avgörande för en fungerande sjöräddning i Sverige.

– Det är bra att vi nu förutsättningslöst ska titta på frågan om hur vi använder våra sjöräddningsresurser. Det handlar i grunden om att effektivisera nyttjandet av värdefulla resurser och i förlängningen även om att stärka säkerheten till sjöss, säger minister för civilt försvar Carl-Oskar Bohlin.

Utredaren får i uppdrag att bland annat:

* analysera de verksamhetsmässiga och ekonomiska konsekvenserna för berörda myndigheter och för övriga organisationer som deltar i sjö- och flygräddning
* analysera konsekvenserna för den samlade sjö- och flygräddningsförmågan

Uppdraget ska redovisas senast den 30 april 2026.
