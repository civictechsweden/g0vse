# Trafikverket får uppdrag om fortsatt tågfärjetrafik mellan Sverige och Tyskland

– Tågfärjetrafiken är en viktig förutsättning för att kunna tillgodose Försvarsmaktens behov av militär rörlighet. Tillgänglighet och robusthet i transportinfrastrukturen är avgörande för att kunna ge och ta emot militärt stöd och säkerställa militära förbands förmåga till förflyttning av trupp och utrustning, säger infrastruktur- och bostadsminister Andreas Carlson.

Uppdraget till Trafikverket är ett led i arbetet med att stärka totalförsvaret och Sveriges förmåga att lämna och ta emot värdlandsstöd inom ramen för sitt åtagande som Natomedlem. Fartyg som kan transportera järnvägsfordon utan omlastning, så kallade tågfärjor, är väsentliga för vissa militära transporter. Enligt Försvarsmakten är det angeläget med fortsatt tågfärjetrafik mellan Sverige och Tyskland.

Trafikverket ska efter samråd med Försvarsmakten och efter att ha inhämtat synpunkter från Myndigheten för samhällsskydd och beredskap (MSB) vidta de åtgärder de anser lämpliga. Trafikverket ska vid uppdragets genomförande föra dialog med relevanta berörda aktörer.

Trafikverket ska redovisa genomförda åtgärder senast den 31 december 2025 samt den 31 december 2026.

Regeringen avser att senare under 2025 återkomma till riksdagen med förslag för att Trafikverket ska kunna ingå nödvändiga avtal för uppdragets genomförande.
