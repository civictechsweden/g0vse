# Månatlig beräkning av bostadsbidrag ska minska felaktiga utbetalningar

Bostadsbidragets konstruktion gör att många bostadsbidragsmottagare drabbas av återbetalningskrav i samband med att det slutliga bostadsbidraget bestäms. Det kan ske om man haft en högre årsinkomst än den uppskattade inkomsten som det preliminära bostadsbidraget beräknats på.

Genom att i stället införa en månadsvis beräkning av bostadsbidrag kommer bostadsbidraget att baseras på mer aktuella inkomstuppgifter. Det minskar risken för felaktiga utbetalningar, återkrav och skuldsättning, eftersom bostadsbidrag kommer att lämnas med ett mer korrekt belopp redan från början. Det ska vara lätt att göra rätt.

– För att upprätthålla legitimiteten och förtroendet för vår gemensamma välfärd måste vi slå vakt om att skattebetalarnas pengar går till de personer som har rätt till ersättningen. Månadsvis beräkning av bostadsbidraget förebygger utbetalningar till personer som inte har rätt till stöd, och gör att många slipper återbetalningskrav, säger äldre- och socialförsäkringsminister Anna Tenje.

År 2024 blev 4 av 10 av de som mottog bostadsbidrag helt eller delvis återbetalningsskyldiga, på grund av att de haft en högre årsinkomst än den som legat till grund för det utbetalda bostadsbidraget. Genom införandet av en månatlig beräkning av bostadsbidraget beräknas återkraven minska med cirka 90 procent.

En månadsvis beräkning av bostadsbidraget ska baseras på inkomstuppgifter från bland annat arbetsgivardeklarationer hos Skatteverket och uppgifter om studiestöd från Centrala studiestödsnämnden (CSN).

Försäkringskassan ska enligt uppdraget förbereda införandet av månadsberäkning av bostadsbidrag. Från och med den 1 januari 2027 ska ett mer träffsäkert och korrekt bostadsbidrag kunna beräknas och hanteras automatiserat. Målet är ett system där det blir lätt att göra rätt redan från början.
