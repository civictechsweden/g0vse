# Fortsatta utmaningar med otrygghet i svensk skola – här är regeringens åtgärder

Den fjärde delrapporten av Attityder till skolan 2024, som presenterades i dag, visar att många elever känner sig otrygga i skolan. Även om merparten av eleverna alltid eller oftast känner sig trygga i skolan uppger var femte elev i grundskolan att den känner sig otrygg i skolan. Omkring var tionde elev känner sig återkommande rädd, och rapporten visar också att det finns könsskillnader, framför allt i grundskolan där exempelvis flickor i högre grad än pojkar svarar att de känner sig rädda i skolan. Samtidigt visar andra studier att tryggheten i skolan har försämrats över tid.

– Att otryggheten i skolan ökar och att allt fler unga mår dåligt i skolan i dag är mycket allvarligt. Ingen ska behöva känna sig rädd i skolan. Därför arbetar regeringen nu på flera håll för att åtgärda ordningsproblemen och stärka tryggheten i skolan. En viktig åtgärd för en tryggare skola är att lärare och rektorer får betydligt bättre förutsättningar – och fler kollegor, säger skolminister Lotta Edholm.

## Regeringens åtgärder för att öka tryggheten och säkerheten i skolan

Cirka hälften av eleverna i grundskolan svarar att de bara ibland, sällan eller aldrig behandlar varandra med respekt. Dessutom upplever många elever bristande insyn från vuxna i skolan. Sex av tio högstadieelever och nästan hälften av eleverna på mellan- och gymnasienivå uppger att vuxna endast ibland, sällan eller aldrig har koll på om någon elev blir illa behandlad. För att bland annat skapa tydligare ordningsregler och tryggare skolmiljöer gav regeringen en särskild utredare i uppdrag att föreslå åtgärder för att varaktigt stärka tryggheten och studieron i skolan. Utredaren lämnade sina förslag till regeringen i januari i år och de har varit på remiss under våren. Regeringen har även infört ett samlat och förstärkt statsbidrag för personalförstärkningar om totalt 1,7 miljarder kronor. För 2025 har regeringen avsatt 250 miljoner kronor av det totala statsbidraget till läraravlastande personal med relevant utbildning för att utföra arbetsuppgifter som huvudsakligen bidrar till förbättrad trygghet och studiero.

Både elevhälsan och skolans arbete med stödinsatser i undervisningen behöver stärkas för att elever ska få det stöd och den hjälp som de behöver. Regeringen har därför tillsatt en utredning som bland annat ska föreslå en elevhälsogaranti med målet att åstadkomma ändamålsenliga tidsfrister för att få stöd och hjälp av elevhälsan.

En annan viktig del i regeringens arbete för att öka tryggheten och säkerheten i skolan är propositionen Skolor mot brott som regeringen nyligen har beslutat om och som innehåller förslag till ändringar i skollagen. Förslagen innebär bland annat att alla förskolor och skolor ska vidta åtgärder för att obehöriga inte ska ges fritt tillträde till förskolans eller skolans område när verksamheten pågår. Förslagen innebär också att brott som sker i skolan ska polisanmälas.

– Det behöver tydliggöras att skolan inte är en allmän plats. Med det här arbetet tar vi ytterligare viktiga steg mot en säker och trygg studie- och arbetsmiljö för elever, lärare och annan skolpersonal, säger skolminister Lotta Edholm.
