# Innovationskontor för mer samarbete mellan kulturen och andra branscher

Innovationskontoret ska underlätta samarbetet mellan konstnärliga högskolor, andra lärosäten, näringslivet och offentlig sektor. Syftet är att främja tekniköverföring och utveckla nya produkter och tjänster som kombinerar konstnärliga och kreativa processer med teknisk innovation. Kontoret kan även erbjuda stöd till studenter och forskare vid Konstfack, Kungl. Musikhögskolan, Kungl. Konsthögskolan och Stockholms konstnärliga högskola.

Införandet av ett innovationskontor för de konstnärliga högskolorna kan öka kommersialiseringsgraden av forskning inom de konstnärliga högskolorna. Det kan bidra till att förbättra Sveriges konkurrenskraft på området.

– Kultur och kreativitet är ofta gnistan som tänder nya idéer och lösningar. Innovationskontoret kan skapa bättre förutsättningar för våra konstnärliga högskolor att kroka arm med andra branscher för att bredda kulturens genomslagskraft. Det här är bra för kulturen – och bra för Sveriges konkurrenskraft, säger utbildningsminister Johan Pehrson.

– De kulturella och kreativa branscherna är en ny basnäring i Sverige, som bidrar till tillväxt och innovation inom en bredd av sektorer. Min förhoppning är att det nya kontoret kommer utgöra en viktig del i att ytterligare frigöra den potential till innovation som finns inom branschen, säger kulturminister Parisa Liljestrand.

Satsningen presenterades i forsknings- och innovationspropositionen 2024.
