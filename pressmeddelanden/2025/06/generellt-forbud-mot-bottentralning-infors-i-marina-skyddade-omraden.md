# Generellt förbud mot bottentrålning införs i marina skyddade områden

– Skydd av känsliga hav är viktigt för regeringen och bottentrålning kan påverka havsmiljön på flera olika sätt. Därför gör vi nu de här ändringarna i fiskeförordningen, säger landsbygdsminister Peter Kullgren.

– Det behövs kraftfulla åtgärder för att våra hav ska bli friskare. Med ett generellt förbud mot bottentrålning i marina skyddade områden visar Sverige ledarskap i EU och internationellt. Det är ett viktigt steg mot ett långsiktigt hållbart fiske i generationer framöver, säger EU-minister Jessica Rosencrantz.

– Levande hav är värdefulla hav. Denna förbättring av förutsättningarna för marina skyddade områden är avgörande för att också framtida generationer ska kunna ta del av en frisk havsmiljö där man kan få napp när man metar, säger klimat- och miljöminister Romina Pourmokhtari.

Ändringarna innebär att det kommer införas ett generellt förbud mot bottentrålning, det vill säga fiske med redskap som släpas i botten. Förbudet omfattar marina nationalparker, naturreservat, biotopskyddsområden och Natura 2000-områden. Förbudet kommer gälla i de områden i havet där endast svenska fartyg får fiska. Detta innebär att förbudet kommer gälla innanför trålgränsen.

Havs- och vattenmyndigheten kommer få meddela föreskrifter om undantag från förbudet. Föreskrifterna får inte motverka syftet med skyddet av det område där ett undantag ska gälla. Myndigheten kommer även få möjlighet att besluta om undantag från förbudet i enskilda fall. Sådana undantag får bara göras om det finns vetenskapliga eller andra särskilda skäl för det.
