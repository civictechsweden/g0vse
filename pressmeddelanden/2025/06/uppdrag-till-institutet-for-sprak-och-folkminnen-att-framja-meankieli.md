# Uppdrag till Institutet för språk och folkminnen att främja meänkieli

Kartläggningen i slutbetänkandet från Sannings- och försoningskommissionen för tornedalingar, kväner och lantalaiset (SOU 2023:68) visar att det finns ett behov av insatser för att främja och bevara meänkieli. En del i detta arbete handlar om att främja språkvård för att göra språket tillgängligt och lätt att använda för så många som möjligt. Därför får Isof nu i uppdrag att stärka arbetet med språkteknologi och språkvård för meänkieli.

– För att ett språk ska kunna användas och utvecklas fullt ut i dagens digitala samhälle behöver det ha tillgång till nödvändiga språkteknologiska resurser. För språk med relativt få talare, såsom meänkieli, saknas dock kommersiella drivkrafter för att ta fram sådan språkteknologi. Det är därför prioriterat för regeringen att genomföra insatser på området, säger kulturminister Parisa Liljestrand.

Isof ska genomföra uppdraget i dialog med språkbärare och senast den 1 mars 2028 lämna en skriftlig slutredovisning av uppdraget till Kulturdepartementet.
