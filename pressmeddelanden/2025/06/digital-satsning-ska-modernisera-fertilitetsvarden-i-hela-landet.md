# Digital satsning ska modernisera fertilitetsvården i hela landet

– Assisterad befruktning är en viktig del av den moderna hälso- och sjukvården. Med ett digitalt kunskapsstöd vill vi ge vårdpersonal bättre förutsättningar att fatta välgrundade beslut och samtidigt stärka patienternas rätt till tydlig och tillgänglig information. Det handlar om att skapa trygghet – både för dem som ger vård och för dem som får den, säger sjukvårdsminister Acko Ankarberg Johansson.

Det nya stödet ska fungera som ett praktiskt verktyg för vårdpersonal och samtidigt innehålla lättillgänglig information för patienter. Uppdraget bygger vidare på erfarenheterna från ”Donationsguiden”, ett digitalt stöd för organdonation som lanserades i december 2024.

Kunskapsstödet ska tas fram i nära samverkan med professionen, regionernas kunskapsstyrningsorganisationer och andra relevanta aktörer inom området. Det ska innehålla uppdaterad information inom juridik, medicin, etik och patienträttigheter.

Bakgrunden till satsningen är att lagstiftningen kring assisterad befruktning har förändrats flera gånger sedan det första IVF-barnet föddes i Sverige 1982. I dag föds omkring sex procent av alla barn i Sverige genom assisterad reproduktion.

Socialstyrelsen får 1,5 miljoner kronor för arbetet under 2025. Slutredovisning av uppdraget ska ske senast den 30 november 2026.
