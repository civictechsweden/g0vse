# Nu förtydligas vikten av förskolepersonalens kunskaper i svenska språket

Regeringen gav förra året Skolverket i uppdrag att förtydliga vilka kunskaper i svenska som personalen i förskolan ska ha i syfte att alla barn i förskolan ska mötas av personal som pratar god svenska. Skolverket har nu tagit fram ett utkast till nya allmänna råd om styrning och ledning av förskolan.

I utkastet till de nya allmänna råden anger Skolverket bland annat att huvudmannen bör beakta att den personal som anställs har tillräckliga språkkunskaper för att barn ska kunna stimuleras i sin språkutveckling. Det står även att huvudmannen och rektorn bör ha rutiner för att fortlöpande analysera personalens kompetensutvecklingsbehov och särskilt beakta personalens språkkunskaper i svenska språket för att barn ska kunna stimuleras i sin språkutveckling i svenska.

– För att alla små barn ska få med sig svenska språket tidigt i livet är det viktigt att de möts av förskolepersonal som pratar god svenska. Förskolan spelar en oerhört viktig roll i att stärka barns språkkunskaper, och är särskilt viktig för barn från hem där det inte talas svenska. De nya allmänna råden ska bidra till att förskolorna säkerställer att personalen har de kunskaper i svenska som behövs för att barnen ska få förutsättningar för en god språkutveckling. Därför är det mycket bra att de snart kan vara på plats, säger skolminister Lotta Edholm.

De nya allmänna råden planeras beslutas efter sommaren och planen är att de träder i kraft redan under hösten. I samband med det planerar Skolverket att också publicera kommentarer till råden som ska ge ytterligare vägledning och stöd i hur bestämmelserna ska tolkas och omsättas i praktiken.
