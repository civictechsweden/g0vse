# Regeringen vill öka tempot i digitaliseringen av statliga inköp

Sedan 2014 finns det krav på att myndigheter ska hantera beställningar digitalt, något som många myndigheter inte lever upp till. Enligt Ekonomistyrningsverket hanterade över hälften av myndigheterna mindre än 30 procent av sina beställningar digitalt 2024.

– Vi måste gå från pärm till skärm. Digitala inköp sparar tid och pengar, ökar kontrollen och stärker beredskapen. Det är avgörande för att modernisera staten och förebygga oegentligheter. Sett till statistiken för 2023 kan man anta att manuellt hanterade fakturor kostade 847 miljoner extra för staten mot om de automatiskt matchats mot en e-beställning, säger civilminister Erik Slottner.

Statskontoret ska analysera varför vissa myndigheter lyckats bättre än andra och föreslå åtgärder som regeringen kan vidta för att öka digitaliseringen av inköpen. Uppdraget ska redovisas till regeringen senast den 21 mars 2026.
