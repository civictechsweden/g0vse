# Nationella riktlinjer för migränvården ska tas fram

– Det är hög tid att migränvården får den uppmärksamhet den behöver. Med nationella riktlinjer kan vi säkerställa att fler får rätt diagnos och behandling, oavsett var i landet man bor, säger sjukvårdsminister Acko Ankarberg Johansson.

Socialstyrelsen får i uppdrag att utarbeta nationella riktlinjer för vård vid migrän. Migrän räknas som en folksjukdom och är en kronisk neurologisk sjukdom som drabbar omkring 15 procent av befolkningen, varav 65 procent är kvinnor. Trots det finns det stora ojämlikheter inom migränvården över landet och många upplever att det är svårt att få tillgång till rätt vård.

Med hjälp av nationella riktlinjer för migränvården kan vården bli mer jämlik, fler kan få rätt diagnos samt tillgång till rätt behandling vid behov. Riktlinjerna kan bestå av rekommendationer, indikatorer för uppföljning och målnivåer där det är relevant. Socialstyrelsen ska i arbetet föra dialog med Statens beredning för medicinsk och social utvärdering (SBU) och samråda med regionernas nationella system för kunskapsstyrning samt berörda patient- och professionsföreningar.

Uppdraget omfattar även att se över vilka förbättringsområden som finns inom migränvården och hur tillgången till vård ser ut på olika vårdnivåer. Socialstyrelsen ska också initiera arbete för att stödja implementeringen av riktlinjerna.

Bakgrunden till uppdraget är regeringens satsning inom ramen för Tidöavtalet på  vård för migrän, endometrios och klimakteriebesvär. Sjukdomar och tillstånd som främst drabbar flickor och kvinnor har länge varit ett eftersatt område och det saknas ibland såväl verktyg för att diagnosticera som vård och behandling att erbjuda.

Det är viktigt att säkerställa att det finns tillgång till en jämlik vård av hög kvalitet. Med detta uppdrag tar regeringen ett viktigt steg för att förbättra vården för personer med migrän.
