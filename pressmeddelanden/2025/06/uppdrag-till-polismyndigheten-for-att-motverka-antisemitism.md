# Uppdrag till Polismyndigheten för att motverka antisemitism

Antisemitism utgör ett hot både mot enskilda och mot det demokratiska samhället. Antisemitism är ingen ny företeelse, men har en unik förmåga att förändras till nya former, kontexter och platser, och har orsakat rädsla och ofrihet i många hundra år. Spridningen av olika antisemitiska budskap och konspirationsteorier är i dag vanligt förekommande på de flesta digitala plattformar och forum. Efter Hamas terrorattack i Israel den 7 oktober 2023 och under det efterföljande kriget i Gaza har antisemitismen ökat markant i Sverige. Många judar upplever en känsla av utsatthet, övergivenhet och svek från delar av samhället. Antisemitiska hatbrott förekommer i digitala miljöer, i skolor och på offentliga platser. Vanliga brottstyper är hets mot folkgrupp, skadegörelse, olaga hot och ofredande.

– Uppdraget till Polismyndigheten är en viktig del av regeringens strategi för att stärka judiskt liv och motverka antisemitism. Myndigheten har en nyckelroll i arbetet för att stärka förmågan att vända den allvarliga utvecklingen vi ser i samhället. Eftersom antisemitism också är en komponent i våldsbejakande extremistmiljöer är även regeringens nationella strategi mot våldsbejakande extremism och terrorism en viktig utgångspunkt i arbetet. Hotet mot judar kommer även från utländska statliga aktörer som kan använda sig av ombud, till exempel aktörer inom den kriminella miljön, för att planera och utföra olika brott mot judar, säger justitieminister Gunnar Strömmer.

Regeringens övergripande målsättning med strategin för att stärka judiskt liv och motverka antisemitism är att lägga grunden för ett mer målinriktat och samordnat arbete som kan påskynda utvecklingen och genomförandet av åtgärder under perioden 2025–2034. Uppdraget till Polismyndigheten innebär samordning av genomförandet av insatser och de inriktningar som rör säkerhet inom strategins fokusområde Trygghet och öppenhet – arbetet mot antisemitism. Målsättningen för detta fokusområde är att judar i Sverige ska kunna leva öppet, tryggt och säkert. I arbetet ska följande ingå:

* Öka kunskapen om antisemitism, även inom digitala miljöer, hos berörda aktörer inom rättsväsendet för att bland annat utveckla förmågan att identifiera och utreda hatbrottsmotiv.
* Stärka förutsättningarna för organisationer inom bland annat civilsamhället att anmäla exempelvis antisemitiskt innehåll på onlineplattformar, som följer av EU:s förordning om en inre marknad för digitala tjänster (Digital Services Act, DSA).
* Fortsätta utveckla arbetet inom ramen för Polismyndighetens Internet Referall Unit med att bland annat förstärka analyserna av det terrorismrelaterade material som sprids i digitala miljöer.
* Säkerställa skydd och stöd till judar, judiska institutioner och organisationer, bland annat genom att utveckla lägesbilder, beredskap och verktyg för snabb informationsdelning mellan nationella myndigheter och kommuner.
* Fortsätta insatserna för att fler hatbrottsutsatta personer ska ta kontakt med brottsofferstödjande verksamheter.

Polismyndigheten ska samverka med övriga myndigheter som är viktiga för fokusområdet och då särskilt Brottsförebyggande rådet, Brottsoffermyndigheten, Säkerhetspolisen och Åklagarmyndigheten. Polismyndigheten ska även ha dialog med judiska organisationer och organisationer som verkar mot antisemitism.

Polismyndigheten, som även varit involverade i arbetet med att ta fram strategin, ska under åren 2026–2028 senast den 15 februari delredovisa och senast den 15 februari 2029 slutredovisa uppdraget till Regeringskansliet. Av redovisningen ska särskilt framgå hur Polismyndigheten arbetar för att förstärka den brottsutredande förmågan så att fler antisemitiska hatbrott kan lagföras.
