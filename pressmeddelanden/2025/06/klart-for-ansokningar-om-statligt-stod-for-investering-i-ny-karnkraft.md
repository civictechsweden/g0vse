# Klart för ansökningar om statligt stöd för investering i ny kärnkraft

I maj röstade riksdagen igenom en lag som lägger fast att statligt stöd för investering i ny kärnkraft kan ges i form av statliga lån och så kallade dubbelriktade differenskontrakt; en form av prissäkringsavtal. Det statliga stödet är begränsat, och planeras omfatta investeringar om totalt upp till cirka 5 000 MW elektrisk effekt, vilket motsvarar fyra storskaliga reaktorer.

Stöd kan bara lämnas till företag som har uppförande och drift av de nya kärnkraftsreaktorerna som sin enda verksamhet. Företag med annan pågående verksamhet som vill ansöka om stödet behöver alltså starta ett särskilt projektbolag.

Ansökan sker i två steg där det första steget är obligatoriskt för alla sökande, medan det andra steget bara blir aktuellt för de som bedömts som lämpliga att gå vidare med.

Regeringen har nu beslutat om en ny förordning som reglerar innehållet i ansökan. I förordningen står bland annat att ansökan i första steget ska innehålla

* uppgifter om företaget, dess ägare och ledning
* en projektplan med uppgifter bland annat om den plats man planerar att bygga på, en beskrivning av planerade eller övervägda alternativ vad gäller reaktorteknik och reaktormodell, antal reaktorer och elektrisk effekt samt en översiktlig genomförandeplan.

Om ett företags ansökan går vidare i processen ber Regeringskansliet företaget komplettera med ytterligare uppgifter i enlighet med förordningen. Det gäller till exempel uppgifter om kostnader för de planerade investeringsalternativen.

Nästa steg är förhandlingar mellan regeringen och det aktuella företaget om stödets villkor och omfattning. Därefter vidtar en statsstödsprövning av EU-kommissionen.

– Ny kärnkraft underlättar för svenska hushåll och företag. Finansdepartementet är redo att ta emot ansökningar för investeringar från och med augusti. Det här är en historisk möjlighet för tillväxt och omställning, säger finansmarknadsminister Niklas Wykman.

– Det pågår en global kapplöpning för ny kärnkraft. Det finns ett mycket stort intresse från företag både här hemma och internationellt att investera i Sverige. Vi ligger bra till i detta arbete och nu finns även den sista pusselbiten på plats för att företag ska kunna inkomma med en ansökan, säger energi- och näringsminister Ebba Busch.

– Klimatomställningen kräver en fördubbling av elproduktionen till 300 TWh till år 2045. Detta beslut är ett viktigt steg på vägen för att kunna göra de investeringar i kärnkraft som hjälper oss att säkerställa elsystemets leverans till alla sektorer i vårt samhälle, säger klimat- och miljöminister Romina Pourmokhtari.

– Steg för steg skapar Tidöpartierna förutsättningar för nyinvesteringar i kärnkraft i Sverige. Nu tydliggör vi hur man ansöker om statligt stöd för att vara del av Sveriges kärnkraftsrenässans, säger Tobias Andersson, näringsutskottets ordförande (SD).

Ansökan om det statliga stödet för investeringar i ny kärnkraft öppnar 1 augusti; samma datum som lagen och förordningen träder i kraft.
