# Sverige stärker förhandlingskapacitet för EU-närmande i Ukraina

Utbildningsprogrammet riktar sig till personer inom den ukrainska statsförvaltningen som arbetar direkt med förhandlingarna om landets EU-medlemskap. Programmet lanserades den 30 maj i Kiev och pågår under 18 månader. Det sker i nära samverkan med Ukrainas diplomatakademi och vice premiärminister Olha Stefanisjyna, som leder Ukrainas EU-förhandlingar.

– Sverige fortsätter stå vid Ukrainas sida på vägen mot ett EU-medlemskap, för Ukraina hör hemma i EU-familjen. Det nya stödet kommer att möjliggöra för utbildning av tjänstemän som kan stärka Ukrainas reformarbete och ta landet in i EU, säger bistånds- och utrikeshandelsminister Benjamin Dousa.

Projektet möjliggörs genom strategin för uppbyggnads- och reformsamarbete med Ukraina 2023–2027, som regeringen antog 2023. Det nya projektet bygger vidare på ett redan pågående samarbete mellan Handelshögskolan och Ukrainas diplomatakademi, och utvidgas nu till att omfatta fler deltagare och ett närmare samarbete med Ukrainas högsta förhandlingsledning.

Ukraina lämnade in sin ansökan om EU-medlemskap fyra dagar efter Rysslands fullskaliga invasion i februari 2022, och beviljades kandidatlandsstatus 16 månader senare. Landets insatser för att uppnå medlemskap under rådande omständigheter visar med tydlighet vilken avgörande roll EU spelar för Ukrainas framtid – och vilken betydelse Ukraina har för EU:s sammanhållning och säkerhet.
