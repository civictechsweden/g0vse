# Regeringen ökar insatserna mot illegal avfallshantering

Flera fall har uppmärksammats där oseriösa aktörer utnyttjat nuvarande system med anmälningsplikt för att ta emot och lagra upp stora mängder avfall. Avfallshögar har sedan lämnats kvar när företagen försatts i konkurs. I stället har det allmänna i vissa fall fått ta hand om avfallet för att inte riskera svårsläckta bränder i högarna. Naturvårdsverket har haft i uppdrag att se över hur dagens system skulle kunna förändras. De har föreslagit en kraftig sänkning av mängden avfall som får lagras utan tillstånd. Regeringen beslutar att sänka gränsen från 10 000 ton till 1 000 ton avfall.

Ändringen är en i raden av åtgärder som regeringen vidtagit sedan de övergivna avfallshögarna började uppmärksammas. Kommunerna kan numera kräva en ekonomisk säkerhet från den som avser att lagra avfall, för att säkerställa att det finns medel om företaget går i konkurs. Naturvårdsverket har fått extra medel för att vägleda tillsynsmyndigheterna om hur lagstiftningen kan nyttjas på bästa sätt. Utöver det har ett antal myndigheter, däribland Naturvårdsverket och Polismyndigheten, ett uppdrag om att samverka mot avfallsbrottsligheten. En utredning har lämnat förslag till nya straffsatser för miljöbrott och dess betänkande är just nu ute på remiss.
