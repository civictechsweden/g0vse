# Lågkonjunktur i svensk ekonomi men goda förutsättningar för återhämtning

Svensk BNP minskade under det första kvartalet 2025, efter att ha avslutat föregående år relativt starkt. Hushållen är pessimistiska i sin syn på det ekonomiska läget men förutsättningarna för att den påbörjade återhämtningen ska återupptas är goda. Under 2025 väntas reallönerna fortsätta stiga, ränteutgifterna minska och finanspolitiken bidra till att hushållen har mer pengar att röra sig med.

Konjunkturåterhämtningen bedöms tillta under 2026 då BNP-tillväxten väntas bli högre, drivet av en ökad hushållskonsumtion och en ökad investeringstakt. Finansdepartementets nya prognos är att lågkonjunkturen kvarstår fram till 2027, och därmed blir mer utdragen än den bedömning som gjordes i vårpropositionen i april.

Arbetslösheten är hög i Sverige, och efterfrågan på arbetskraft är fortsatt svag. Sysselsättningen tycks ha börjat vända upp under inledningen av året, men allmän osäkerhet kring det ekonomiska läget väntas dämpa den utvecklingen i närtid. En gradvis återhämtning på arbetsmarknaden väntas inledas under 2025 men framför allt ta fart 2026.

Osäkerhet kring geopolitik och handelspolitik har präglat världsekonomin första halvåret 2025, vilket inledningsvis ledde till börsfall och stigande amerikanska statsobligationsräntor. När USA pausade tullhöjningarna återhämtade sig börserna, men räntorna är fortsatt höga. Tillväxten bland Sveriges viktigaste handelspartners bedöms bli dämpad under de kommande åren vilket påverkar svensk export något. Satt i relation till den ekonomiska utvecklingen i omvärlden i stort väntas svensk export dock utvecklas relativt väl.

–  Amerikanska administrationens politik och särskilt handelskriget har skapat stor osäkerhet i världsekonomin. Det får effekter även i svensk ekonomi. Den återhämtning vi såg i höstas är bruten och lågkonjunkturen mer utdragen, säger finansminister Elisabeth Svantesson.
