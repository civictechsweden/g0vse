# Tryggare bostadsrättsområden – regeringen tillsätter snabbspårsutredning

–  Alla har rätt till en trygg boendemiljö, oavsett om man hyr eller äger sin bostad. Vi har redan skärpt lagen så att det i fler fall går att vräka hyresgäster som begår brott i bostaden eller närområdet. Nu tillsätter vi en snabbspårsutredning som ska föreslå hur den sortens trygghetsskapande verktyg även kan omfatta bostadsrätter, säger justitieminister Gunnar Strömmer.

Utredaren ska föreslå ändringar som ger bostadsrätts­föreningar utökade möjligheter att säga upp bostadsrättshavare som begår brott i bostadsområdet eller använder lägenheten för brott. Förslagen ska som utgångspunkt utformas efter de motsvarande ändringar som nyligen gjordes i hyreslagen.

Utredaren ska också bedöma om det bör införas utökade möjligheter att neka medlemskap i en bostadsrättsförening på grund av tidigare brottslighet. Den som nekas medlemskap i föreningen får inte använda bostadsrätten. En riktlinje är att brottslighet som kan leda till uppsägning också bör kunna leda till nekat medlemskap.

Utredningen, som är en så kallad bokstavsutredning, sker i ett snabbspår och ska redovisas senast den 2 december 2025.

Utredare är rådmannen Anna-Karin Berglund.
