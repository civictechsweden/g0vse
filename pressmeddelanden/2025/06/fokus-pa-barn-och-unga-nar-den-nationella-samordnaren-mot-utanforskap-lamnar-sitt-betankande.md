# Fokus på barn och unga när den nationella samordnaren mot utanförskap lämnar sitt betänkande

Regeringens nationella samordnare har, sedan 11 april 2024, haft som uppgift att kartlägga och skapa en sammanhängande bild av det arbete mot utanförskap som bedrivs på kommunal nivå. Syftet med uppdraget har varit att stärka förutsättningarna för och underlätta kommunernas arbete i områden där utanförskapet är stort.

– Det är viktigt för regeringen att växla upp arbetet mot utanförskap. Betänkandet ger regeringen ett bra kunskapsunderlag och hjälper oss att rikta insatser där de behövs som mest – inte minst tidigt genom åtgärder inom skola och förskola. Exempelvis föreslås att även barn vars föräldrar är arbetslösa ska ha rätt till 30 timmars förskola i veckan. Det är ett av flera intressanta förslag att sätta sig in i mer, säger arbetsmarknads- och integrationsminister Mats Persson.

Som en del av sitt uppdrag har regeringens nationella samordnare Gulan Avci rest runt i Sverige och haft omfattande dialog med kommuner, skolor, regioner och civilsamhället genom platsbesök, enkäter och rapportanalyser.

I betänkandet lämnar den nationella samordnaren ett stort antal bedömningar till regeringen. Bedömningarna har sin utgångspunkt i utredningens lägesbild av situationen i Sveriges utanförskapsområden och den kartläggning som skett.

Flertalet av de bedömningar som presenteras är avsedda att belysa viktiga områden där ytterligare utredning och fortsatt arbete kan vara nödvändigt. Regeringen kommer nu att analysera betänkandet vidare.
