# Regeringen vill stoppa kriminella och oseriösa leverantörer från att delta i valfrihetssystem

Regeringen har genomfört en översyn av den nationella upphandlingsstrategin som visat att oseriösa och kriminella företag tillåts i valfrihetssystem. Regioner och kommuner vittnar om att problemet med oseriösa och kriminella aktörer ökar. Samtidigt anser sig flera regioner ha svårt att neka vårdgivare enligt lagen om valfrihetssystem (LOV), trots att de tycker sig ha goda skäl för det. Oseriösa och kriminella aktörer förekommer även inom Arbetsförmedlingens valfrihetssystem.

– LOV är en viktig del av den valfrihet som ger människor möjlighet att välja den utförare som passar en bäst. Det är en fråga om värdighet och integritet för den enskilde. När kriminella och oseriösa leverantörer nu hotar valfriheten måste lagstiftningen anpassas, och systemet säkras så att inga offentliga medel går till den kriminella ekonomin, säger civilminister Erik Slottner.

Konkurrensverket ska lämna förslag som stänger ute kriminella eller oseriösa leverantörer från valfrihetssystem samtidigt som flexibiliteten och valfriheten för medborgarna bibehålls.

Uppdraget ska redovisas senast den 22 december 2025.
