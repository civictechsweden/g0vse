# Regeringen tillsätter samordnare för att öka frivillig återvandring

Samordnaren ska stötta kommunerna i att informera om möjligheten att återvandra och ge stöd i kommunernas arbete med personer som vill återvandra. Samordnaren ska också samverka med andra aktörer i arbetet med frivillig återvandring. Målet är att fler ska få möjlighet till en nystart i livet, samtidigt som kommunernas arbete mot långvarigt utanförskap stärks.

Regeringen har utsett Teresa Zetterblad till nationell samordnare.

–  Personer som av olika skäl känner att de inte funnit sin plats i Sverige och längtar hem får nu bättre förutsättningar för att återvända till sitt ursprungsland. Samordnaren får bland annat i uppdrag att samordna informationsinsatser och stötta kommunerna i deras arbete, säger migrationsminister Johan Forssell.

– För personer som saknar förutsättningar eller vilja att integrera sig i Sverige är återvandring den bästa lösningen för både individen och det svenska samhället. I arbetet med att genomföra detta på bästa sätt kommer den nationella samordnaren fylla en helt central roll, säger Ludvig Aspling, migrationspolitisk talesperson för Sverigedemokraterna.

Kommuner möter ofta personer som kan vara aktuella för frivillig återvandring, men att kunskapen om möjligheterna och stödet som finns ofta är låg. Samordnaren ska därför samla in och sprida information, vägleda kommuner och bidra till att utveckla samverkan med andra aktörer, till exempel civilsamhället, statliga myndigheter och länsstyrelserna.

Teresa Zetterblad har varit kommundirektör i flera år, senast i Håbo och Degerfors kommun och har flerårig erfarenhet av kommunal verksamhet. Zetterblad ska i sitt uppdrag som nationell samordnare löpande informera om det arbete som bedrivs.

I uppdraget ingår även att följa forskningen på området och bidra till att öka kunskapen om hur frivillig återvandring kan fungera i praktiken.

Uppdraget ska slutredovisas senast den 4 juni 2027.
