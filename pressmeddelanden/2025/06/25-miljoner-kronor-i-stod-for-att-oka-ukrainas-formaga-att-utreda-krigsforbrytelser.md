# 25 miljoner kronor i stöd för att öka Ukrainas förmåga att utreda krigsförbrytelser

Ukrainas brottsmål har tidigare hanterats på papper. Med ett nytt digitalt ärendehanteringssystem, möjliggörs snabbare brottsutredningar och kortare tid för offer för krigsförbrytelser att vänta på rättvisa.

– Sedan Rysslands fullskaliga invasion av Ukraina har vi sett hur Ryssland bombar allt från lekplatser till barnsjukhus, skolor och bostäder. Regeringen vill bidra till att säkerställa rättvisa för de som fallit offer för kriget. Därför stärker vi nu Ukrainas förmåga att med hjälp av digitalisering utreda och åtala krigsförbrytelser, såväl som andra internationella brott. Svenskt stöd gör skillnad och vi är stolta över att vara med och bygga ett mer motståndskraftigt och modernt rättsväsende i Ukraina, säger bistånds- och utrikeshandelsminister Benjamin Dousa.

Det svenska stödet är en del av ett bredare stöd från EU:s medlemsstater, som syftar till att upprätthålla rättsstatens principer och säkerställa rättvisa för de som fallit offer för kriget. Det bidrar även till att uppnå de krav som EU ställer på ett EU-medlemskap och hjälper Ukraina i sitt närmande till EU. Sverige har via MSB köpt in och donerat nödvändig hårdvara och programvara till Ukrainas säkerhetstjänst, polis, riksåklagarämbete samt det regionala åklagarkontoret i Odessa.
