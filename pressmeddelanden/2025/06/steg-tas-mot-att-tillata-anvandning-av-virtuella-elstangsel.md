# Steg tas mot att tillåta användning av virtuella elstängsel

Anmälan är ett steg på vägen till att användningen av virtuella elstängsel för nötkreatur och får utomhus ska bli tillåten.

– Möjligheten att använda virtuella elstängsel kan bidra till en ökad konkurrenskraft inom nötkötts-, mjölk- och lammproduktionen, med ett bibehållet djurskydd, säger landsbygdsminister Peter Kullgren.

Virtuella elstängsel ökar flexibiliteten för djurhållarna eftersom det är enkelt att skapa nya betesområden eller ändra dem. Användning av virtuella elstängsel kan leda till att fler djur kommer ut på bete och att svårtillgängliga naturbetesmarker kan användas för bete, vilket också kan bidra till ökad biologisk mångfald.

I betänkandet Animalieproduktion med hög konkurrenskraft och gott djurskydd föreslås att virtuella elstängsel ska tillåtas genom att de, likt fysiska elstängsel, ska undantas från förbudet i djurskydds­förordningen (2019:66) mot utrustning som ger djur en elektrisk stöt i avsikt att styra deras beteende.

Ambitionen är att virtuella elstängsel ska kunna användas från och med den 1 januari 2026.
