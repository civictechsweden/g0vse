# Ökat informationsutbyte för ett starkare stöd till arbetssökande och färre felaktiga utbetalningar

Det är många aktörer som på olika sätt har i uppgift att hjälpa arbetssökande att komma i arbete. Uppgiften hanteras främst av Arbetsförmedlingen men också av andra statliga myndigheter och kommuner. Dessutom finns många aktörer som levererar eller anordnar arbetsmarknadspolitiska insatser. För att arbetet ska genomföras så effektivt som möjligt där de arbetssökande ska få rätt stöd i tid så behövs ett informationsutbyte mellan de olika aktörerna. Utan ett bra informationsutbyte riskerar samarbetet mellan aktörer, som ska ge stöd till en individ, att försvåras, till exempel när parallella insatser ges både av Arbetsförmedlingen och en kommun.

Utifrån behovet av ett bättre och utökat informationsutbyte, och behovet att se över regelverken som styr den arbetsmarknadspolitiska verksamheten, tillsatte regeringen en utredning. I utredningens uppdrag ingick även att se över vilka förutsättningar som ska gälla för Arbetsförmedlingens kontrollbesök hos de arbetsgivare som anställer med ekonomiskt stöd, exempelvis genom nystartsjobb, och anordnare av arbetsmarknadspolitiska insatser. Syftet med detta är att förhindra brottslighet och felaktiga utbetalningar.

– Aktörer inom de arbetsmarknadspolitiska insatserna behöver ha tillgång till rätt information för att ta korrekta beslut och kunna kontrollera så att allt går rätt till. Detta är viktigt, både för att ge den arbetssökande ett bra och effektivt stöd samt för att bekämpa välfärdsbrottsligheten. Jag ser fram emot att ta del av den här utredningen, säger arbetsmarknads- och integrationsminister Mats Persson.

## Utredningen föreslår bland annat:

* En mer sammanhållen lagreglering för den arbetsmarknadspolitiska verksamheten.
* Utökade möjligheter till informationsutbyte mellan Arbetsförmedlingen och andra aktörer.
* En ny dataskyddsreglering för Arbetsförmedlingen.
* Att Arbetsförmedlingen ska få bättre förutsättningar att göra kontrollbesök.
