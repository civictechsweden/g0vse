# Trafikverket ska vidareutveckla trafikledning och infrastrukturobjekt i Öresundsregionen

– En välfungerande transportinfrastruktur i Öresundsregionen är viktig för svensk konkurrenskraft. Effektiva transporter på järnväg över nationsgränser för både person- och godstrafik ställer krav på enkelhet vid gränsövergångar samt på att trafikledningen mellan länderna är väl utvecklad, säger infrastruktur- och bostadsminister Andreas Carlson.

Den fasta förbindelsen över Fehmarn Bält, Fehmarn Belt Fixed Link, som planeras öppnas 2030 förväntas leda till kortare transporttider samt ökad kapacitet, kvalitet och redundans för transporter mellan Skandinavien och övriga Europa. Kortare transporttider och högre infrastrukturkapacitet över Fehmarn Bält förväntas öka transporterna på både väg och järnväg i Öresundsregionen.

Regeringen ser positivt på utvecklingen av järnvägstrafiken i Skåne och dess nytta för såväl arbetspendling som godstrafik. Sedan tidigare har regeringen vidtagit flera åtgärder för att stärka kapaciteten i järnvägen på den svenska sidan av Öresundsförbindelsen. Bland annat har Trafikverket fått i uppdrag att planera för åtgärder i järnvägssystemet i Skåne.

– Uppdraget till Trafikverket att vidareutveckla trafikledning och infrastrukturobjekt i Öresundsregionen är viktigt för att stärka godstrafiken genom Skåne, inte minst i ljuset av öppnandet av den nya Fehmarn Bält-förbindelsen. Nu får Trafikverket i uppdrag att redovisa förutsättningarna till ett tidigare färdigställande, samt hur effektiva trafikflöden kan säkras, säger infrastruktur- och bostadsminister Andreas Carlson.

Trafikverket får i uppdrag att redovisa:

* hur myndigheten avser att arbeta med att utveckla och säkerställa effektiva trafikflöden i Öresundsregionen
* om det finns förutsättningar för ett tidigare färdigställande av kapacitetshöjande åtgärder i järnvägssystemet i Skåne inom den nationella planen

Uppdraget ska redovisas senast den 13 januari 2026.
