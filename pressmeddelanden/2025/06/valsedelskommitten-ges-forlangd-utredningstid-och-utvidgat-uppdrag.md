# Valsedelskommittén ges förlängd utredningstid och utvidgat uppdrag

Regeringen gav i februari 2024 en parlamentariskt sammansatt kommitté i uppdrag att utvärdera och överväga förändringar av valsedelsystemet (dir. 2024:24). I uppdraget ingår även att analysera för- och nackdelar med att övergå till ett system med gemensamma eller neutrala valsedlar. Utredningstiden förlängs nu med 11 månader.

Tilläggsdirektiven innebär också att kommittén får ett utvidgat uppdrag. Bakgrunden är att riksdagen har tillkännagett för regeringen att den bör utreda en fråga om valbarhet och folkbokföring (bet. 2023/24:KU12, rskr. 2023/24:181). Tillkännagivandet rör frågan om det bör vara möjligt för en person som kandiderat i mer än en kommun eller region att ändra sin folkbokföring på valdagen eller i anslutning till valdagen i syfte att bli valbar och invald. Konstitutionsutskottet noterar i sitt betänkande, som riksdagen har ställt sig bakom, att både Valmyndigheten och Valprövningsnämnden i sina erfarenhetsrapporter från valen 2022 tar upp frågan.

Kommittén får därför i uppdrag att analysera konsekvenserna av och redovisa för- och nackdelar med att ändra reglerna om valbarhet. Kommittén ska också ta ställning till om reglerna bör ändras och lämna de författningsförslag som kommittén bedömer är motiverade.

Kommittén ska slutredovisa sitt uppdrag senast den 14 augusti 2026. Kommittén ska dock senast den 15 januari 2026 lämna ett delbetänkande med redovisning av uppdraget i de ursprungliga direktiven att utvärdera dagens valsedelsystem.
