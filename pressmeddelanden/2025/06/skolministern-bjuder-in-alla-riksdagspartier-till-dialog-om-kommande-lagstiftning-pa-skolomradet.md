# Skolministern bjuder in alla riksdagspartier till dialog om kommande lagstiftning på skolområdet

Skolan är en prioriterad fråga för regeringen. I arbetet med att skapa bättre förutsättningar för svensk skola ingår ett antal utredningar som sammantaget lämnar förslag på omfattande förändringar i skolsystemet. Det handlar till exempel om att komma till rätta med betygsinflationen, återupprätta kunskapsuppdraget och se till att lärare får goda förutsättningar i sitt arbete. Under mötet med riksdagspartierna kommer några av de mest centrala utredningarna att diskuteras.

– Lärare, rektorer och annan skolpersonal måste få betydligt bättre förutsättningar att utföra sina viktiga arbeten. Ett långsiktigt perspektiv är avgörande för att det ska fungera. När vi nu genomför stora reformer på skolområdet är det därför viktigt att diskutera både utmaningar och möjligheter med alla partier, säger Lotta Edholm.

Mötet planeras att äga rum efter sommaren.
