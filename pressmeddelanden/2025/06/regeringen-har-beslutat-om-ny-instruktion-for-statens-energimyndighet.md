# Regeringen har beslutat om ny instruktion för Statens energimyndighet

– Energimyndigheten har en viktig roll i arbetet med att möta Sveriges behov av fossilfri energi, god försörjningstrygghet och konkurrenskraftiga energipriser. Nu tydliggörs myndighetens uppgifter och roll för att stärka myndighetens bidrag i arbetet med att genomföra energipolitiken, bland annat genom den nya uppgiften att vart fjärde år redovisa en samlad analys och bedömning av energiomställningen, säger energi- och näringsminister Ebba Busch.

Med utgångspunkt i Tidöavtalet: En överenskommelse för Sverige gav regeringen i juni 2023 en utredare i uppdrag att se över myndigheternas uppgifter och ansvar inom energiområdet. Utredningen syftade till att säkerställa en effektiv ansvarsfördelning mellan myndigheterna, att uppgifter och ansvar är tydligt definierade och att goda förutsättningar finns för att myndigheterna ska kunna bidra i arbetet med att genomföra energipolitiken utifrån sina respektive kärnuppgifter och ansvarsområden.

I december 2023 redovisade utredaren översynen av Energimyndigheten och lämnade samtidigt ett förslag till ny instruktion för myndigheten.

Den nya instruktionen följer i all väsentlighet utredarens förslag med det huvudsakliga syftet att tydliggöra myndighetens egna uppgifter och roll utifrån de energipolitiska målen och avgränsningar mot de andra energimyndigheterna.

För att skapa bättre förutsättningar för regeringens styrning får nu Energimyndigheten i uppgift att vart fjärde år redovisa en samlad analys och bedömning av energiomställningen. Från och med 2030 ska redovisningen även innehålla underlag till kontrollstation för leveranssäkerhets- och planeringsmålen.
