# Ny möjlighet att stänga av statligt anställda

Regeringen föreslår att statligt anställda ska kunna stängas av från arbetet.  Avstängning ska kunna ske om arbetstagaren beter sig på ett sätt som kan antas leda till en uppsägning eller ett avskedande och det finns en konkret risk för att fortsatt arbete skadar förtroendet för myndigheten. Avstängning ska också vara möjlig om arbetstagarens beteende riskerar att hindra verksamhetens behöriga gång eller försvåra utredningen av arbetstagarens beteende.

– Utökade möjligheter att stänga av statligt anställda är mycket efterfrågat av våra statliga arbetsgivare hos myndigheterna som ibland befinner sig i svåra situationer utan lagstöd att agera. En lagändring är helt nödvändig för att kunna upprätthålla förtroendet för myndigheternas verksamheter och för statsförvaltningen i stort, säger civilminister Erik Slottner.

En avstängning ska få gälla högst två månader i taget och arbetstagaren ska få behålla sin lön och sina anställningsförmåner under avstängningen. Det föreslås också en möjlighet till skadestånd och en rätt för arbetstagaren att få avstängningen tillfälligt upphävd av en domstol.

Tidigare fanns regler om avstängning i lagen (1982:80) om anställningsskydd och i kollektivavtal mellan parterna. Sedan ändringar av arbetsrätten år 2022 och ett nytt domslut som kräver lagstöd för avstängning av statligt anställda står statliga arbetsgivare utan möjlighet att stänga av en arbetstagare i en situation då arbetstagarens fortsatta arbete skadar förtroendet för myndigheten eller hindrar verksamheten.

Lagändringarna föreslås träda i kraft den 1 januari 2026.
