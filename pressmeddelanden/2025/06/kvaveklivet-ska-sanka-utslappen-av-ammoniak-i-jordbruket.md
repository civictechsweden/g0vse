# Kväveklivet ska sänka utsläppen av ammoniak i jordbruket

– Jordbruket behöver – liksom alla andra sektorer – ställa om och fasa ut sina utsläpp. Kväveklivet ska bidra till att hjälpa jordbrukarna att minska sina utsläpp av kväveföreningar och ammoniak. På så sätt begränsar vi försurning, övergödning och klimatpåverkan från jordbruket och underlättar att kvävet stannar i marken där det gör nytta, säger klimat- och miljöminister Romina Pourmokhtari.

– Detta är en bra möjlighet för jordbrukare och entreprenörer att kunna investera i ny teknik som kan bidra till konkurrenskraft i lantbruket. Jag är därför glad att vi nu kommer igång och att det ska bli möjligt att söka stödet redan i sommar, säger landsbygdsminister Peter Kullgren.

Statens jordbruksverk ska administrera stödet som ligger på 100 miljoner kronor för 2025. Investeringsstödet ska exempelvis kunna sökas för investeringar i myllningsaggregat, tak över gödselanläggningar, surgörning och kvävesensorer.

Stödet bidrar till en omställning till ett mer hållbart jordbruk och en tryggad livsmedelsförsörjning. Det ska också leda till minskad klimatpåverkan, övergödning och försurning. En minskning av ammoniakutsläppen kommer att bidra till att miljökvalitetsmålet Ingen övergödning nås.

För 2026 och 2027 planeras ytterligare 100 miljoner kronor att avsättas för Kväveklivet.
