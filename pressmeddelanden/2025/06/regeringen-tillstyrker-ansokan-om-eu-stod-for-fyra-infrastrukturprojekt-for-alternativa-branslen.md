# Regeringen tillstyrker ansökan om EU-stöd för fyra infrastrukturprojekt för alternativa bränslen

– Sverige och svenska aktörer bidrar aktivt till ett mer hållbart transportsystem genom att fortsätta fasa ut fossila bränslen i transportsektorn. Den medfinansiering som projekten ansöker om kommer att användas till laddinfrastruktur för godstransporter på väg samt till att etablera laddinfrastruktur för hamnfordon och installera landström för fartyg och godshantering i hamnar. Sammantaget bedöms projekten ha goda förutsättningar att bidra till att minska användningen av fossila bränslen längs det transeuropeiska transportnätet, säger infrastruktur- och bostadsminister Andreas Carlson.

– För att Sverige ska nå sina klimatmål måste utsläppen från inrikes transporter minska kraftigt. Det kräver att laddinfrastrukturen och alternativa fossilfria bränslen finns på plats. De infrastrukturprojekt som regeringen nu har beslutat att tillstyrka bidrar till att skapa de förutsättningar som krävs för att både Sverige och Europa ska lyckas ställa om och samtidigt stärka sin konkurrenskraft, säger klimat- och miljöminister Romina Pourmokhtari.

EU-kommissionen utvärderar projektansökningarna under sommaren och hösten, och medlemsstaterna röstar sedan i CEF-kommittén om vilka projekt som ska få medfinansiering. För att få medfinansiering ska projekten bidra till utlysningens särskilda mål och till utbyggnaden av det transeuropeiska transportnätet (TEN-T), samtidigt som de bland annat tar EU:s långsiktiga mål för minskade koldioxidutsläpp i beaktande.

De fyra projekt med svenska aktörer som regeringen tillstyrker ansöker sammanlagt om bidrag för omkring 27,2 miljoner euro. De fyra projekten söker EU-medel i den andra av tre ansökningsomgångar inom ramen för CEF:s utlysning för alternativa bränslen som pågår under perioden 2024–2026.

De fyra projekten är:

* Heavy Duty Vehicles - Electric in AT, DE, DK, ES, FR, NL, SE (HDV-E General)
* Mobility Infrastructure for Logistics Electric & Sustainable - Connect in AT, BE, DE, ES, FR, NL, and SE (MILES)
* E-MAR
* Preem Infrastructure for Sustainable Transport
