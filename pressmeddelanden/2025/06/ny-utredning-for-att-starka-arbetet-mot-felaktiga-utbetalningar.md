# Ny utredning för att stärka arbetet mot felaktiga utbetalningar

Utbetalningsmyndigheten har i uppdrag att genom dataanalyser och granskningar förebygga, förhindra och upptäcka felaktiga utbetalningar från välfärdssystemen. Myndighetens arbete är viktigt för att minska bidragsfusket och motverka den kriminella ekonomin. Myndighetens arbete har hittills gett bra resultat – på kort tid har felaktiga utbetalningar på över 40 miljoner kronor stoppats.

Regeringen vill nu att Utbetalningsmyndigheten ska få möjlighet att utföra dataanalyser och granskning av fler statliga utbetalningar än idag. Därför tillsätts en utredning som bland annat ska se över vilka fler statliga utbetalningar som skulle kunna omfattas av Utbetalningsmyndighetens dataanalyser och granskning. Det kan exempelvis handla om statliga stöd till företag och till organisationer i civilsamhället.

– Skattepengar ska inte gå till fuskare och kriminella utan till vår gemensamma välfärd. Utbetalningsmyndigheten gör ett fantastiskt arbete för att minska bidragsfusket. Därför vill vi att myndigheten ska ha koll på fler utbetalningar än idag, säger finansminister Elisabeth Svantesson.

– Detta är ett viktigt steg av flera för att skapa ett heltäckande och robust system för välfärdsutbetalningar. Regeringen har vidtagit ett antal åtgärder för att minska felaktiga utbetalningar från offentliga medel. Utbetalningsmyndigheten är en viktig del i den kedjan, säger civilminister Erik Slottner.

– Vi behöver ett välfärdssystem som är tryggt. Det innebär bland annat att vi behöver sätta stopp för alla försök till att utnyttja systemet. Fusk och fel måste bekämpas och här får utredningen ett viktigt uppdrag att se över hur det arbetet kan bli ännu mer effektivt genom att Utbetalningsmyndigheten kan få ansvar att granska fler utbetalningar än idag, säger arbetsmarknads- och integrationsminister Mats Persson.

– Statliga utbetalningar måste granskas noggrannare för att sätta stopp för fusket och den kriminella ekonomin. Denna utredning handlar ytterst om att värna skattebetalarnas pengar och återupprätta förtroendet för våra välfärdssystem, säger Oscar Sjöstedt, ekonomisk-politisk talesperson för Sverigedemokraterna.

Utredningen ska specifikt:

* analysera och föreslå vilka statliga utbetalningar till civilsamhällets organisationer och företag som är ändamålsenliga och kostnadseffektiva att ansluta till Utbetalnings­myndighetens dataanalys- och gransknings­verksamhet,
* bedöma om fler statliga utbetalningar bör omfattas av myndighetens transaktionskontosystem och, i så fall, föreslå vilka,
* vid behov föreslå andra lämpliga åtgärder för att stärka arbetet med att säker­ställa korrekta statliga utbetalningar till civilsamhället och företag,
* bedöma om det bör införas en särskild skyldighet för Utbetalnings­myndig­heten att lämna vissa underrättelser till Arbetsförmedlingen, och lämna nödvändiga författningsförslag.

Uppdraget ska redovisas senast den 11 juni 2027.
