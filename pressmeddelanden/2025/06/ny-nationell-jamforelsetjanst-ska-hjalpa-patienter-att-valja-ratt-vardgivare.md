# Ny nationell jämförelsetjänst ska hjälpa patienter att välja rätt vårdgivare

– Det ska vara enkelt att hitta rätt vård. Med den här tjänsten får patienter bättre verktyg att välja vårdgivare utifrån sina behov. Vi vet att bemötande, kontinuitet och tillgänglighet är avgörande för många patienter, och därför ska den här tjänsten spegla just det, säger sjukvårdsminister Acko Ankarberg Johansson.

Som en del av regeringens arbete med att öka transparensen och effektiviteten i vården får E-hälsomyndigheten nu i uppdrag att ta fram en nationell jämförelsetjänst. Uppdraget bygger på en tidigare förstudie från Myndigheten för vård- och omsorgsanalys, som bland annat visade att medborgarna efterfrågar bättre information om vårdensväntetider, bemötande och tillgänglighet. Initiativet är också en del av Tidöavtalet, där ett av målen är att stärka redovisningen av vårdens kvalitet på utförarnivå.

Den nya tjänsten ska samla information om bland annat vänte- och öppettider samt annan information som kan vara relevant i valet av vårdgivare. E-hälsomyndigheten därför även identifiera vilken övrig information som bör ingå i tjänsten, även sådan information där data i dagsläget saknas. I dessa fall ska myndigheten redogöra för vilka data som behövs och vilka rättsliga och tekniska förutsättningar som krävs för att kunna tillgängliggöra dem. Målet är att ge patienter bättre verktyg för att välja vårdgivare utifrån sina individuella behov.

E-hälsomyndigheten ska presentera en prototyp av tjänsten senast den 12 december 2025. Slutredovisningen ska lämnas senast den 26 maj 2026, då tjänsten också ska vara tillgänglig för allmänheten.

Utvecklingen ska ske i samverkan med Socialstyrelsen, Inspektionen för vård och omsorg, Myndigheten för vård- och omsorgsanalys samt i dialog med patientorganisationer, regioner och privata vårdgivare. Särskild hänsyn ska tas till grupper med stora vårdbehov, såsom äldre och personer med funktionsnedsättning. Tjänsten ska även kunna integreras med befintliga och kommande digitala tillgångstjänster, inklusive sådana som aktualiseras av EU:s nya förordning om det europeiska hälsodataområdet.
