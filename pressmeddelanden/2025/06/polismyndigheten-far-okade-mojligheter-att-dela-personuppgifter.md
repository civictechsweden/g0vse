# Polismyndigheten får ökade möjligheter att dela personuppgifter

De senaste årens negativa utveckling vad gäller den organiserade brottsligheten och kriminella nätverk har skett parallellt med att Sverige som informationssamhälle förändrats: Idag är det större mängder information än någonsin tidigare som bearbetas, lagras, kommuniceras och mångfaldigas. Inflödet av information som Polismyndigheten hanterar och analyserar ökar ständigt – information som många gånger är avgörande för att myndigheten ska kunna förebygga och förhindra allvarliga brott.

Samtidigt är delar av det regelverk som styr hur Polismyndigheten hanterar personuppgifter daterat. Därför har myndigheten i olika sammanhang pekat på vilka regler i dataskyddsregleringen som är brådskande att se över.

– Det är avgörande att rättsväsendet har tillgång till moderna och kraftfulla verktyg för att möta dagens organiserade brottslighet. Regeringens förslag om en effektivare informationshantering hos polisen är ett viktigt steg i rätt riktning och ett svar på polisens behov, säger justitieminister Gunnar Strömmer.

I propositionen lämnas flera förslag till ändringar i reglerna om gemensamt tillgängliga uppgifter vid Polismyndigheten:

* Fåtalsregeln, som bestämmer när personuppgifter inte är gemensamt tillgängliga inom myndigheten, ska utvidgas. För närvarande innebär regeln att som mest ett tiotal personer kan se personuppgifter utan att de anses vara gemensamt tillgängliga. Förslaget innebär att antalet personer inom myndigheten som har tillgång till en personuppgift inte ska vara det som avgör om uppgiften ska ses som gemensamt tillgänglig. Avgörande ska i stället vara att det rör sig om en särskilt avgränsad krets personer.
* Fler personuppgifter ska få göras gemensamt tillgängliga i Polismyndighetens underrättelseverksamhet.
* I dagsläget finns ett krav på att gemensamt tillgängliga uppgifter i vissa fall ska förses med särskilda upplysningar, exempelvis om en uppgiftslämnares trovärdighet. Kravet är i praktiken inte alltid möjligt att uppfylla och kan då förhindra att uppgifter görs gemensamt tillgängliga trots att det finns ett sådant behov. Förslaget innebär att sådana upplysningskrav endast ska gälla så långt det är möjligt. En generell undantagsregel ska också införas för när en sådan upplysningsskyldighet inte ska gälla.

Förslagen föreslås träda i kraft den 1 december 2025.
