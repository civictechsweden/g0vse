# Bristsituationer av läkemedel ska utredas

– Generellt har vi en stabil läkemedelsförsörjning i Sverige. Dock uppstår rest- och bristsituationer av olika slag, vilka kan vara hanterbara i vardagssituationer men förödande vid till exempel en krissituation. Vi behöver göra mer på detta området, och jag är glad att Region Skånes läkemedelschef Maria Landgren tagit på sig uppdraget som särskild utredare, säger sjukvårdsminister Acko Ankarberg Johansson.

Utredningen ska bland annat föreslå åtgärder för att förebygga och hantera brist på läkemedel, inklusive antibiotika och veterinärmedicinska läkemedel. Trots att det idag vidtas åtgärder för att möta rest- och bristsituationer är dessa situationer vanliga och har negativ påverkan på bland annat patienter och hälso- och sjukvården.

Utredningen ska också föreslå en nationell funktion för samordning och inköp av läkemedel för att stärka den nationella förmågan att säkra tillgången på läkemedel, även i större volymer. Förslaget ska innehålla analys på hur en sådan funktion ska utformas, finansieras och vilken aktör som är mest lämpad att ansvara för funktionen, samt i situationer en sådan nationell funktion ska kunna nyttjas.

Utredningen ska också:

* analysera och föreslå en lämplig ordning för tvingande fördelning eller omfördelning av läkemedel,
* ta ställning till om sjukhusapotek ska kunna tillgodose läkemedelsförsörjningen även till andra vårdinrättningar än sjukhus,
* föreslå vilka krav som bör gälla för öppenvårdsapotekens och partihandlarnas beredskap,
* kartlägga dosverksamheten och föreslå ändringar som syftar till att förtydliga ansvar, finansiering och funktion,
* analysera situationen och vid behov föreslå åtgärder för att stärka extemporeapotekens förutsättningar att bistå vid kritiska bristsituationer, och
* lämna nödvändiga författningsförslag.

Till utredare utses Maria Landgren som idag är läkemedelschef i Region Skåne. Utredningen ska lämna ett delbetänkande redan nästa år, 31 mars 2026, som rör tvingande omfördelning eller fördelning av läkemedel. Regeringen ser att detta är en särskilt viktig fråga som behöver hanteras skyndsamt då en reglering på området kan ge extra verktyg vid en kommande krissituation.

Utredningen ska sedan lämna sitt slutliga betänkande den 30 november 2026.
