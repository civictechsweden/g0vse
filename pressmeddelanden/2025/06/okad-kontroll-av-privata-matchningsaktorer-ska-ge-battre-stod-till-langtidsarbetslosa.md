# Ökad kontroll av privata matchningsaktörer ska ge bättre stöd till långtidsarbetslösa

I Arbetsförmedlingens regleringsbrev för 2025 fick myndigheten i uppdrag att förändra Rusta och matcha. Det handlade bland annat om att starkare koppla leverantörernas betalning till hur väl de lyckas få arbetslösa i arbete eller utbildning. Nu har Arbetsförmedlingen sett över avtalen med leverantörerna och som ett led i detta säger myndigheten upp ett antal avtal.

– Rusta och Matcha behöver bli bättre och mer effektivt. Skickliga leverantörer ska självklart fortsätta sin verksamhet, men om en aktör inte kan leverera så behöver det få konsekvenser. Det är positivt att Arbetsförmedlingen nu har gjort den här översynen, säger arbetsmarknads- och integrationsminister Mats Persson.

## Kraftsamling för att bekämpa välfärdsbrottslighet

Den organiserade brottsligheten och den kriminella ekonomin måste motverkas med samhällets samlade förmåga. Regeringen gav därför i maj 2025 Arbetsförmedlingen i uppdrag att tillsammans med en rad andra myndigheter att kraftsamla mot organiserad brottslighet i välfärden. Uppdraget tar sikte på brottslighet i hälso- och sjukvården, tandvården, socialtjänst- och LSS-verksamheter, socialförsäkringen och inom den arbetsmarknadspolitiska verksamheten.

– Att kriminella och oseriösa aktörer så utstuderat nästlat sig in i vår välfärd är fullständigt oacceptabelt. Regeringen vidtar centrala åtgärder för att få bukt med den kriminalitet som tyvärr förekommer idag. Detta uppdrag är ännu ett viktigt steg i arbetet att bekämpa välfärdsbrottsligheten, säger arbetsmarknadsminister Mats Persson.

I uppdraget ingår exempelvis att myndigheterna ska kontrollera sina respektive myndighetsbeslut och utbetalningar som rör individer, företrädare och privata utförare som förekommer i lägesbilder och myndighetsrapporter om organiserad brottslighet i välfärden.
