# Mindre fusk med studentbostäder när fler får ta del av uppgifter från studie- och antagningsregister på elektronisk väg

Att fler får ta del av uppgifterna ur registren på elektronisk väg ger ett effektivare arbetssätt för de aktörer som berörs. Det bedöms också bidra till att stoppa fusk, bland annat på studentbostadsmarknaden. I dag har bostadsförmedlarna för studentbostäder ingen elektronisk väg att kontrollera studie- och antagningsuppgifter för bostadssökande. Det kan leda till att personer som inte studerar bor i studentbostäder, trots att de inte har rätt till det.

– Studentbostäder är till för studenterna och inga andra. Den här ändringen gör det lättare för flera olika aktörer att kontrollera uppgifter på ett snabbare och mer effektivt sätt. Det är Sveriges studenter värda, säger utbildningsminister Johan Pehrson.

När uppgifterna behövs för handläggning av ärenden kan ytterligare aktörer få del av dem. Några av dessa är Migrationsverket, Skolverket och Myndigheten för samhällsskydd och beredskap.

Förändringen ska träda i kraft den 1 augusti i år.
