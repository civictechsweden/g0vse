# Regeringen har beslutat om lagrådsremissen Kompletterande bestämmelser till EU:s förordning om politisk reklam och uppdrag till Mediemyndigheten

Syftet med EU:s förordning om politisk reklam är att bidra till en väl fungerande inre marknad för tillhandahållare av politiska reklamtjänster, säkerställa hög transparens och rättssäkerhet för mottagarna av politisk reklam och ge ett gott skydd för personuppgifter i samband med politiska kampanjer.

Förordningen ska börja tillämpas i sin helhet den 10 oktober. För att den ska kunna tillämpas fullt ut i Sverige krävs vissa kompletterande bestämmelser. I lagrådsremissen lämnas därför förslag på en ny lag med kompletterande bestämmelser samt ändringar i lagen (1971:289) om allmänna förvaltningsdomstolar. Förslagen innebär bland annat att en behörig myndighet ska ges befogenhet att besluta om de tillsynsåtgärder som regleras i förordningen. Dessutom föreslås bestämmelser om överklagande av beslut och handläggning av ärenden.

Den nya lagen och ändringarna i lagen om allmänna förvaltningsdomstolar föreslås träda i kraft den 1 januari 2026.

Regeringen ger även Mediemyndigheten i uppdrag att under 2025 vara behörig myndighet för att bevaka efterlevnaden av vissa bestämmelser i förordningen om politisk reklam samt att utföra vissa andra uppgifter enligt förordningen.

Förslagen i lagrådsremissen och uppdraget till Mediemyndigheten bygger på promemorian Kompletterande bestämmelser till EU:s förordning om politisk reklam (Ds 2024:27).
