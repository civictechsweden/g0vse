# Ny strategi för humanitärt bistånd

– Världen står inför allvarliga utmaningar med svåra kriser, minskad internationell finansiering och bristande respekt för humanitärt tillträde och internationell humanitär rätt. Nu behövs ett effektivt humanitärt bistånd som är fokuserat på att rädda liv och att varje biståndskrona ska göra så stor nytta som möjligt. Därför presenterar regeringen en ny strategi för ett effektivt humanitärt bistånd. Sverige ska vara en tydlig kraft för livräddande insatser och skydd för de allra mest utsatta i en värld som brinner, säger bistånds- och utrikeshandelsminister Benjamin Dousa.

Tydligt fokus för strategin ligger på det humanitära kärnmandatet att rädda liv och lindra nöd. Nya partnerskap uppmuntras för snabba, effektiva och träffsäkra humanitära insatser. Samarbetet med civilsamhällesorganisationer och lokala organisationer stärks.

– Civilsamhällesorganisationer och lokala organisationer har lokalkännedomen, nätverket och vet var svenska medel gör störst skillnad för de allra mest krisutsatta, säger bistånds- och utrikeshandelsminister Benjamin Dousa.

Arbetet för att öka respekten och förståelsen för de humanitära principerna, internationell humanitär rätt och humanitärt tillträde växlas upp. Svenskt humanitärt stöd ska nå dit det verkligen behövs.

Strategin är ett led i verkställandet av reformagendan.
