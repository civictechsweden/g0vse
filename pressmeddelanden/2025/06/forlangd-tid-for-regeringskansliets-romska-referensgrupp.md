# Förlängd tid för Regeringskansliets romska referensgrupp

Regeringen antog 2012 en strategi för romsk inkludering med det övergripande målet att den rom som fyller 20 år 2032 ska ha likvärdiga möjligheter i livet som den som är icke-rom. Enligt strategin ska romsk delaktighet och romskt inflytande genomgående säkerställas i arbetet.

– För att strategin för romsk inkludering ska kunna genomföras på ett hållbart och relevant sätt behövs romskt inflytande under processen. En romsk referensgrupp bidrar med viktiga perspektiv och erfarenheter i arbetet med att förverkliga strategin, säger kulturminister Parisa Liljestrand.

Förordnandet för referensgruppen har förlängts var tredje år sedan den inrättades 2013. Nuvarande förordnande löper ut den 30 juni 2025.
