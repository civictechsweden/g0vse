# Socialstyrelsen ska följa upp jämlikhet och väntetider i cancervården

– Alla patienter, oavsett var i landet de bor, ska ha rätt till en likvärdig och snabb cancervård. Det är en grundläggande fråga om trygghet och rättvisa, säger sjukvårdsminister Acko Ankarberg Johansson.

Överenskommelsen mellan regeringen och SKR, som slöts i januari 2025, syftar till att skapa en mer jämlik och effektiv cancervård med kortare väntetider i hela landet. Den omfattar totalt 817 miljoner kronor och innehåller insatser inom prevention, tidig upptäckt, kunskapsutveckling och medicinsk teknologi.

Socialstyrelsen ska nu följa upp hur regionerna arbetar med standardiserade vårdförlopp (SVF), som är centrala för att korta ledtiderna i cancervården och säkerställa att patienter får rätt vård i rätt tid. Myndigheten ska samla in och analysera rapporter från samtliga regioner, bedöma om prestationskraven för utbetalning av statliga medel är uppfyllda, samt ge återkoppling där det finns brister.

Utöver SVF ska Socialstyrelsen också följa upp särskilda satsningar inom bild- och funktionsmedicin, patologi samt rehabilitering, palliativ vård, seneffekter och aktiva överlämningar. Dessa områden har pekats ut som avgörande för att förbättra både tillgång och kvalitet i cancervården. Totalt uppgår de särskilda satsningarna till 220 miljoner kronor. 2025 är andra året de särskilda satsningarna genomförs.

En viktig del av uppdraget är att ta fram ett förslag för hur väntetidsdata ska användas i det löpande kvalitetsarbetet efter regeringens tidigare beslut om ändringar i hälso- och sjukvårdsförordningen. Med anledning av beslutet ska regionerna från och med den 1 juli 2025 samla in och rapportera uppgifter om väntetider direkt till Socialstyrelsen, i stället för Sveriges Kommuner och Regioner (SKR). Socialstyrelsen ska därför, i och med dagens beslut, arbeta för att säkerställa att data fortsatt kan användas för löpandeförbättringsarbete inom cancervården på regional nivå.
