# Regeringen vill öka kunskapen om pojkars och unga mäns jämställdhetsutmaningar

- Jag ser med oro hur pojkar och unga män i dag möter jämställdhetsutmaningar som ofta hamnar i skymundan. För att vända utvecklingen behöver jämställdhetspolitiken breddas och tydligare inkludera deras perspektiv – särskilt när det gäller könsstereotypa normer och maskulinitet. Jämställdhet måste omfatta alla – kvinnor och män, flickor och pojkar, säger jämställdhets- och arbetslivsminister Nina Larsson.

  - Vi ser idag att unga män och pojkar är utsatta på ett sätt som vi behöver förstå bättre. När skärmarna helt ersätter de verkliga gemenskaperna och drar in vissa i allt mer extremt, våldsamt eller på andra sätt destruktivt innehåll, då måste vi agera, säger socialminister Jakob Forssmed.

Jämställdhetspolitiken behöver utvecklas för att tydligare inkludera pojkar och unga män, särskilt kring frågor om könsstereotypa normer och maskulinitet. Det kan behövas fler insatser för att möta de specifika jämställdhetsutmaningar som pojkar och unga män möter. MUCF får i uppdrag att ta fram en kunskapssammanställning som ska belysa områden där pojkar och unga män upplever svårigheter kopplade till könsstereotypa normer, maskulinitet och jämställdhet.

Kunskapssammanställningen ska ringa in problemområden för pojkar och unga män utifrån ett jämställdhetsperspektiv inom exempelvis områdena:

Fysisk och psykisk hälsa
Sexuell och reproduktiv hälsa, inklusive kroppsideal och sexualitet
Relationer, föräldraskap och omsorg
Utbildning och arbetsliv

MUCF ska lämna rekommendationer på utvecklingsområden avseende jämställdhetsutmaningar som pojkar och unga män upplever, där myndigheten bedömer att det är särskilt prioriterat att utforma insatser.

MUCF ska redovisa uppdraget den 31 mars 2026.
