# Regeringen underlättar arbetsgivares kontroller

– Vi har nolltolerans mot fusk och missbruk av migrationssystemet. Samtidigt är det viktigt att underlätta för företag som vill göra rätt för sig. Med det nya uppdraget gör vi det lättare för arbetsgivare att följa reglerna och utföra viktiga kontroller, säger migrationsminister Johan Forssell.

– Arbetslivskriminaliteten bekämpas just nu hårdare än någonsin, och samtidigt som vi skärper kontrollerna gör vi det också lättare för arbetsgivare att göra rätt, säger Ludvig Aspling, migrationspolitisk talesperson för Sverigedemokraterna.

Den som anställer en person som inte har rätt att vistas och arbeta i Sverige riskerar både sanktionsavgifter och straffrättsliga påföljder. Arbetsgivare är också skyldiga att kontrollera att deras anställda har rätt att arbeta här. Det nya uppdraget till Migrationsverket syftar till att underlätta för företag genom att göra dessa kontroller enklare, i första hand genom digitala lösningar.

Uppdraget ska redovisas till Regeringskansliet senast den 31 mars 2026.
