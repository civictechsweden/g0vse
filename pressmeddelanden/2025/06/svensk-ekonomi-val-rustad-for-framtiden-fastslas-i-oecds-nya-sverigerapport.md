# Svensk ekonomi väl rustad för framtiden fastslås i OECD:s nya Sverigerapport

Exportsektorn beskrivs som väldiversifierad och motståndskraftig mot globala risker, samtidigt som Sverige har en av de lägsta statsskulderna inom OECD. Regeringens budget anses bidragit positivt till den ekonomiska återhämtningen.

I rapporten konstateras att penningpolitiken varit ändamålsenlig i kampen mot inflationen. Banksektorn bedöms vara stabil och välkapitaliserad, vilket minskar risken för finansiell oro trots hushållens relativt höga skuldsättning.

Årets rapport har ett särskilt fokus på arbetsmarknaden och nivån på färdigheter hos den vuxna befolkningen. Den svenska ekonomin präglas av ett jämförelsevis högt arbetsmarknadsdeltagande. Rapporten visar också att svenska vuxna har bland de högsta färdighetsnivåerna inom hela OECD. Yrkeshögskolan lyfts fram som en särskilt framgångsrik utbildningsform med stark koppling till arbetsmarknaden. Samtidigt noteras att fler behöver nås av yrkesutbildningar, särskilt kvinnor födda utanför EU som ofta står långt från arbetsmarknaden.

Bostadsmarknaden beskrivs som ett område med stor reformpotential. OECD ser möjligheter att öka rörligheten och minska segregationen genom att på sikt fasa ut hyresregleringar, ränteavdrag och det kommunala planmonopolet. På klimatanpassningsområdet lyfter OECD fram att Sverige har gjort betydande framsteg i klimatanpassningsarbete. OECD lämnar ett antal rekommendationer om hur arbetet kan stärkas ytterligare.

Sammantaget visar rapporten att Sverige har starka institutioner, sunda offentliga finanser, och en arbetskraft med hög nivå av färdigheter – viktiga tillgångar i en tid av global osäkerhet.
