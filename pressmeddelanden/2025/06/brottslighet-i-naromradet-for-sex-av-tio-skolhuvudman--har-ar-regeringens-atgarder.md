# Brottslighet i närområdet för sex av tio skolhuvudmän – här är regeringens åtgärder

– Våldsbrott, hot och kränkningar skapar oro och otrygghet bland elever och personal, påverkar studieresultaten negativt och försämrar arbetsmiljön. Även om kriminaliteten främst är ett samhällsproblem kan skolan vara en stark förebyggande kraft. Regeringen arbetar därför hårt för att skolorna ska vara trygga och säkra för både elever och skolpersonal, säger skolminister Lotta Edholm.

### Flera åtgärder för att öka säkerheten

Från den 1 juli gäller nya bestämmelser som ska öka säkerheten i förskolan och skolan. De nya bestämmelserna innebär bland annat att förskolor och skolor ska ha beredskap för att hantera hot och allvarliga våldssituationer, och vidta åtgärder för att obehöriga personer inte ska komma in på förskolans eller skolans område när verksamheten pågår. Rektorer får besluta om att genomsöka elevers väskor om det behövs för att begränsa risken för brott, ordningsstörningar eller kränkningar eller för att upprätthålla säkerheten, men bara om det är proportionerligt. Om en elev misstänks för ett brott i skolan ska rektorn som huvudregel anmäla det till polisen.

Regeringens satsning på skolsociala team är en av många viktiga pusselbitar för att förbättra samverkan mellan skola och socialtjänst. Teamen bidrar till att skapa en lugn och trygg skolmiljö och ger skolor bättre förutsättningar att kunna möta elever med långvarig skolfrånvaro eller andra riskbeteenden. Regeringen satsar sammantaget 350 miljoner kronor på skolsociala team under år 2025. Statsbidraget har de senaste två åren varit översökt, vilket tyder på att de skolsociala teamen fyller en viktig funktion.

I arbetet med att sätta stopp för brottslighet kan det vara helt avgörande att olika samhällsaktörer kan utbyta information med varandra, till exempel mellan skola, polis och socialtjänst. Regeringen har vidtagit en rad åtgärder för att motverka att reglerna för sekretess står i vägen för det brottsförebyggande och brottsbekämpande arbetet.
