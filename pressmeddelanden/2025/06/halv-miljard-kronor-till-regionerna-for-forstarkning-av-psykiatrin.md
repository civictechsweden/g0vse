# Halv miljard kronor till regionerna för förstärkning av psykiatrin

Regeringen har beslutat att betala ut de 500 miljoner kronor till regionerna som aviserades i vårändringsbudgeten för deras arbete att stärka den specialiserade psykiatriska vården för barn och unga respektive vuxna. Insatserna handlar om att öka antalet vårdplatser inom vuxenpsykiatrin och skapa fler platser för självvald inläggning, samt att öka tillgängligheten till barn- och ungdomspsykiatrin.

– Jag är glad att vi nu kan ge regionerna detta förstärkta stöd för att öka antalet vårdplatser så att fler kan få den hjälp de behöver inom psykiatrin. Den psykiska ohälsan visar sig i alla delar av samhället och kan ha oerhört tragiska konsekvenser om man inte får vård i tid, säger socialminister Jakob Forssmed.

En prioriterad fråga inom ramen för regeringens arbete med psykisk hälsa och suicidprevention är stärka tillgängligheten till hälso- och sjukvård och göra vården mer flexibel efter patientens behov och önskemål. Risken för att patienter hamnar i glapp mellan vårdgivare behöver minska. I detta arbete är insatser för självvald inläggning, och mer flexibla övergångar mellan barn- och ungdomspsykiatrin och vuxenpsykiatrin, samt insatser för att öka antalet vårdplatser prioriterade.

Satsningen innebär att 250 miljoner kronor avsätts under 2025 för att öka antalet vårdplatser inom vuxenpsykiatrin, 200 miljoner kronor går till att öka antalet platser för självvald inläggning på avdelning. 50 miljoner kronor riktas för att öka tillgängligheten till barn- och ungdomspsykiatrin och korta köer med särskilt fokus på vården vid ätstörningar.

Den 11 juni godkände riksdagen regeringens förslag till vårändringsbudget, vilket innebär att medlen nu kan betalas ut till regionerna.
