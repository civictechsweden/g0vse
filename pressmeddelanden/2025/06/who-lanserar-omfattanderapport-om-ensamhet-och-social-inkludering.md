# WHO lanserar omfattande rapport om ensamhet och social inkludering

– Varje människa som lider av ensamhet motiverar i sig att man betraktar frågan som ett samhällsproblem. I Sverige besväras nästan var femte person av ensamhet och isolering. Regeringen har lanserat en nationell strategi mot ensamhet och satsat nära en miljard för att öka gemenskapen i samhället. Att WHO genom kommissionens rapport nu uppmärksammar problemet och hur det kan mötas är viktigt för att världens länder, var och en och gemensamt, ska arbeta för att bryta ensamhet utvecklingen, säger socialminister Jakob Forssmed.

Rapporten slår fast att ensamhet och social isolering är ett växande folkhälsoproblem som påverkar 1 av 6 människor världen över. Konsekvenserna är allvarliga: ökad risk för hjärt-kärlsjukdomar, stroke, diabetes, depression, kognitiv svikt – och i värsta fall för tidig död. Unga är en särskilt utsatt grupp. Bland tonåringar uppger upp till 21 procent att de ofta känner sig ensamma.

Rapporten föreslår insatser på fem områden: policyutveckling, forskning, interventioner, förbättrad mätning och ökad medvetenhet. Bland annat föreslås ett globalt index för social delaktighet och satsningar på social infrastruktur som mötesplatser.

I Sverige har den första nationella strategin mot ensamhet lanserats tidigare under våren och socialminister Jakob Forssmed har initierat ett företagsnätverk för ökad gemenskap. De deltagande företagen arbetar på olika sätt med att motverka ofrivillig ensamhet hos både kunder, gäster och anställda och samhället i stort. I den nationella strategin lyfts samverkan mellan offentlig sektor, civilsamhälle och näringsliv, och vikten av social infrastruktur, förebyggande insatser och ökad medvetenhet fram som viktiga insatser.
