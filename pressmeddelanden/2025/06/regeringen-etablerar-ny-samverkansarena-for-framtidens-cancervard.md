# Regeringen etablerar ny samverkansarena för framtidens cancervård

– Vi fortsätter att stärka grunden för en mer sammanhållen och innovativ cancervård. Genom att samla aktörer från hela samhället skapar vi förutsättningar för verklig förändring – för patienterna, vården och forskningen, säger sjukvårdsminister Acko Ankarberg Johansson.

Regeringen ger Socialstyrelsen i uppdrag att etablera och agera sammankallande part för en nationell cancer mission hubb. Den nya hubben blir en strategisk samverkansarena där myndigheter, vårdgivare, akademi, näringsliv, patientrepresentanter och civilsamhälle tillsammans ska driva utvecklingen av cancervården – från prevention till rehabilitering och palliativ vård.

Uppdraget är en central del i regeringens ambitionshöjning inom cancervården och ett viktigt steg i arbetet med att uppdatera den nationella cancerstrategin. Det stärker också Sveriges position inom EU:s cancerplan och Cancer Mission, där samordning och kunskapsutbyte över sektorsgränser är avgörande.

Enligt EU:s cancerplan är målet att förbättra livet för över tre miljoner människor till år 2030 genom förebyggande insatser, behandlingar och stöd till dem som drabbats av cancer – inklusive deras familjer – så att de kan leva längre och med högre livskvalitet.

Inom ramen för uppdraget ska Socialstyrelsen utforma en struktur för hubbens verksamhet som säkerställer långsiktighet, effektivitet och ändamålsenlighet. Etableringen av hubben är en vidareutveckling av det arbete som myndigheten gjort inom ramen för arbetet med att samordna det nationella genomförandet av EU:s cancerplan, vilket myndigheten även framöver kommer att ansvara för. Arbetet ska ske i nära samverkan med Folkhälsomyndigheten och andra berörda aktörer. Uppdraget ska följas upp genom årliga delredovisningar till Regeringskansliet, med start i december 2025.

Genom detta uppdrag tar Sverige ett samlat grepp om framtidens cancervård – i nära samspel med det bredare arbetet inom life science och med målet att förbättra vården för alla cancerpatienter.
