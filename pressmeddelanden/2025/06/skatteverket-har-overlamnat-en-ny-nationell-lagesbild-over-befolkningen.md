# Skatteverket har överlämnat en ny nationell lägesbild över befolkningen

Just nu pågår en folkräkning som syftar till att dels ta reda på vilka personer som befinner sig i Sverige, dels att fastställa vem som bor var. En viktig del i det arbetet har varit att ta fram en nationell lägesbild. Förra året tog Skatteverket fram en första sådan lägesbild, som gav den mest heltäckande bilden av befolkningen i modern tid. Lägesbilden har varit värdefull för såväl myndigheter som regeringens fortsatta arbete. Mot den bakgrunden beslutade regeringen att Skatteverket årligen ska ta fram en nationell lägesbild över befolkningen.

– Vi har nu den bästa bild av befolkningen vi haft i modern tid. Det är jätteviktigt, både för att ha koll på vilka som är i Sverige och för att stoppa fusk, fel och kriminalitet, säger finansminister Elisabeth Svantesson.

Årets nationella lägesbild innehåller en ny uppskattning av antalet folkbokförda personer, personer med samordningsnummer samt personer som vistas i Sverige utan att vara folkbokförda eller ha någon identitetsbeteckning. Enligt rapporten borde nästan 80 000 folkbokförda personer avregistreras som utflyttade eftersom de inte längre kan antas bo i Sverige, och cirka 116 000 personer är folkbokförda på fel adress. Det kan innebära en risk för bidragsfusk. Jämfört med föregående år har Skatteverket avregistrerat cirka 9 000 fler personer som utflyttade från Sverige. I årets lägesbild beskrivs också de risker och konsekvenser som är kopplade till dessa grupper mer detaljerat än tidigare år.

Regeringen kommer nu att analysera resultatet och slutsatserna.
