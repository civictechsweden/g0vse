# Lärosäten ska ta fram säkerhetsutbildning som kan användas inom lärar- och förskollärarutbildningarna

Masskjutningen i Örebro visade att säkerheten i svensk skola behöver stärkas. Lärar- och förskollärarutbildningar behöver stärka lärare och förskollärare i frågor om ledarskap, konflikthantering och krishantering.

Därför tillför regeringen 3 miljoner kronor under 2025 för att Försvarshögskolan, Umeå universitet och Malmö universitet gemensamt ska kunna ta fram en säkerhetsutbildning som kan ingå i lärar- och förskollärarutbildningar.

– Lärare behöver få bättre stöd i krishantering och säkerheten i skolan stärkas. Därför satsar vi tre miljoner kronor för att ta fram säkerhetsutbildning som kan ingå i lärarutbildningen, säger utbildningsminister Johan Pehrson.

För arbetet får Försvarshögskolan som samordnar uppdraget 1,4 miljoner kronor under 2025. Umeå universitet och Malmö universitet får 800 000 kronor vardera.
