# En stabil bolagsportfölj i ständig utveckling

– I den osäkra tid vi lever i är det viktigt att de statliga bolagen förblir stabila. Den statliga portföljen av företag tillför betydande värden för hela Sverige. Det är också glädjande att bolagen är jämställda på såväl styrelse- som vd-nivå, vilket är något som sticker ut internationellt, säger finansminister Elisabeth Svantesson.

Regeringens prioriteringar för den statliga bolagsportföljen är först och främst att skapa värde och uppnå goda resultat, med fokus på långsiktighet, och att bolagen ska utgöra föredömen för näringslivet och samhället i stort.

Under 2024 låg stort fokus i bolagsförvaltningen på bolagens roll i totalförsvaret, digital transformation inklusive användningen av AI, samt klimatförändringar med fokus på minskad klimatpåverkan i värdekedjan.

## Statens bolagsportfölj – resultat i korthet

Statens bolagsportfölj består av 38 bolag och har sin tyngdpunkt inom basindustri/energi. De flesta bolag är vinstdrivande. 22 bolag har av riksdagen beslutade samhällsuppdrag. Cirka 121 800 personer är anställda i bolagen med statligt ägande inklusive intressebolag.

* Värdet på bolagsportföljen uppgick vid utgången av år 2024 till 870 miljarder kronor, en ökning med 50 miljarder (6,1 procent) jämfört med 2023.
* Bolagen levererade ett sammanlagt rörelseresultat om 82,6 miljarder kronor.
* Bolagen har under 2024 lämnat utdelning om 22,5 miljarder kronor till staten baserat på boksluten för 2023.
* Den sammanlagda omsättningen för bolagen ökade och översteg 500 miljarder kronor år 2024.
* Den sammanlagda nettoomsättningen minskade med 8,7 procent under 2024, jämfört med helåret 2023 och uppgick till 480,5 miljarder kronor.
* Andelen kvinnor som är styrelseordförande uppgick till 46 procent. De stämmovalda styrelseledamöterna utgjordes per den 1 maj 2025 av 50 procent kvinnor och 50 procent män.

### Förändringar i den statliga bolagsportföljen

Under 2024 har Aktiebolaget Svensk Bilprovning sålts för 1,2 miljarder kronor. Regeringen inledde även en försäljning av Lernia AB under 2024, vilken avslutades i mars 2025. Efter rekonstruktionen av SAS AB äger svenska staten inte längre några aktier i SAS AB och har inga lån utställda till bolaget.

### Statens ägarpolicy

I februari 2025 beslutade regeringen om en ny ägarpolicy. Den nya ägarpolicyn är principbaserad, förankrad i den svenska modellen för bolagsstyrning och tydliggör ägarens förväntningar på de statligt ägda bolagen. Policyn ger bolagens styrelser ett tydligare ansvar att utveckla och förvalta bolagen på ett affärsmässigt, hållbart och föredömligt sätt som upprätthåller allmänhetens förtroende.
