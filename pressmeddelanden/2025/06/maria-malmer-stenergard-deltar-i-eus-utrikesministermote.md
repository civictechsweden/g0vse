# Maria Malmer Stenergard deltar i EU:s utrikesministermöte

På dagordningen står situationen i Mellanöstern, Rysslands aggression mot Ukraina och relationen mellan EU och Kina.

– Jag ser mycket allvarligt på utvecklingen i Mellanöstern. Sverige och EU är mycket tydliga med att Iran inte kan tillåtas skaffa sig kärnvapen, och att de-eskalering och återhållsamhet nu är av största vikt. Samtidigt får vi inte tappa fokus på Gaza, där den humanitära situationen är katastrofal eller på Ukraina, där Putins bomber fortfarande dödar civila, säger utrikesminister Maria Malmer Stenergard.

Samtidigt fortsätter Rysslands brutala anfallskrig mot Ukraina, med omfattande ryska angrepp mot civila och civil infrastruktur. Sverige vill se ett snabbt antagande av det artonde sanktionspaketet som EU-kommissionen nyligen presenterat, ett totalt importförbud mot all rysk flytande naturgas och ett sänkt oljepristak.
