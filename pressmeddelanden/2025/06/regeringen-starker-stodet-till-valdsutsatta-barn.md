# Regeringen stärker stödet till våldsutsatta barn

Regeringen ger därför Myndigheten för familjerätt och föräldraskapsstöd i uppdrag att utveckla föräldraskapsstöd samt Barnombudsmannen i uppdrag att identifiera kontaktvägar för barn som utsatts för våld i partnerrelation, sexuellt våld eller sexuell exploatering

  - Barn och unga som utsatts för våld behöver tydliga kontaktvägar till hjälp. Föräldrar utgör ett viktigt stöd här – men de behöver också hjälp för att förstå och agera, säger jämställdhets- och arbetslivsminister Nina Larsson.

  - Alla barn har rätt till en trygg och ljus uppväxt. Men när det värsta väl inträffat – då ett barn utsatts för våld – behöver vi se till att det finns ett robust stöd på plats. De här uppdragen är centrala för att framåt kunna utforma stöd och kontaktvägar som är anpassat utefter det enskilda barnet, på deras villkor, säger socialtjänstminister Camilla Waltersson Grönvall.

Mäns våld mot kvinnor, våld i nära relationer och hedersrelaterat våld och förtryck samt prostitution och människohandel är allvarliga samhällsproblem och att förebygga och bekämpa dessa är högt prioriterat av regeringen.

Barn som har utsatts eller riskerar att utsättas för sexuell exploatering saknar ofta tillgång till anpassad information och stöd. Samtidigt som många föräldrar saknar kunskap om våldsutsatthet på internet och det kan därför vara svårt för föräldrar att upptäcka utsattheten och veta vilket stöd de kan ge. Föräldrar som nyligen har fått kännedom om att deras barn har varit utsatt för sexuell exploatering kan också ha behov av ett krisstöd. Sexuell exploatering kan ske i samband med fysiska möten, via internet eller via sociala medier, exempelvis genom att ett barn förmås agera eller dela bilder. Sexuell exploatering kan även kopplas till s.k. sugardejting.

Med detta som bakgrund ger regeringen Barnombudsmannen i uppdrag att identifiera kontaktvägar för barn och unga som har utsatts för våld i partnerrelation, sexuellt våld eller sexuell exploatering inklusive prostitution och människohandel för sexuella ändamål. I uppdraget ingår att bland annat inhämta barns och ungas erfarenheter och åsikter om hur vägar till stöd och hjälp bör utformas. Uppdraget ska delredovisas den 13 mars 2026 och slutredovisas den 1 juni 2027.

Parallellt får Myndigheten för familjerätt och föräldraskapsstöd i uppdrag att identifiera behov samt utveckla föräldraskapsstöd som syftar till att förebygga och ge generellt och riktat stöd vid utsatthet när barn och unga utsätts för våld i partnerrelation, sexuellt våld eller sexuell exploatering. Uppdraget ska slutredovisas senast den 27 september 2027.
