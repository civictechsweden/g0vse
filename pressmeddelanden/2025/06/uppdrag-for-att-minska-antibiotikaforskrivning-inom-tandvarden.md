# Uppdrag för att minska antibiotikaförskrivning inom tandvården

---

---

– Vi behöver förstå varför skillnaderna i antibiotikaförskrivning ser ut som de gör, både mellan regioner och mellan olika grupper av patienter eller utförare. Det är avgörande för att kunna sätta in rätt åtgärder och stärka patientsäkerheten, säger socialminister Jakob Forssmed.

Tandvården står i dag för drygt sex procent av all antibiotikaförskrivning inom öppenvården. Även om den typen av antibiotika som tandläkare oftast skriver ut innebär låg risk för resistensutveckling, har användningen av bredspektrumantibiotika ökat långsamt. Samtidigt visar statistik att äldre patienter får antibiotika i högre utsträckning, särskilt i samband med tandextraktioner.

Uppdraget innebär att myndigheterna ska analysera skillnader i förskrivning mellan regioner, vårdgivare och patientgrupper – till exempel utifrån ålder, kön och socioekonomisk bakgrund. En registerstudie ska ligga till grund för analysen. Dessutom ska möjliga orsaker till skillnaderna identifieras, liksom åtgärder för att minska onödig antibiotikaanvändning.

Bakgrunden till uppdraget är att tandvården hittills haft en begränsad roll i Sveriges nationella strategi mot antibiotikaresistens, som gäller fram till och med 2025. Regeringen arbetar nu med att ta fram en reviderad strategi för perioden därefter, där tandvården väntas få en tydligare plats. Det nya uppdraget syftar därför också till att förbereda för implementering av strategin inom tandvården, som en del av ett systematiskt patientsäkerhetsarbete.

Socialstyrelsen ansvarar för samordningen och ska också samverka med bland andra Tandvårdsstrama, Sveriges Kommuner och Regioner (SKR) och relevanta professionsorganisationer.
