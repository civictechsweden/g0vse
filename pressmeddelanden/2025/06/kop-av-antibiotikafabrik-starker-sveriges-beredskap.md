# Köp av antibiotikafabrik stärker Sveriges beredskap

– Genom den här affären stärker vi vår beredskap och minskar vår sårbarhet. Redan idag är restnoteringar och bristsituationer av antibiotika vanliga. Tillgång till antibiotika är avgörande för att kunna rädda liv, bevara vår vårdkapacitet och stå bättre rustade inför framtida kriser, säger socialminister Jakob Forssmed.

– Att säkra inhemsk produktion av antibiotika är ett strategiskt viktigt steg för Sveriges civila försvar. I en tid av ökade geopolitiska spänningar måste vi kunna garantera tillgången till livsviktiga läkemedel – även när omvärlden sviktar, säger Carl-Oskar Bohlin, minister för civilt försvar.

Regeringen har i dag fattat beslut om en extra ändringsbudget. Om riksdagen godkänner förslaget ges APL ett kapitaltillskott på 700 miljoner kronor som möjliggör förvärvet av fabriken. Att APL som del av sitt samhällsuppdrag kan producera antibiotika i fredstid, vid höjd beredskap eller krig innebär en stor säkerhet för svenska patienter och har betydelse för svensk beredskap i en orolig tid.

Förvärvet innebär en långsiktig säkring av kapacitet för tillverkning som täcker hela Sveriges behov av viktiga smalspektrumantibiotika, såsom exempelvis penicillin. Detta ger en tillverkningsberedskap i händelse av att normala försörjningskedjor inte kan upprätthållas, till exempel vid fredstida kris, höjd beredskap eller ytterst krig.

Förvärvet innebär också en möjlighet för det nordiska arbetet och en trygghet för våra nordiska grannar och övriga EU – det stärker regionens produktionskapacitet. Genom detta förvärv stärker vi vår beredskap och minskar vår sårbarhet.

## Antibiotika avgörande för att rädda liv

Hälso- och sjukvård är en viktig samhällsfunktion som har en central roll i totalförsvaret. Tillgång till antibiotika är avgörande för att kunna behandla infektioner och rädda liv. Utan antibiotika som behövs som komplement för infektionskänsliga patienter inom cancervård, neonatalvård, organtransplantation med mera kommer patienter i högre utsträckning än idag riskera att dö av bakteriella infektioner. Ett avbrott i försörjningen till svensk hälso- och sjukvård skulle därför få förödande konsekvenser.

Antibiotika ska användas ansvarsfullt och behövs för att bedriva en modern hälso- och sjukvård. Sverige har arbetat länge för att motverka antibiotikaresistens och därmed kunna bevara möjligheten att behandla bakteriella infektioner. Det gör att vår användning av antibiotika är lägre än många andra länders. Det gör också att Sverige för många företag som tillverkar antibiotika utgör en alltför liten marknad för att vara lönsam. I sådana lägen behöver staten ta ansvar.
