# Sverige och Estland har undertecknat avtal om att hyra fängelseplatser

– Jag och min estniska kollega Liisa-Ly Pakosta har i dag undertecknat ett avtal som gör det möjligt för Sverige att hyra fängelseplatser i Estland. Avtalet kommer innebära en påtaglig avlastning för svensk kriminalvård. Vi är mycket glada över att detta kan ske i Estland – ett land som står Sverige mycket nära, och med en skicklig kriminalvård med högt anseende, säger justitieminister Gunnar Strömmer.

– Estland och Sverige har en samsyn när det gäller rättsstatens principer och de mänskliga rättigheterna. Vi har gemensamma värderingar och ett ömsesidigt förtroende. Det här avtalet är resultatet av ett konstruktivt samarbete, och det hjälper båda länderna att uppnå sina mål. Sverige får en säker tillfällig lösning på sina utmaningar, och Estland kan behålla strategisk anstaltsinfrastruktur, skapa arbetstillfällen och stärka den professionella kapaciteten i den estländska kriminalvården. Det är ett väl avvägt avtal som ligger i båda parternas intresse och som fördjupar vårt partnerskap ännu mer, säger Estlands justitieminister och minister för digitala frågor Liisa-Ly Pakosta.

Avtalet är ett resultat av konkreta och konstruktiva förhandlingar som förts mellan länderna under våren och utgör ett av flera viktiga steg i regeringens intensiva arbete med att avlasta den hårt ansträngda svenska kriminalvården.

Fokus under förhandlingarna har varit rättssäkerhet, likvärdighet mellan straffverkställighet i Estland och Sverige, samt möjlighet till insyn och kontroll för Kriminalvården.

Innan avtalet kan omsättas i praktiken krävs att det godkänns av båda ländernas parlament. Regeringen kommer därför att överlämna avtalet till riksdagen för ratificering, tillsammans med en proposition med förslag till författningsändringar som nu ska arbetas fram. Målet är att de första intagna ska kunna vara på plats i Estland under sommaren 2026.

Avtalet jämte lagförslag planeras för överlämning till Sveriges riksdag under våren 2026. För ett godkännande krävs kvalificerad majoritet i riksdagen. Lagstiftning planeras träda i kraft den 1 juli 2026.

Förhyrning av anstaltsplatser utomlands bygger på en överenskommelse mellan Sverigedemokraterna, Moderaterna, Kristdemokraterna och Liberalerna.
