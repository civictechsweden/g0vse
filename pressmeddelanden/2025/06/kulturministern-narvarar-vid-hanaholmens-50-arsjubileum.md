# Kulturministern närvarar vid Hanaholmens 50-årsjubileum

Hanaholmen är ett kulturcentrum, beläget utanför Helsingfors, som ska främja samarbete och utbyte mellan Finland och Sverige. År 2025 har verksamheten vid centret bedrivits under 50 år.

– Jag är glad att få närvara vid 50-årsjubileet av Hanaholmen och uppmärksamma det värdefulla samarbetet som präglat relationen mellan Finland och Sverige. Jubileet är också ett tillfälle att blicka framåt – min förhoppning är att Hanaholmen fortsätter att vara en viktig plattform för att främja dialog, samverkan och gemensam utveckling, säger kulturminister Parisa Liljestrand.

Med anledning av jubileet beslutade regeringen tidigare i år om att överlämna en gåva till Finland i form av ett permanent byggnadsanknutet konstverk som ska placeras på Hanaholmen. Statens konstråd fick i uppdrag att producera konstverket som ska stå klart och formellt överlämnas under andra halvåret 2025.
