# Regeringen föreslår nytt brott för att stoppa fusk med företagsstöd

– Att kriminella utnyttjar företag och föreningar för att felaktigt fuska till sig företagsstöd måste få ett stopp. Nu tar vi ytterligare ett steg för att strypa den kriminella ekonomin, säger finansminister Elisabeth Svantesson.

Dagens lagstiftning är inte tillräckligt effektiv för att straffa kriminella som fuskar till sig företagsstöd. I propositionen föreslår regeringen därför att brottet subventionsbrott införs. Den som medvetet eller av grov oaktsamhet lämnar felaktiga uppgifter eller inte anmäler ändringar – och på så sätt orsakar risk för att ett statligt företagsstöd betalas ut felaktigt – ska dömas för brottet.

I propositionen föreslås också att en ny underrättelseskyldighet vid misstanke om felaktiga utbetalningar av statligt företagsstöd ska införas. Underrättelseskyldigheten ska omfatta de myndigheter och enskilda organ som beslutar om stöd samt Kronofogdemyndigheten. Även regionerna föreslås omfattas av underrättelseskyldighet i viss utsträckning.

Förslagen föreslås träda i kraft den 1 januari 2026.
