# Förslag om att stärka folkbokföringen och Skatteverkets brottsbekämpande roll

Felaktig folkbokföring och identitetsstölder används i dag som verktyg inom organiserad brottslighet och bidragsfusk. Genom att exempelvis anmäla flyttning i syfte att bli folkbokförd på fel adress eller använda falska identiteter kan kriminella kringgå myndighetskontroller, begå välfärdsbrott och undandra sig rättsväsendet.

Det får omfattande konsekvenser för samhället – både ekonomiskt och rättssäkerhetsmässigt. För att komma till rätta med problemen har en särskild utredare haft i uppdrag att se över straffbestämmelserna i folkbokföringslagen, identitetskontrollerna och analysera Skatteverkets roll i det brottsbekämpande arbetet.

– För att möta dessa utmaningar behöver Skatteverket bättre verktyg och tydligare befogenheter. De här förslagen är viktiga steg för att stärka kontrollen, förebygga fusk och öka tryggheten i samhället, säger finansminister Elisabeth Svantesson.

Utredningen föreslår bland annat följande åtgärder:

* Stärkt brottsbekämpning: Skatteverket bör få verkställa vissa tvångsmedel för att avlasta polis och åklagare.
* Ett nytt brott i folkbokföringslagen: Främjande av oriktig folkbokföring såsom adresshandel föreslås kriminaliseras.
* Biometrisk lagring: Ansiktsbilder och fingeravtryck som tas vid identitetskontroller ska få lagras i upp till tio år. För EES-medborgare får lagring endast ske om det finns misstanke om oriktiga uppgifter. Jämförelse får ske mellan Skatteverket och Migrationsverket i syfte att identifiera en person och Polismyndigheten får göra jämförelser i brottsutredande syfte.

Förslagen föreslås träda i kraft den 1 januari 2027.
