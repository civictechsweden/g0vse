# Civilministern i samtal med molntjänstleverantörer

Mötet skedde bland annat mot bakgrund av den molnpolicy regeringen aviserat. Regeringens molnpolicy ska bidra till att stärka den offentliga förvaltningens användning av molntjänster, med beaktande av såväl säkerhetsaspekter som funktionalitetsfrågor och innovation.

I dagsläget har myndigheterna ofta en blandning av egen it-drift, utkontraktering till privata tjänsteleverantörer eller samordning med annan statlig myndighet för att möta sina behov.

– Molntjänstmarknaden utvecklas snabbt och jag ser positivt på att svenska och europeiska aktörer utvecklar säkra, tillförlitliga och effektiva molntjänster säger civilminister Erik Slottner.

EU-kommissionen har även aviserat ett kommande lagstiftningsförslag gällande Moln och AI (EU Cloud and AI Development Act). Den berör bland annat frågan om datacenter, vilket är en förutsättning för molntjänster. Utöver detta avser EU-kommissionen presentera en rekommendation om en gemensam EU-omfattande molnpolicy för offentliga förvaltningar och offentlig upphandling. De båda förslagen avses presenteras i slutet av 2025 eller början av 2026. Denna kombinerade strategi syftar till att främja tillväxten av europeiska molnleverantörer.
