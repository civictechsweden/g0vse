# EU-minister Jessica Rosencrantz deltar i ministerrådsmöte i Luxemburg

– Vi lever i en orolig tid, men det europeiska samarbetet gör Sverige bättre rustat att möta vår tids utmaningar. Samtidigt står det klart att Europa måste ta ett större ansvar för säkerheten på vår kontinent, stärka stödet till Ukraina och göra det lättare för företag att starta, skala upp och stanna i Europa. Därför är det bra att de frågorna står högt på dagordningen när EU:s stats- och regeringschefer möts, säger EU-minister Jessica Rosencrantz.

På Europeiska rådets agenda står Rysslands fullskaliga krig i Ukraina, Mellanöstern, säkerhet och försvar, EU i världen, konkurrenskraft och migration.

Under Allmänna rådet väntas Danmark presentera sina prioriteringar inför att landet tar över det roterande ordförandeskapet i EU:s ministerråd den 1 juli. Danmark tar över ordförandeskapet efter Polen.

EU-ministrarna kommer också att godkänna en övergripande not om landsspecifika rekommendationer inom ramen för den europeiska planeringsterminen 2025 och diskutera situationen för rättsstatens principer i Finland, som del av den årliga rättsstatsdialogen.
