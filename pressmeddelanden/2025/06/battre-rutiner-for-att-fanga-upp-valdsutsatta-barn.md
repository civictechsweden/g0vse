# Bättre rutiner för att fånga upp våldsutsatta barn

– Som samhälle måste vi bli bättre på att upptäcka när ett barn utsätts för våld. Barn berättar mycket sällan om sin utsatthet för yrkesverksamma, och det är ett vuxenansvar att skapa bästa möjliga förutsättningar för att så ska ske. Därför behöver det ses över om rekommendationerna att ställa rutinmässiga frågor om våld behöver förtydligas eller utökas, säger socialtjänstminister Camilla Waltersson Grönvall.

– Fler våldsutsatta personer behöver uppmärksammas och få stöd. Socialtjänsten och hälso- och sjukvården behöver ha tydliga rutiner för att upptäcka tecken på våld för att utsatta ska få rätt hjälp. Det är en central del av samhällsansvaret. Ett systematiskt och aktivt arbete med ökad upptäckt av våld kan bidra till att rädda liv, säger jämställdhets- och arbetslivsminister Nina Larsson.

– Inget barn ska behöva bära sin utsatthet i tystnad. Det är vårt ansvar som samhälle att ställa rätt frågor i rätt tid – så att fler barn får det skydd och stöd de har rätt till, säger socialminister Jakob Forssmed.

Att på rutin ställa frågor om våld, där barn i riskgrupper finns, kan leda till att fler barn berättar om sin utsatthet och på så sätt får tillgång till skydd och stöd. Genom en ändring i Socialstyrelsens regleringsbrev ges myndigheten i uppdrag att undersöka och bedöma behovet av att se över rekommendationerna kring rutinmässiga frågor om våld. Det är upp till socialnämnden att avgöra när och hur frågor ska ställas. Idag är utgångspunkten för Socialnämndens bedömning bland annat vilken relevans frågor om våld har i förhållande till vilken typ av verksamhet och vilka målgrupper det rör sig om.

Ändringen i Socialstyrelsens regleringsbrev sker inom ramen för de pågående uppdraget att kartlägga hur socialtjänsten arbetar med upptäckt av våld, som redovisas den 26 februari 2027.
