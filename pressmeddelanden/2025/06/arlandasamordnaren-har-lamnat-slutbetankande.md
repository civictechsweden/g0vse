# Arlandasamordnaren har lämnat slutbetänkande

– Regeringens ambition är att stärka Arlandas konkurrenskraft och bidra till att flygplatsen får bättre möjligheter att utvecklas på ett långsiktigt hållbart sätt. Jag har i dag tagit emot Arlandasamordningens slutredovisning. Betänkandet kommer nu att skickas ut på bred remiss samtidigt som vi inom Regeringskansliet redan påbörjat arbetet med att analysera rapportens olika delar och förslag, säger infrastruktur- och bostadsminister Andreas Carlson.

Regeringen beslutade i december 2023 att tillsätta en samordnare för Arlanda flygplats för att stärka flygplatsens konkurrenskraft. Samordnaren Peter Norman har lämnat två delrapporter under arbetets gång och även anordnat två hearings om respektive delrapport. Nu redovisar utredningen sitt slutbetänkande.

I uppdraget har ingått att föra dialog med berörda aktörer för att identifiera och föreslå åtgärder som kan genomföras för ökad kapacitet och förbättrad tillgänglighet till och från Arlanda flygplats.

Samordnarens slutsatser kommer att vara ett av flera viktiga underlag inför regeringens beslut om den kommande nationella planen för transportinfrastrukturen för perioden 2026–2037.
