# Statens fastighetsverk ber regeringen om godkännande för investering för att genomföra renoveringen av operabyggnaden

– Jag är glad att arbetet med Kungliga Operans renovering går framåt och att Statens fastighetsverk signalerar att man är redo för nästa steg. Sveriges nationalscen för opera och balett är en angelägenhet  för hela landet. Tack vare ett antal generösa donationer, kommer man utöver renoveringen av byggnaden också kunna skapa ytterligare möjligheter för både verksamhet och publik genom en långsiktigt hållbar utveckling av fastigheten, säger kulturminister Parisa Liljestrand.

Den hemställan som Statens fastighetsverk lämnat till regeringen innehåller en uppdaterad förstudie, utifrån det förslag som tagits fram tillsammans med Kungliga Operan. Den ligger till grund för den projektering och detaljplaneprocess som pågår. Den totala kostnaden för projektet beräknas till 3,25 miljarder kronor (i 2032 års kostnadsläge). Renoveringen beräknar Statens fastighetsverk ta 5–6 år efter godkänd detaljplan. Projektet kommer att bli Statens fastighetsverks hittills största och mest komplexa renovering. Gestaltningen bearbetas för att bevara kulturvärden och möta stadens ambition om en god stadsmiljö.

Regeringen kommer nu ta del av det förslag som Statens fastighetsverk har lämnat och återkomma inom kort.
