# Ny modell för korta kurser ska gynna yrkesverksamma

– Att kunna byta yrke och utveckla sin kompetens under arbetslivet är avgörande för att möta arbetsmarknadens snabba förändringar och behov. Nu skapar vi bättre förutsättningar för lärosäten att kunna utveckla korta utbildningar som är relevanta för yrkesverksamma, säger gymnasie-, högskole-, och forskningsminister Lotta Edholm.

Det nuvarande resurstilldelningssystemet för högskolan är i huvudsak inriktat på grundutbildningar för nybörjarstudenter på heltid. Utbildningar för yrkesverksamma missgynnas på grund av att utbildningarna är mer specialiserade och därmed lockar färre studenter. För att universitet och högskolor ska kunna prioritera att möta behovet av flexibla och kortare utbildningar för yrkesverksamma i tillräckligt stor utsträckning krävs åtgärder. Ett bättre anpassat kursutbud för yrkesverksamma stärker både individen och svensk konkurrenskraft.

Därför föreslår regeringen i budgetpropositionen för 2026 att ett urval lärosäten ges sammanlagt 20 miljoner kronor 2026 för att utveckla korta utbildningar som är relevanta för yrkesverksamma. Från och med 2027 beräknas satsningen omfatta 40 miljoner kronor per år. Syftet med satsningen är att öka utbudet av korta kurser som främst ges på deltid och är anpassade till form och innehåll för yrkesverksamma.

Regeringen fortsätter också den pågående satsningen på korta kurser inom strategiska områden. Inriktningen på satsningen är bland annat grön omställning, batterier och produktionsteknik, artificiell intelligens och kärnkraftsteknik. Syftet med satsningen är att universitet och högskolor ska kunna utveckla ett särskilt kvalificerat utbildningsutbud riktat till yrkesverksamma med specialistkompetens. Regeringen föreslår 50 miljoner kronor per år från och med 2026 för att permanenta denna satsning.

Förslagen bygger på en överenskommelse mellan regeringen och Sverigedemokraterna.

| **Korta kurser ska gynna yrkesverksamma (miljoner kronor)** | | | |
| --- | --- | --- | --- |
|  | **2026** | **2027** | **2028** |
| **Ny modell: vidareutbildning för yrkesverksamma** | 20 | 40 | 40 |
| **Fortsatt satsning på korta kurser inom strategiska områden** | 50 | 50 | 50 |
