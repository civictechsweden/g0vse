# Försvarsminister Pål Jonson reser till Bryssel för att delta i tre olika möten

På mötet den 15 oktober väntas Natos försvarsministrar att följa upp de beslut som fattades på Natotoppmötet i Haag i somras, särskilt besluten om Natos nya förmågemål och de allierade ländernas nya åtaganden om försvarsutgifter. Fortsatt stöd till Ukraina kommer också att vara i fokus.

I samband med Natos försvarsministermöte kommer försvarsminister Pål Jonson delta i ett möte inom Ukraine Defence Contact Group (UDCG). UDCG, också kallat Ramsteinformatet, är ett samarbete bestående av närmare 60 länder och organisationer som träffas löpande för att koordinera det internationella militära stödet till Ukraina.

Senare samma dag, möter försvarsminister Pål Jonson EU:s övriga försvarsministrar i ett extrainsatt försvarsministermöte för att diskutera EU:s försvarsberedskap och genomförandet av förslagen i vitboken för europeisk försvarsberedskap. Fokus förväntas ligga på den färdplan som EU:s stats- och regeringschefer gett kommissionen och den höga representanten i uppdrag att ta fram för att vägleda det fortsatta arbetet. Diskussionen väntas också fokusera på det fortsatta arbetet med att åtgärda de kritiska förmågegapen samt EU:s stöd till Ukraina inom ramen för vitboken. EU:s försvarsministermöte leds av EU:s utrikesrepresentant Kaja Kallas.
