# Hemliga och preventiva tvångsmedel mot barn under 15 år – lagändringar träder i kraft

– Samhället har länge saknat tillräckliga verktyg för att ingripa och skydda barnen. Nu får de brottsbekämpande myndigheterna bättre möjligheter att agera i ett tidigt skede, skydda barnen och komma åt de som styr och beställer de här grova brotten, säger justitieminister Gunnar Strömmer.

Lagändringarna innebär bland annat följande:

* Hemliga tvångsmedel får användas för att utreda vissa allvarliga brott där den misstänkte är under 15 år.
* Preventiva tvångsmedel får användas mot barn under 15 år för att förebygga, förhindra och upptäcka viss särskilt allvarlig brottslighet.
* Barn får hållas kvar i fler situationer och under längre tid än tidigare, exempelvis i samband med förhör eller för att överlämnas till föräldrar eller socialtjänst.

Lagändringarna är en del av regeringens pågående arbete med att bekämpa den organiserade brottsligheten och skydda barn från att dras in i kriminella nätverk.

Bakgrunden till lagändringarna är en utredning som regeringen tillsatte i juni 2023. Regeringen överlämnade i slutet av maj 2025 en proposition till riksdagen med förslag som går längre än utredningens, bland annat genom att fler brott ska kunna leda till att hemliga tvångsmedel används och att Polismyndigheten och Tullverket ska få använda preventiva tvångsmedel enligt den så kallade preventivlagen.

Lagändringarna godkändes av riksdagen och de börjar gälla den 1 oktober 2025, vilket är tidigare än vad utredningen föreslog.

Lagändringarna om hemliga och preventiva tvångsmedel mot barn under 15 år är tidsbegränsade.
