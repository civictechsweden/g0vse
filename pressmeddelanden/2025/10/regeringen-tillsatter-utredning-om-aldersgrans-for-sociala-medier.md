# Regeringen tillsätter utredning om åldersgräns för sociala medier

– Det grepp som sociala medier kopplat om barns tid och verklighet måste brytas. Skadligt innehåll och beroendeframkallande algoritmer måste trängas tillbaka för att stärka skyddet för barns hälsa, trygghet och välbefinnande. Nu utreder vi hur en skarp åldersgräns på sociala medier kan utformas i Sverige, säger socialminister Jakob Forssmed.

– Barn har rätt till en trygg och säker uppväxt, och gäller givetvis också den digitala världen. Det är vår skyldighet att se över hur vi bäst skyddar barn från både skadligt innehåll och skadlig användning av sociala medier, säger socialtjänstminister Camilla Waltersson Grönvall.

– Kampen mot skärmar och algoritmer fortsätter. Regeringen tar nu nästa steg för att få till en åldersgräns för sociala medier. Detta är avgörande eftersom vi vet att en högstadieelev i snitt tillbringar 6,5 timmar framför skärmen – varje dag, efter skoltid. Konsekvenserna ser vi i form av ökad psykisk ohälsa, kroppsångest, sömnbrist och försämrade skolresultat, säger utbildnings- och integrationsminister Simona Mohamsson.

I Mediemyndighetens enkät Ungar och Medier (2023) framgår att cirka 50 procent av dagens tonåringar själva anser att de använder mobilen för mycket, och att det påverkar både läxarbetet och sömnen. Av barn i åldern 9–12 år har 15 procent sett obehagliga bilder på till exempel döda människor från krig, olyckor eller skjutningar i sina sociala medier. Även pornografiskt material är lätt tillgängligt via vissa digitala plattformar. Sociala medier har dessutom blivit en arena där unga riskerar att rekryteras till kriminella nätverk.

Mot den kunskap som finns om negativa effekter samt den utveckling som skett av sociala mediers utformning, med allt mer algoritmstyrda flöden och en design som stimulerar ökad användning, ska en särskild utredare analysera förutsättningarna att införa en åldersgräns för barns användning av sociala medier.

Till särskild utredare förordnas Lisa Englund Krafft, beredningschef vid Högsta förvaltningsdomstolen.

Delbetänkande ska lämnas till Regeringskansliet den 12 juni 2026, och en slutredovisning lämnas den 14 november 2026.
