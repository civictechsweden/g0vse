# Ny statssekreterare på Klimat- och näringslivsdepartementet

– Jag är glad att i dag kunna välkomna Simon Westberg som ny statssekreterare hos mig på Klimat- och näringslivsdepartementet. Simon Westberg är en av Sveriges skarpaste hjärnor vad gäller politisk strategi och policyutveckling. I en orolig omvärld behöver vi stärka Sveriges och Europas självständighet, konkurrenskraft och innovationsförmåga, säger energi- och näringsminister Ebba Busch.

Simon Westberg kommer närmast från rollen som politiskt sakkunnig hos landsbygdsminister Peter Kullgren. Simon Westberg har lång erfarenhet av arbete inom Kristdemokraterna och som sakkunnig hos partiledare Ebba Busch.

Simon Westberg kommer att arbeta tillsammans med samordnande statssekreterare på Klimat- och näringslivsdepartementet Sara Modig och statssekreterare för energifrågor Maja Lundbäck. Sara Modig fortsätter ansvara för övriga delar av näringsportföljen med ett ökat fokus på regelförenklingar och hur regeringen kan skapa ett bättre företagsklimat i Sverige, för att fler ska kunna starta, driva och växa sina företag.
