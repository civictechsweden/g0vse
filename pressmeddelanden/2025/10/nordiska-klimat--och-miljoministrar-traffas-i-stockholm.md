# Nordiska klimat- och miljöministrar träffas i Stockholm

Mötet äger rum under Nordiska Rådets session i Stockholm den 27–30 oktober. Ministrarna kommer att ta upp aktuella internationella frågor, som förhandlingarna om ett globalt avtal mot plastföroreningar och det kommande mötet i FN:s miljöförsamling Unea i Kenya i december.

Romina Pourmokhatri kommer att leda ett samtal om COP30 i Belém, där Nordiska ministerrådet deltar med en paviljong. Business Sweden ansvarar för Sveriges paviljong och deltar också med en företagsdelegation.

Ministrarna ska också underteckna en gemensam deklaration om  multilateralt klimat- och miljösamarbete.

Danmark och Färöarna kommer att presentera prioriteringarna för sitt kommande ordförandeskap 2026.

De nordiska ländernas statsministrar antog en vision 2019 om att Norden strävar efter att bli den mest hållbara regionen i världen till år 2030. Visionen innebär att de nordiska länderna är aktiva och pålitliga deltagare i multilaterala förhandlingar för att hitta lösningar på klimatförändringar och klimatanpassning, förlust av biologisk mångfald på land och i hav, föroreningar från kemikalier och plast, samt vattenbrist och luftföroreningar, bland annat.
