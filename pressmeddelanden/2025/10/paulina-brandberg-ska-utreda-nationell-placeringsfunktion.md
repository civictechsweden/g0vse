# Paulina Brandberg ska utreda nationell placeringsfunktion

Paulina Brandberg, jurist, tidigare åklagare och före detta statsråd, har förordnats som särskild utredare för utredningen om en förstärkt statlig styrning och stöd inom den sociala barn- och ungdomsvården (S 2024:08).

– Barn och unga har rätt till en trygg uppväxt, och ska få den hjälp och vård de behöver i ett så tidigt skede som möjligt. Den här utredningen är ett viktigt steg för att möta kommuners efterfrågan på tydligare styrning och förstärkt statligt stöd inom den sociala barn- och ungdomsvården. Jag är glad att Paulina Brandberg med sin gedigna erfarenhet tar sig an uppdraget, säger socialtjänstminister Camilla Waltersson Grönvall.

Kommunerna efterfrågar en tydligare överblick av de alternativ som finns för de barn och unga som måste placeras utanför hemmet. Regeringen anser att placeringen av barn och unga utanför det egna hemmet ska vara mer ändamålsenlig och utgå från barnets eller den unges individuella behov. Det är också centralt att vården planeras utifrån varje barn, så att insatserna kan ges tidigt, vara samordnade och hålla god kvalitet, bland annat för att i ett tidigt skede kunna förebygga och bryta kriminalitet bland barn och unga.

Utredaren ska lämna förslag på

1. en nationell stödfunktion för placeringar av barn och unga.
2. en stärkt individuell planering för barn och unga inom socialtjänsten.

Uppdraget ska redovisas senast den 16 oktober 2026.
