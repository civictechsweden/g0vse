# Camilla Waltersson Grönvall samlar aktörer för samtal om reformen av skyddat boende

Samtalet kommer fokusera implementeringen av regeringens reform på området och följderna av de ökade kvalitetskraven.

– Barn och vuxna i skyddat boende är en särskilt utsatt grupp. Det är därför viktigt att följa upp reformen om skyddat boende i ett tidigt skede, säger socialtjänstminister Camilla Waltersson Grönvall.

Reform syftar till att förbättra skyddet för och stödet till de som är i behov av skyddat boende och att stärka barnrättsperspektivet för barn som följer med en vårdnadshavare till ett skyddat boende. Redan i propositionen för reformen (prop. 2023/24:31) betonade regeringen vikten av att följa upp lagändringarna.

Bakgrunden till reformen var de brister i skyddade boenden som var kända under lång tid, bland annat i fråga om situationen för medföljande barn. Genom ändringarna regleras skyddat boende som en tillfällig boendeinsats enligt socialtjänstlagen till den som behöver stöd och skydd till följd av hot, våld eller andra övergrepp.
