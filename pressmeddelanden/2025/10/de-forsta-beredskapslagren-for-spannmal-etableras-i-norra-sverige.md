# De första beredskapslagren för spannmål etableras i norra Sverige

På en pressträff i dag meddelades att Jordbruksverket kommer att inleda upphandling den 15 oktober för de fyra nordligaste länen: Norrbotten, Västerbotten, Västernorrland och Jämtland.

Beredskapslagringen ska ske i form av så kallade omsättningslager. Det är en modell som innebär att staten tecknar avtal med företag som redan i dag hanterar spannmål. Staten köper initialt en viss mängd spannmål av företagen och betalar sedan för att kontinuerligt omsätta den. Den mängd som staten har köpt ska alltid finnas tillgänglig och staten ska ha full rätt att använda den vid behov.

Jordbruksverket bedömer att lagringen av spannmål hos de kontrakterade leverantörerna i norra Sverige kan ske under våren.

– Vi går nu från förberedelser till konkret upphandling av beredskapslager. Det här är ett historiskt steg i återuppbyggnaden av svensk livsmedelsberedskap. Målet på sikt är att det ska finnas beredskapslager över hela landet, dels av spannmål som kan bli mat på tallriken, dels av insatsvaror som säkerställer att vi kan upprätthålla vår inhemska produktion, säger landsbygdsminister Peter Kullgren.

– Norra Sverige är militärstrategiskt viktigt och särskilt prioriterat för totalförsvaret. Det är ingen slump att det är här som de första stegen tas mot etablerandet av beredskapslager för spannmål, vilket i grunden handlar om att befolkningen ska kunna sätta mat på bordet även i allvarstider. Ett viktigt steg tas i dag och ett än mer angeläget arbete tar nu vid, först i de fyra nordligaste länen och sedan i resten av landet, säger minister för civilt försvar Carl-Oskar Bohlin.

I budgetpropositionen för 2026 satsar regeringen 575 miljoner kronor för att etablera beredskapslager av framför allt spannmål och insatsvaror till jordbruket, men även för varor i senare led i livsmedelskedjan. För att upphandlingen av spannmål för beredskapslagring ska komma i gång skyndsamt gav regeringen nyligen Jordbruksverket i uppdrag att påbörja upphandlingen redan i år.

För 2026–2028 finns också medel för att påbörja etableringen av beredskapslager för insatsvaror till jordbruket och för beredskapslager av spannmål i resten av landet.
