# Energi, handel och innovation i fokus när Ebba Busch reser till Singapore

– I en orolig tid behöver Sverige stärka vår konkurrenskraft, innovationsförmåga och säkra tillgången till ren energi. Singapore är en regional knutpunkt för ekonomi, handel och innovation. Det gör landet till en naturlig samarbetspartner för Sverige. Våra länder visar hur mindre men teknologiskt avancerade nationer kan använda samarbete och innovation för att möta samhällsutmaningar. Jag ser fram emot att fördjupa samarbetet för att tillsammans utveckla framtidens tekniklösningar, säger energi- och näringsminister Ebba Busch.

Energi- och näringsministern inleder sin resa med att delta vid Singapore International Energy Week. Energieventet samlar ett stort antal deltagare från regionen och resten av världen.  Det är såväl representanter för näringslivet som det offentliga som deltar. Ministern kommer att hålla ett anförande om elektrifieringens och kärnkraftens roll i Sveriges omställning och arbete för ökad konkurrenskraft.

På dagordningen står också ett studiebesök till hamnen Pasir Panjang tillsammans med möjliga svenska underleverantörer. När hamnen är färdigställd kommer den att vara världens största helautomatiserade hamn.

Den 31 oktober håller Ebba Busch ett öppningsanförande vid Singapore Week of Innovation and Technology. Det är en av Asiens ledande innovationsfestivaler som samlar entreprenörer, investerare och innovatörer från hela världen.

Därtill ska ministern besöka Changi flygplats tillsammans med svenska företag. Flygplatsen planerar för att bygga en ny terminal som just nu bedöms vara ett av de mest betydande infrastrukturprojekten globalt. Detta innebär stora möjligheter för svenska företag. Syftet med besöket är därför att positionera svenska företag som ledande inom innovation med avancerade lösningar som möjliggör automatisering och hållbarhet.

Under resan träffar energi- och näringsminister Ebba Busch också Singapores energiminister, samt investerare.

I anslutning till resan finns möjlighet till intervjuer. Kontakta pressekreterare för mer information.
