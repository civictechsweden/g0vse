# Revisorsinspektionen och Bokföringsnämnden ska förbereda inför samgående

Som regeringen aviserade i budgetpropositionen för 2026 ska Bokföringsnämndens uppgifter överföras till och inordnas i Revisorsinspektionen. Att samla normerings- och revisionskunskap inom en enda myndighet kan förstärka och förtydliga statens mandat och vägledning i revisionsfrågor. Förändringen ligger även i linje med regeringens ambitioner att öka effektiviteten i statsförvaltningen, med ett färre antal och mer ändamålsenligt organiserade myndigheter.

Nu ger regeringen de båda myndigheterna i uppdrag att förbereda för inordnandet av Bokföringsnämndens uppgifter i Revisorsinspektionen. Utgångspunkten är att myndigheternas befintliga uppgifter ska vara oförändrade och utföras med samma effektivitet och kvalitet som tidigare.

De båda myndigheterna ska genomföra uppdragen i samråd med varandra. Bokföringsnämnden ska vara avvecklad som myndighet 31 december 2026 och dess uppgifter inordnade i Revisorsinspektionen 1 januari 2027.
