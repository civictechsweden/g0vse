# Regeringen beslutar om länstal för 2026

Inför varje kalenderår ska regeringen besluta om hur många nyanlända som ska omfattas av anvisningar till kommuner enligt bosättningslagen, samt hur dessa ska fördelas på länsnivå. Under 2026 ska totalt 8 200 nyanlända anvisas till kommuner. Av dessa personer är 1 800 kvotflyktingar samt nyanlända som bor på Migrationsverkets asylboenden. Resterande 6 400 är personer med tillfälligt skydd som bor i ett kommunboende, det vill säga ett boende som en kommun har anvisats att ordna enligt lagen om mottagande av asylsökande m.fl.

Genom beslutet fördelas också antalet nyanlända på länsnivå (länstal). Länstalet avgör hur många nyanlända som ska tas emot i varje län utifrån de kriterier som finns i bosättningsregelverket.

Regeringens beslut bygger på det förslag som Migrationsverket har tagit fram inom ramen för sitt uppdrag i regleringsbrevet. Ändringarna träder i kraft den 1 januari 2026.
