# Förslag om praktiskt körprov vid synfältsbortfall skickas på remiss

– Det är viktigt med säkra förare på våra vägar. Omfattande forskning visar att det finns de som kan kompensera för sina synfältsbortfall men där det i dag saknas möjlighet att testa förmågan i praktiken. Nu skickas Transportstyrelsens förslag att införa ett praktiskt körprov vid synfältsbortfall på remiss för att samla in remissinstansernas synpunkter, säger infrastruktur- och bostadsminister Andreas Carlson.

Regeringen gav 2023 uppdraget till Transportstyrelsen att se över möjligheterna till att införa körprov i trafik för bedömning av undantag vid synfältsbortfall. I dag saknas den möjligheten när Transportstyrelsen hanterar undantagsärenden, trots att körkortsdirektivet medger detta.

På gruppnivå kör personer med synfältsbortfall sämre än normalseende. Inom gruppen finns dock individer som kan kompensera för bristerna och ändå köra trafiksäkert. I den rapport som nu remitteras föreslår Transportstyrelsen därför att den som inte har allt för stora synfältsbortfall ska kunna genomföra ett en körbedömning för synfält vilket är en särskilt utformat praktisk körbedömning i trafik hos Trafikverket för att kunna visa att den kan kompensera för synfältsbortfallet, om det behövs för prövningen av om en person är medicinskt lämplig för att ha körkort.

Remissen innehåller även ett förslag att den som söker körkortstillstånd ska kunna få ett beslut om att genomföra körbedömning. Beslutet ger personen rätt att övningsköra hos trafikskola inför en körbedömning i verklig trafik, trots att personen saknar körkortillstånd. Om personen klarar bedömningen får den därefter övningsköra som vanligt.

Transportstyrelsen föreslår att de nya reglerna träder i kraft den 1 mars 2027.
