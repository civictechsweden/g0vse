# Nordisk miljonsatsning ska säkra konstgräsplaner och miljöomställning

– Vi måste fasa ut de skadliga mikroplasterna som används i dagens konstgräsplaner. Barn och unga har rätt att spela fotboll året om, på ett bra och hållbart underlag. Vår forskningssatsning är ett bra exempel på hur det nordiska samarbetet kan bidra till konkreta lösningar i den gröna omställningen, säger EU-minister med ansvar för nordiska frågor Jessica Rosencrantz.

Gummigranulat återfinns på konstgräs, ridbanor och lekplatser och är en av de största källorna till skadliga mikroplaster i naturen. År 2031 förbjuds försäljningen av granulatet inom EU. För att främja arbetet med att hitta alternativa material avser Nordiska ministerrådet gå in med upp till 7 miljoner danska kronor i ett forskningsprojekt som samlar aktörer från forskning, näringsliv och idrott.

– Vi ska se till så att fler tjejer och killar kan spela fotboll och därför är det viktigt att Norden nu går samman och hittar bra alternativ för konstgräsplaner som passar vårt nordiska klimat, säger socialminister Jakob Forssmed.
