# Sverige och Ukraina fördjupar samarbetet inom luftförsvar

Sverige stödjer utvecklingen av Ukrainas framtida flygvapen. Det nya svensk-ukrainska samarbetet rör bland annat erfarenhets- och kunskapsutbyte inom luftstrid och luftförsvar samt användandet av avancerade förmågor inom området, till exempel stridsflyg.

– Det är med stolthet jag har välkomnat president Zelenskyj till Sverige och Linköping. I dag har vi undertecknat en viktig avsiktsförklaring som utgör ett steg på vägen mot möjligheten till en ytterst omfattande överenskommelse om export av Gripen – sannolikt 100-150 plan – till uppbyggnaden av ett nytt och mycket starkt ukrainskt flygvapen. President Zelenskyj fick också tillfälle att med egna ögon se vilka imponerande förmågor som Gripen har. Det här kommer att stärka både Ukraina, Sverige och Europa, säger Ulf Kristersson.

Ukraina har unika erfarenheter av luftstrid och luftförsvar som Sverige kan dra nytta av. På motsvarande sätt har Sverige erfarenhet av att utveckla och operera avancerade moderna plattformar, till exempel JAS 39 Gripen.
