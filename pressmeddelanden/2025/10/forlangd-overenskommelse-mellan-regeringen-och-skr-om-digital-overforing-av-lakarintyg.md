# Förlängd överenskommelse mellan regeringen och SKR om digital överföring av läkarintyg

Genom Tidöavtalet beslutade regeringspartierna och Sverigedemokraterna att reformera den digitala infrastrukturen i hälso- och sjukvården. Regeringen har därför gett E-hälsomyndigheten och Socialstyrelsen i uppdrag att vidareutveckla ett gemensamt system för hantering av intyg inom hälso- och sjukvård, omsorg och tandvård.

För att säkerställa en effektiv intygshantering fram tills att en långsiktig lösning finns på plats förlänger regeringen överenskommelsen med SKR om digital överföring av läkarintyg mellan regionerna och Försäkringskassan, fram till och med 2027.

– En sammanhållen intygshantering ger inte bara tids- och kvalitetsvinster, vilket möjliggör för vårdpersonal att lägga mer tid på patientmötet, utan bidrar också till att förhindra bidragsbrott genom att intyg enklare kan verifieras. Fram tills att den sammanhållna intygshanteringen är på plats är denna överenskommelse central för att underlätta vårdpersonalens arbete och göra det enklare för människor i sina kontakter med hälso-och sjukvården och Försäkringskassan, säger äldre- och socialförsäkringsminister Anna Tenje.

– Det är bra att flera av Försäkringskassans olika intyg kan hanteras digitalt av hälso- och sjukvården. Digitala intyg kan ge en mer effektiv, förbättrad och kvalitetssäker process för alla inblandade, till exempel vid sjukskrivning. Nu har vi en fortsättning av överenskommelsen med regeringen om att bibehålla och utveckla den digitala överföringen av intyg mellan hälso- och sjukvården och Försäkringskassan på plats. Det är positivt, säger Anna-Lena Hogerud, ordförande i SKR:s sjukvårdsdelegation.

Inom ramen för överenskommelsen ska SKR och Försäkringskassan, i samråd med E-hälsomyndigheten och Socialstyrelsen, utarbeta en plan för vilka insatser som ska genomföras för att säkerställa fortsatt funktionalitet i befintligt system under 2026–2027 i avvaktan på att en sammanhållen intygshantering har fått en långsiktig lösning. Planen ska redovisas till Regeringskansliet senast den 17 februari 2026. Förlängningen är ett viktigt steg för att upprätthålla kvalitet och tillgänglighet i kontakten mellan vården och Försäkringskassan.

E-hälsomyndigheten och Socialstyrelsen ska i sin tur redovisa uppdraget om en sammanhållen intygshantering till Regeringskansliet i april 2026 och det kommer att utgöra ett viktigt underlag för framtida beslut om digital infrastruktur.
