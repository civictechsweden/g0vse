# Regeringen gör det lättare för utlandssvenskar med familj att flytta hem

– Vi har jobbat för en smidigare process och snabbare besked. Att handläggningstiden har minskats med omkring nästan 60 procent är naturligtvis väldigt bra, säger migrationsminister Johan Forssell.

Den 31 oktober redovisade Migrationsverket sitt arbete, och meddelade också ett servicelöfte: familjemedlemmar till svenska medborgare som är bosatta utomlands och som vill återvända till Sverige kan få svar på sin ansökan om uppehållstillstånd inom 90 dagar, om vissa krav är uppfyllda. Tidigare i år infördes även digital passkontroll i vissa ärenden. Dessa förändringar gör processen effektivare och minskar byråkratin.

Tidigare har handläggningen tagit lång tid och varit krånglig. Redan i regleringsbrevet för 2024 fick Migrationsverket i uppdrag att förbättra handläggningstiden för gruppen. I december samma år gav regeringen ett tydligt uppdrag att ta fram ett nytt och mer effektivt arbetssätt.

– Det ska vara enkelt för svenska medborgare som varit bosatta utomlands att återvända till Sverige, och det ska också spela roll i processen. Ett medborgarskap måste betyda något och vi tycker det är rimligt att svenska medborgare prioriteras. Servicelöftet innebär en ökad förutsägbarhet och samtidigt får Migrationsverket bättre möjligheter att följa upp handläggningstiderna framöver, säger Johan Forssell.
