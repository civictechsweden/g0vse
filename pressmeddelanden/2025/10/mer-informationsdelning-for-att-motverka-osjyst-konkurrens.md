# Mer informationsdelning för att motverka osjyst konkurrens

Transporttjänster som ingår i rutsystemet, till exempel flyttjänster, omfattas i vissa fall av reglerna för yrkestrafik och kräver yrkestrafikstillstånd från Transportstyrelsen. Uppgifter från Polismyndigheten indikerar att det inom exempelvis flyttbranschen är vanligt att företag saknar detta tillstånd, trots att det krävs. Detta skapar osjyst konkurrens i branschen.

För att motverka detta har regeringen fattat beslut om en förordningsändring. Ändringen gör att Polismyndigheten får mer information av Skatteverket, som kan användas för att identifiera fall där transporttjänster utförs av personer utan yrkestrafiktillstånd och som därmed bryter mot reglerna. Det stärker i sin tur Polismyndighetens kontroller.

Den nya bestämmelsen innebär att Skatteverket blir skyldigt att lämna ut vissa typer av uppgifter till Polismyndigheten. Det gäller i de fall där en utförare har begärt utbetalning från Skatteverket för transporter som kräver särskilt tillstånd. Uppgifterna ska lämnas ut i den utsträckning som behövs för att förebygga, förhindra eller upptäcka brottslig verksamhet, samt utreda eller lagföra brott enligt yrkestrafiklagen.

Den nya bestämmelsen i förordningen träder i kraft 15 november 2025.
