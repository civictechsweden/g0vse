# Ytterligare åtgärder mot det grova våldet – stärkt arbete mot sprängdåd och skjutvapenvåld

Regeringens plan mot den organiserade brottsligheten ligger fast. Vi måste slå hårt mot gängens grova våld, strypa den kriminella ekonomin och bryta rekryteringen av barn och unga in i gängen. I början av året fick Polismyndigheten, Tullverket och Åklagarmyndigheten i uppdrag att förstärka arbetet med att motverka och bekämpa sprängdåd och minska tillgången på explosiva varor i kriminella miljöer. Regeringen tog emot redovisningen i början av september, och av den framgår att myndigheterna nu arbetar effektivare och att myndighetssamverkan har breddats och fördjupats. Nu fortsätter vi hålla trycket uppe.

Regeringen har därför gett Polismyndigheten, Tullverket och Åklagarmyndigheten i uppdrag att ytterligare förstärka arbetet med att förebygga, motverka och bekämpa skjutvapenvåld och sprängdåd, både nationellt och genom internationellt samarbete. I uppdragen ingår också att vidta åtgärder för att förebygga och minska tillgången till illegala skjutvapen och explosiva varor i kriminella miljöer.

Inom ramen för uppdragen ska myndigheterna bland annat:

* fortsätta och förstärka det myndighetsgemensamma arbetet,
* fortsätta och förstärka det internationella samarbetet,
* vidta åtgärder för att förebygga och minska kriminellas tillgång till illegala vapen och explosiva varor samt redogöra för resultatet av arbetet och
* vidta åtgärder för att förebygga och motverka illegal införsel och smuggling av skjutvapen, vapendelar och explosiva varor, samt olaglig inhemsk handel, spridning och produktion och redogöra för resultatet av arbetet och
* baserat på resultatet lämna förslag till ytterligare åtgärder, per myndighet och gemensamt, nationellt och internationellt.

Uppdragen ska redovisas senast den 9 oktober 2026.

Polismyndigheten ska vara sammanhållande för redovisningen av båda uppdragen.
