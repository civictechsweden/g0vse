# Migrationsminister Johan Forssell deltar i högnivåmöte i München

Under de senaste två åren har regeringen genomfört omfattande reformer på migrationsområdet. Asylinvandringen är nu den lägsta sedan 1985 och återvändandearbetet har stärkts.

Myndigheterna har fått nya verktyg, bland annat återvändandecenter och fler interna kontroller, för att säkerställa att personer som inte har rätt att vara i Sverige också lämnar landet. Vid mötet i München lyfter Sverige sina erfarenheter och driver på för att EU:s gemensamma migrationspolitik ska bli mer effektiv och hållbar. Diskussionerna fokuserar på hur medlemsländerna tillsammans kan minska illegal migration och förbättra återvändandet, bland annat genom att bygga strategiska samarbeten med ursprungs- och transitländer.

– Tack vare den omläggning vi nu genomför har Sverige gått från att vara ett skräckexempel till ett föregångsland i migrationspolitiken, vilket väcker allt större internationellt intresse. Nu vill vi, tillsammans med andra likasinnade länder, gå före i migrationspolitiken och bidra till att EU får ordning på migrationen, inte minst genom att öka återvändandet av personer som ska utvisas, säger migrationsminister Johan Forssell.

Under besöket i München hålls även ett bilateralt möte med Tysklands inrikesminister Alexander Dobrindt. Tyskland och Sverige har mycket bra relationer bilateralt, regionalt, inom EU och NATO. Syftet med detta möte är att fördjupa det svensk-tyska samarbetet på migrationsområdet.

Bakgrunden till mötet är Zugspitzedeklarationen från juli tidigare i år. Mötet i München är ett steg i att förverkliga deklarationens mål, ett arbete som också tas vidare inom EU.
