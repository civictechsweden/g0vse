# Sverige står värd för Natokonferens

Vid konferensen deltar både militära och civila representanter från de allierade länderna och från Natos institutioner. Målet är främst att öka deltagarnas kunskap om Natos vägledning för civil planering och främja civil-militär samverkan. Försvarsminister Pål Jonson och minister för civilt försvar Carl-Oskar Bohlin medverkar båda under konferensen.

– Natos civila planering överlappar sömlöst med den pågående upprustningen av Sveriges totalförsvar. Det handlar om att hela samhället ska vara med och bidra till försvarsansträngningarna, för att skydda landet och alliansen. Att Sverige står värd för en Natokonferens om civil planering är ett kvitto på det hårda arbete som vi har lagt ned de senaste åren, säger minister för civilt försvar Carl-Oskar Bohlin.

– Civilt försvar är en förutsättning för militär styrka. Genom Natos gemensamma arbete med civil planering stärker vi både vår nationella motståndskraft och alliansens samlade försvarsförmåga, säger försvarsminister Pål Jonson.

Överbefälhavare Michael Claesson och Mikael Frisell, generaldirektör för MSB, kommer under ett panelsamtal att presentera uppdraget Gemensamma utgångspunkter för totalförsvaret. Andra panelsamtal kommer att fokusera på erfarenhetsutbyte om hur civil planering kan stärka det militära försvaret och om lärdomar från kriget i Ukraina.

Johan Berggren, statssekreterare hos ministern för civilt försvar, kommer att vara moderator för flera av samtalen.

I anslutning till konferensen finns möjlighet för media att göra intervjuer. Se presskontakt nedan. Deltagande sker i mån av plats.
