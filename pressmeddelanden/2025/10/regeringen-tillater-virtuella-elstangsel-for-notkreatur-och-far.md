# Regeringen tillåter virtuella elstängsel för nötkreatur och får

– Steg för steg genomför vi regelförenklingar. Dagens beslut innebär att lantbrukare kan utveckla och effektivisera sin verksamhet vilket leder till stärkt konkurrenskraft, säger landsbygdsminister Peter Kullgren.

Virtuella elstängsel ökar flexibiliteten för djurhållarna eftersom det är enkelt att skapa nya betesområden eller ändra dem. Användning av virtuella elstängsel kan också leda till att fler djur kommer ut på bete och att svårtillgängliga naturbetesmarker kan användas för bete, vilket kan bidra till ökad biologisk mångfald.

Förslaget om ändring i djurskyddsförordningen för att göra det möjligt att använda virtuella elstängsel utomhus för nötkreatur och får anmäldes till EU-kommissionen i juni 2025. Vare sig EU-kommissionen eller övriga medlemsstater har haft synpunkter på förslaget. Regeringen har därför nu beslutat om förordningsändringen, som träder i kraft 1 januari 2026.
