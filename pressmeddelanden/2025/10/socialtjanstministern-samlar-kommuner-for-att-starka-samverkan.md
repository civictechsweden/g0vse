# Socialtjänstministern samlar kommuner för att stärka samverkan

I juli trädde den nya socialtjänstlagen i kraft. Flera kommuner har uttryckt behov av tydligare statlig styrning och stöd i omställningen och socialtjänstens arbete framåt.

Genom att samla kommuner och statliga aktörer vill regeringen skapa en gemensam förståelse för behoven och hur de kan mötas gemensamt – både kommuner emellan och mellan kommuner och statliga aktörer. Kommunerna står inför olika förutsättningar och utmaningar. För vissa kommuner kan det finnas utmaningar med att implementera den nya socialtjänstlagen. Detta möte blir ett tillfälle för diskussion om hur vi på bästa sätt underlättar arbetet.

På mötet kommer följande kommuner finnas representerade: Avesta, Bengtsfors/Mellerud, Berg, Fagersta, Falköping, Flen, Gävle, Kalix, Karlskrona, Knivsta, Kumla, Malmö, Mölndal, Norrköping, Pajala, Gotland, Salem, Ulricehamn, Vännäs, Västervik, Växjö, Årjäng, Öckerö och Örnsköldsvik.

Efter mötet kommer det finnas möjlighet för media att ta del av bilder och mer information om kommunernas möte med socialtjänstministern samt citat från ministern. I samband med mötet finns även möjlighet för intervjutillfälle med ministern.

För intervjuförfrågningar och mer information, kontakta Karl Opdal (se presskontakt).
