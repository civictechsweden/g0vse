# Romina Pourmokhtari deltar i miljörådet

EU-ländernas miljöministrar väntas anta rådsslutsatser som kommer att utgöra EU:s allmänna förhandlingsposition vid COP30, som äger rum i Belém i Brasilien den 10–21 november 2025. Fokus för FN:s klimatkonferens är den samlade ambitionsnivån i parternas uppdaterade nationella klimatplaner, NDC:er, samt genomförande och finansiering av klimatåtgärderna.

Ministrarna väntas också godkänna rådslutsatser om Kommissionens förslag om den europeiska strategin för vattenresiliens som presenterades i juni 2025. Syftet med strategin är att återställa och skydda vattnets kretslopp, främja en vattensmart ekonomi samt säkra rent och prisvärt vatten för alla.

Miljöministrarna ska också diskutera hur Kommissionens initiativ till en europeisk havsmiljöpakt kan förbättra havsmiljön.

Under punkten Övriga frågor kommer det danska ordförandeskapet och EU-kommissionen att ta upp tre internationella möten som nyligen hållits. Sverige kommer att ta upp en fråga om revideringen av EU:s kemikalieförordning Reach och vikten av att den lagstiftningen moderniseras.
