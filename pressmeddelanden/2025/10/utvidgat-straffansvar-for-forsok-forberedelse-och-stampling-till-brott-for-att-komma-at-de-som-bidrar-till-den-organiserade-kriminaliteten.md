# Utvidgat straffansvar för försök, förberedelse och stämpling till brott för att komma åt de som bidrar till den organiserade kriminaliteten

Förslagen i lagrådsremissen innebär bland annat följande:

* Straffansvaret för försök till brott utvidgas för att hantera de följder som Högsta domstolens avgörande ”Vapen­attrappen” (NJA 2023 s. 393) fått för de brottsbekämpande myndigheterna.
  + Den som har påbörjat en brottslig handling ska kunna dömas för försök till brott, även om brottet inte kan fullbordas på grund av att en myndighet vidtagit åtgärder. Det kan exempelvis handla om att myndigheten bytt ut narkotika mot en legal substans eller vapen mot en vapenattrapp.
* Straffansvaret för för­bered­else och stämpling till brott utvidgas, så att fler gärningar på planeringsstadiet blir kriminaliserade.
  + Fler typer av befattning med hjälpmedel som kan komma till användning vid brott eller för att möjliggöra genomförandet av ett brott ska omfattas av straffansvar. Lagförslaget tar sikte på vilken roll och betydelse föremålet har i en brottsplan. Det kan exempelvis handla om att krypterade telefoner används för att utbyta information om finansiering och planering av ett brott, men därefter inte används när brottet begås. Det blir också straffbart som förberedelse till brott att utlova betalning för brott.
  + Det blir straffbart att komma överens om att begå brott, även om de inblandade inte har fattat ett uttryckligt beslut att begå brottet. Det räcker att två personer har kommit överens om att en gärning ska utföras. Det kan till exempel ske i samtal eller via digitala plattformar. Detta gör det möjligt att lagföra fler personer som planerar brott tillsammans för stämpling till brott.
* Därutöver föreslås redaktionella och språkliga ändringar i flera av bestämmelserna i 23 kap. brottsbalken, så att kapitlet blir tydligare och mer lättillgängligt.

– Regeringen arbetar för att kriminalisera deltagande i gäng. Och i avvaktan på detta är det av avgörande vikt att de brottsbekämpande myndigheterna får effektiva verktyg för att komma åt den organiserade brottsligheten på ett så tidigt stadium möjligt. Med de här förslagen blir det möjligt att ingripa redan på planeringsstadiet och på så vis skydda fler potentiella brottsoffer och öka tryggheten i samhället, säger justitieminister Gunnar Strömmer.

– Nu ger vi polis och åklagare möjlighet att slå till redan i planeringsstadiet för att stoppa fler brott innan de sker och skydda oskyldiga människor. Det här blir en kraftfull offensiv mot de gängkriminella och för att stoppa pedofiler som kontaktar barn på nätet säger Henrik Vinge, rättspolitisk talesperson för Sverigedemokraterna och ordförande i justitieutskottet.

– Regeringen har genomfört den största omläggningen av rättspolitiken i modern historia. Vi fortsätter i den riktningen genom att ge rättsväsendet och myndigheter utvidgade möjligheter att ingripa i ett tidigt stadium, säger Torsten Elofsson, rättspolitisk talesperson Kristdemokraterna.

– Den här regeringen har under tre år tagit fram lagar och reformer som gjort att polis och åklagare framgångsrikt har kunnat bekämpa de kriminella gängen. Nu får de ytterligare bra och effektiv lagstiftning som kommer göra skillnad, säger Martin Melin, rättspolitisk talesperson för Liberalerna.

Regeringen har även tillsatt en särskild utredning om ett särskilt straffansvar för deltagande i kriminella sammanslutningar. Utredningen ska redovisas i februari 2026. I väntan på detta är det avgörande att myndigheterna redan nu får större möjligheter att bekämpa organiserad brottslighet. Det handlar om bättre möjligheter att komma åt de som möjliggör eller bidrar till gängens brottslighet.

Det utökade ansvaret för försök till brott föreslås träda i kraft den 1 april 2026. Övriga lagändringar föreslås träda i kraft den 1 juli 2026.

Förslagen i lagrådsremissen bygger på en överenskommelse mellan Sverigedemokraterna, Moderaterna, Kristdemokraterna och Liberalerna.
