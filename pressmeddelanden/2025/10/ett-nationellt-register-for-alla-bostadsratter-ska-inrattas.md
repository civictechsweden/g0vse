# Ett nationellt register för alla bostadsrätter ska inrättas

Ungefär 70 procent av alla bostadsrätter är pantsatta, och varje år sker ett stort antal överlåtelser och pantsättningar. Värdet på bostadsrätter har ökat kraftigt på många orter under de senaste två decennierna, vilket gör transaktionerna allt viktigare för privatpersoner. Trots detta finns inget nationellt register där uppgifter om bostadsrätter och pantsättningar är samlade, till skillnad från vad som gäller för fastigheter.

Regeringen föreslår därför att ett nationellt register för bostadsrätter ska inrättas, med Lantmäteriet som ansvarig myndighet. Registret ska innehålla uppgifter om bostadsrättshavare, bostadsrättsföreningar och pantsättningar.

Förslaget innebär bättre tillgång till information och säkrare hantering av pantsättningar. Det bidrar även till en minskad administrativ börda och minskade kostnader för bostadsrättsföreningarna, mäklare och kreditgivare. Dessutom väntas förslaget bidra till en effektivare brottsbekämpning.

I budgetpropositionen för 2025 avsatte regeringen 10 miljoner kronor till Lantmäteriets arbete med att bygga upp ett bostadsrättsregister. Myndigheten fick även i maj 2025 i uppdrag att förbereda för ett register för alla bostadsrätter. Enligt förslaget ska bostadsrättsföreningarna börja lämna information från och med 2027. Insamling och kontroll av uppgifterna beräknas pågå under två till tre år.
