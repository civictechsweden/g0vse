# Sverige välkomnar att Italien ansluter till Natos framskjutna närvaro i Finland (FLF Finland)

Som ramverksnation för FLF Finland leder Sverige arbetet med att utveckla den multinationella styrkan, i nära samarbete med Finland som värdnation, Nato och andra allierade. En svensk bataljonsstridsgrupp kommer att utgöra kärnan i FLF Finland.

– Det är bra för nordisk och transatlantisk säkerhet att Italien nu ansluter sig till FLF Finland. Tillsammans med Storbritannien, Frankrike och de nordiska länderna stärker vi nu avskräckningsförmågan mot Ryssland i norra Europa, säger försvarsminister Pål Jonson.

I samband med Natos toppmöte i Haag den 24 juni tillkännagav Danmark, Frankrike, Island, Norge och Storbritannien att de avser bidra till den fortsatta utvecklingen av FLF Finland.

Tillsammans med de nordiska länderna och tre europeiska allierade med starka militära förmågor fortsätter nu arbetet med att stärka Natos avskräckning och försvar längs den norra flanken och för alliansen som helhet.
