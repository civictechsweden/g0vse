# Ökade resurser till medieinstitutet Fojo för fortbildning av journalister

Medieinstitutet Fojo vid Linnéuniversitetet grundades 1972 och arbetar för att stärka och utveckla journalistiken och medierna i både Sverige och världen, bland annat genom att erbjuda yrkesverksamma journalister fortbildning.

Journalister är som grupp utsatta för hot, hat och trakasserier. Reportrar utan gränsers pressfrihetsindex för 2025 lyfter bland annat fram ökade trakasserier mot svenska journalister som en utmaning för pressfriheten i Sverige. Samtidigt är medieklimatet under snabb förändring. Journalistiken står inför allt större och sammanhängande utmaningar, till exempel AI:s inverkan, desinformation, sociala medier och digitala plattformars påverkan på informationsflödet, polarisering och effekterna av vissa länders inskränkningar i yttrandefriheten. Med dessa utmaningar kommer behoven av kunskap om att värdera nyheter och källor att öka. Journalister behöver också bättre verktyg och mer kunskap om de förutsättningar som krävs för att navigera i en alltmer komplex yrkesroll.

– Många journalister utsätts för hot och hat och behöver därför få bättre verktyg för att hantera detta i yrkeslivet. Genom kompetensutveckling för yrkesverksamma journalister kan samhället också bli mer motståndskraftigt mot spridning av falsk information. Därför ger regeringen medieinstitutet Fojo ökade resurser, säger gymnasie-, högskole-, och forskningsminister Lotta Edholm.

Fojo har tidigare fått medel för särskilda uppdrag. Genom den här permanenta förstärkningen på 2,4 miljoner kronor per år från och med 2026 får de bättre och mer långsiktiga förutsättningar för sin verksamhet. Den totala nivån som regeringen föreslår direkt till Linnéuniversitetet för Fojo per år kommer att uppgå till 14,3 miljoner kronor per år.

Förslaget bygger på en överenskommelse mellan regeringen och Sverigedemokraterna.

| **Ökade resurser till medieinstitutet Fojo för fortbildning av journalister (miljoner kronor)** | | | |
| --- | --- | --- | --- |
|  | **2026** | **2027** | **2028** |
| **Förstärkning av uppdrag om fortbildning av journalister** | 2,4 | 2,4 | 2,4 |
