# Bättre uppföljning av barns och ungas hälsa utreds

– För att kunna ge barn och unga rätt stöd i tid behöver vi bättre kunskap om hur deras hälsa utvecklas över tid. En mer sammanhållen uppföljning är centralt för en jämlik hälsa och för att kunna stärka det förebyggande arbetet, säger socialminister Jakob Forssmed

Barn och unga är en prioriterad grupp i hälsoarbetet. Trots att många barn i Sverige mår bra, syns oroande trender med ökande psykisk såväl som somatisk ohälsa. Samtidigt finns tydliga skillnader i hälsa beroende på exempelvis region eller socioekonomisk bakgrund. För att kunna möta dessa utmaningar krävs en nationell, långsiktig uppföljning av barns och ungas hälsa.

Utredaren ska bland annat analysera vilka uppgifter som bör samlas in på nationell nivå från elevhälsans medicinska insats och vilka uppgifter om barn och unga som bör registreras i tandhälsoregistret, samt om ett nytt hälsodataregister bör inrättas eller om befintliga register kan användas. Uppdraget omfattar även att föreslå hur det kommande nationella hälsoprogrammet för barn och unga ska kunna genomföras jämlikt i hela landet.

Förslagen ska vara förenliga med bestämmelser om skydd för den personliga integriteten i regeringsformen samt EU:s dataskyddsreglering och samtidigt minimera den administrativa bördan för skolhuvudmännen och vårdgivare.

Utredningen ska också belysa vilka konsekvenser förslagen kan få för kommuner, regioner och andra berörda aktörer. Det inkluderar eventuella kostnader, påverkan på den kommunala självstyrelsen och hur barns rättigheter enligt barnkonventionen tillgodoses. Arbetet ska ske i dialog med relevanta myndigheter, professionsföreningar och vid behov även med barn och unga själva.

Uppdraget ska redovisas senast den 22 september 2026.
