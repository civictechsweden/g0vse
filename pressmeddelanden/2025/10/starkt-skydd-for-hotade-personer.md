# Stärkt skydd för hotade personer

Uppdraget omfattar personer med en hotbild där det föreligger ett skyddsbehov. Särskild uppmärksamhet ska läggas på barn och unga som brottsoffer och vittnen, barn och unga involverade i kriminella nätverk samt anhöriga till personer med koppling till kriminella nätverk.

– I dag har vi en verklighet där barn och unga som är brottsoffer, vittnen eller har koppling till kriminella nätverk riskerar att utsättas för hot och våld för att tystas. Det är oacceptabelt i en rättsstat som Sverige. Därför ger vi nu flera myndigheter i uppdrag att stärka och samordna skyddet för dessa, säger justitieminister Gunnar Strömmer.

– Med det grova våldet och den organiserade brottsligheten har antalet personer som lever under hot och löper stor risk att skadas eller dödas ökat markant. Skyddsbehovet är stort och mer måste göras för att stärka skyddet och öka stödet. Det är välkommet att regeringen tar ett mer samlat grepp och då med särskilt fokus på barn och unga i riskzonen, säger Torsten Elofsson, rättspolitisk talesperson för Kristdemokraterna.

– Hot och våld används ofta för att kontrollera och begränsa människor – särskilt kvinnor och barn. När vi stärker skyddet för de mest utsatta handlar det ytterst om att försvara friheten och jämställdheten i vårt samhälle, säger jämställdhetsminister Nina Larsson.

I uppdraget ingår bland annat att:

* föreslå hur en förstärkt och mer strukturerad samverkan mellan de berörda myndigheterna kan organiseras och ledas för att öka samordningen av stöd och skydd till berörda målgrupper,
* kartlägga befintliga stöd- och skyddsåtgärder och identifiera eventuella brister eller utvecklingsområden i stödet och skyddet av berörda målgrupper,
* säkerställa att information om rättigheter och skyddsåtgärder är lättillgänglig och anpassad utifrån olika individers behov, och
* redogöra för eventuella hinder för en effektiv samverkan.

Uppdraget ska genomföras i samverkan med Brottsoffermyndigheten, Jämställdhetsmyndigheten och i dialog med andra relevanta aktörer, som till exempel Sveriges Kommuner och Regioner.

Uppdraget ska redovisas senast den 1 mars 2026. Polismyndigheten är sammanhållande för uppdraget.
