# Regeringen vill se ny speciallärarutbildning

– Det är viktigt att de specialpedagogiska insatserna i skolan framför allt riktas mot eleverna och inte bara reduceras till att lärare får råd och handledning. Genom att ersätta dagens utbildningar inom det specialpedagogiska området med en ny relevant utbildning som riktar fokus på stödet till elever kan vi både lindra bristen på speciallärare och se till att fler elever får rätt stöd i tid, säger utbildnings- och integrationsminister Simona Mohamsson.

– Innehållet i den nya utbildningen måste bättre förbereda för ett arbete i klassrummet. Till exempel behöver de delar som har ett alltför teoretiskt och abstrakt innehåll tas bort. En examen från utbildningen ska garantera att man är väl förberedd för arbetet i skolan och har bred kunskap om evidensbaserade metoder och arbetssätt inom det specialpedagogiska området, säger gymnasie-, högskole-, och forskningsminister Lotta Edholm.

Inom ramen för uppdraget att föreslå en ny relevant utbildning inom det specialpedagogiska området ska utredaren bland annat analysera de nuvarande utbildningarnas innehåll och längd och mot bakgrund av detta föreslå hur en ny utbildning inom det specialpedagogiska området kan ge en bredare behörighet att undervisa än dagens speciallärar- och specialpedagogexamen. I uppdraget ingår även att specialpedagoger och speciallärare ska kunna komplettera sin utbildning under en övergångsperiod för att få behörighet enligt den nya utbildningen.

Till särskild utredare utses Eva Durhan. Hon har en bakgrund som avdelningschef vid Skolverkets analysavdelning och har även lett flera utredningar inom utbildningsområdet.

Uppdraget bygger på en överenskommelse mellan regeringen och Sverigedemokraterna.

Uppdraget ska redovisas senast den 16 juni 2026.
