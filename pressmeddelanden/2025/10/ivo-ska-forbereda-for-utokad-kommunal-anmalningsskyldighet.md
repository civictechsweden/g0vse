# IVO ska förbereda för utökad kommunal anmälningsskyldighet

– Att anmäla ska vara enkelt för kommunerna och inte en administrativ börda. Fokus måste vara på att agera mot oseriösa och kriminella utförare, så att personer får den omsorg och de insatser de har behov av och rätt till, säger socialtjänstminister Camilla Waltersson Grönvall.

– Vi accepterar inte att människor far illa i välfärden. Därför behövs det en kraftfull tillsyn inom omsorgen. Nu inför vi en skyldighet att anmäla allvarliga brister till tillsynsmyndigheten, IVO. Det är ett viktigt steg för att skydda de mest utsatta och se till att omsorgen håller hög kvalitet, säger socialminister Jakob Forssmed.

– Personlig assistans är en viktig frihetsreform som inte ska få missbrukas av oseriösa och kriminella aktörer. Nu får IVO skarpare verktyg för att motverka dessa. Det är avgörande så att vi kan fortsätta stärka egenmakten och friheten för människor med funktionsnedsättning, säger Malin Danielsson, funktionsrättspolitisk talesperson för Liberalerna.

Det är angeläget att IVO får kännedom om allvarliga brister hos privata utförare och därmed får bättre möjligheter att motverka oseriösa och kriminella utförare. Myndigheten får då bättre möjligheter att uppfylla syftet med tillsynen, nämligen att granska att befolkningen får vård och omsorg som är säker och har god kvalitet.

Genom regeringens proposition om skarpare verktyg till IVO utökas kommuners skyldighet att anmäla till IVO. Nu ger regeringen IVO i uppdrag att förbereda införandet av den utökade kommunala anmälningsskyldigheten, som föreslås träda i kraft den 1 januari 2026.

## Skyldighet att anmäla i fler fall

När en kommun har anledning att anta att personlig assistans bedrivs utan tillstånd eller att tillståndshavares lämplighet att bedriva verksamheten kan ifrågasättas, ska detta anmälas till IVO. Denna skyldighet utökas nu till att omfatta all verksamhet som kräver tillstånd enligt lagen om stöd och service till vissa funktionshindrade (LSS) eller socialtjänstlagen. En kommun ska också anmäla när de uppmärksammar allvarliga brister i tillståndspliktig verksamhet.

En skriftlig slutredovisning av IVO:s uppdrag ska lämnas senast den 31 mars 2026.
