# Ett kraftigt höjt återvandringsbidrag

– Återvandringsbidraget ger personer som av olika skäl inte trivs eller blivit tillräckligt integrerade i det svenska samhället en chans till en nystart i sitt hemland. Samtidigt som vi nu höjer bidraget ges också Migrationsverket fler verktyg för att förebygga att det fuskas med bidraget. Vi är måna om att det här stödet inte missbrukas och har nolltolerans mot alla former av fusk, säger migrationsminister Johan Forssell.

– Sverige har i dag ett stort antal utlänningar som inte lyckats finna sin plats i Sverige och som i många fall kan önska återvända till sina ursprungsländer. Sverigedemokraterna och regeringen ger nu dessa personer en möjlighet att börja om och ordna ett bättre liv i sina hemländer, säger Ludvig Aspling, migrationspolitisk talesperson för Sverigedemokraterna.

Frivillig återvandring ger människor en möjlighet till en nystart i livet. Det ekonomiska bidraget vid frivillig återvandring har funnits i Sverige sedan 1984. Det kan handla om personer som av olika skäl inte funnit sin plats i Sverige, eller befunnit sig i långvarigt utanförskap. Till den som ser återvandring som ett alternativ erbjuds ett ekonomiskt stöd som syftar till att underlättar återetableringen i hemlandet. Personer med uppehållstillstånd i Sverige, till exempel som flyktingar eller alternativt skyddsbehövande, kan ansöka om återvandringsbidrag om de vill lämna Sverige och bosätta sig i sitt hemland eller ett annat land.

Hittills har få personer nyttjat möjligheten att få bidrag. För att öka incitamenten höjs nu beloppen till:

* 350 000 kronor för personer över 18 år
* 25 000 kronor för personer under 18 år
* Högst 500 000 kronor för makar eller sambor
* Högst 600 000 kronor per hushåll

Samtidigt har regelverket anpassats för att minska risken för fusk, missbruk och felaktiga utbetalningar. Migrationsverket kommer bland annat få tillgång till vissa uppgifter ur belastningsregistret och misstankeregistret för att bedöma om förutsättningarna för återvandringsbidrag är uppfyllda.

De nya reglerna börjar gälla den 1 januari 2026.
