# Rättsstaten, gränsöverskridande organiserad brottslighet och migration i fokus under RIF-möte i Luxemburg

Justitieminister Gunnar Strömmer kommer att delta i en diskussion om hur ökade hot, våld och trakasserier mot politiker påverkar demokratin och rättsstaten samt vilka möjligheter rättssystemet har att skydda politiker.

Ministrarna kommer också att diskutera Eurojusts framtid. Diskussionen blir en möjlighet för ministrarna att lämna sina synpunkter på hur Eurojust kan utvecklas för att stärka stödet till nationella myndigheter i kampen mot den gränsöverskridande organiserade brottsligheten.

Diskussioner kommer även hållas om Frontex framtida uppdrag och hur den geopolitiska utvecklingen i Mellanöstern påverkar EU:s inre säkerhet.

Migrationsminister Johan Forssell kommer delta i diskussioner om EU:s arbete med prioriterade tredjeländer inom migrationsområdet. Även situationen i Syrien och möjligheterna till återvändande väntas tas upp, samt inrättandet av ett gemensamt system för återvändande av tredjelandsmedborgare som vistas olagligt i EU.

Vid mötet kommer även lägesuppdateringar och information ges om kampen mot strafflöshet under Rysslands anfallskrig mot Ukraina, det fortsatta arbetet för att ta vidare högnivågruppens rekommendationer för att förbättra brottsbekämpande myndigheters tillgång till data samt genomförandet av migrations- och asylpakten.

För mer information och intervjuförfrågningar, kontakta pressekreterare.
