# Regeringen fattar beslut för att stärka försvarsindustrisamarbetet mellan Sverige och Ukraina

– Samarbete mellan svensk och ukrainsk försvarsindustri stärker vår gemensamma säkerhet. Vi tar nu nästa steg mot gemensam produktion av försvarsmateriel. Vi vill med uppdraget utforska nya möjligheter att utöka och stärka den svenska försvarsindustrin, säger försvarsminister Pål Jonson

Samverkan mellan svensk och ukrainsk försvarsindustri utvecklas i snabb takt och omfattar allt från små företag som tillverkar komponenter till större aktörer och system. Den 23 augusti 2025 skrev Sverige och Ukraina under en avsiktsförklaring om att samarbeta kring frågor om gemensam produktion av försvarsmateriel för donation till Ukraina. Syftet är att bidra till stabila försörjningskedjor och kraftsamla försvarsindustriella resurser i både Sverige och i Ukraina.

Regeringen ger nu FMV i uppdrag att redovisa hur samarbetet mellan Sverige och Ukraina kan utvecklas i syfte att stärka svensk och ukrainsk försvarsindustri så att den bidrar till ländernas operativa förmågor.

FMV ska bland annat analysera Försvarsmaktens operativa behov, industrins försörjningskedjor, genomföra säkerhetsanalyser och redovisa former för gemensam produktion mellan svensk och ukrainsk försvarsindustri och hur produktion kan utökas.

FMV ska redovisa uppdrag till Försvarsdepartementet senast den 5 december 2025.
