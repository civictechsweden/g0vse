# Sverige nominerar Jesper Brodin som kandidat till FN:s högkommissarie för flyktingar

– FN-systemet skulle stärkas av en person med erfarenhet från näringslivet, särskilt givet de stora utmaningar som FN idag står inför. Därför behövs en person som vet hur man håller hårt i pengarna och levererar effektiv verksamhet, säger bistånds- och utrikeshandelsminister Benjamin Dousa.

Sveriges nominering av Jesper Brodin grundar sig i en övertygelse om att framtidens humanitära arbete kräver nya former av ledarskap – där samverkan mellan bistånd och näringsliv spelar en avgörande roll. Med sin bakgrund och sitt engagemang för social inkludering och klimatfrågor, inklusive i FN-systemet, representerar Brodin just den typ av brobyggande ledare som kan stärka UNHCR:s arbete.

Sverige har ett långvarigt partnerskap med UNHCR och var under 2024 organisationens största givare av kärnstöd – med ett bidrag på 960 miljoner kronor, motsvarande 15 % av dess totala kärnfinansiering. Som sådan har Sverige ett starkt intresse av att organisationen leds av någon som har förmågan att försvara UNHCR:s fundamentala roll och mandat, frigöra nya former av finansiering, bygga globalt förtroende och leverera verklig effekt. I en tid då antalet flyktingar är rekordhögt och behoven växer, är det avgörande att UNHCR har ett ledarskap som kan möta utmaningar med nytänkande och handlingskraft.

Som VD för Ingka Group/IKEA har Jesper Brodin lett en av världens största privata organisationer, med över 170 000 medarbetare, genom en omfattande omställning mot hållbarhet, social inkludering och global tillgänglighet – värden som är centrala för FN:s uppdrag.

Jesper Brodin har varit tongivande i humanitära insatser under krisen i Ukraina. Han har även samarbetat med UNHCR för att etablera program för flyktingars sysselsättning i Europa och för syriska flyktingar i Jordanien.

Utöver sin roll inom näringslivet har Brodin haft en aktiv roll i global styrning. Han är bland annat vice ordförande i styrelsen för FN:s Global Compact samt medordförande för World Economic Forum’s Alliance for CEO Climate Leaders. Han har konsekvent arbetat för inkludering av flyktingar, anständiga arbetsvillkor och klimatanpassning, och har mobiliserat näringslivet för att bygga broar mellan offentliga och privata aktörer.
