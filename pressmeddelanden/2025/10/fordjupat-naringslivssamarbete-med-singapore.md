# Fördjupat näringslivssamarbete med Singapore

– Det är glädjande att se att våra länders samarbete nu omsätts i ytterligare konkret handling. Politikens roll är att skapa goda förutsättningar för företag, men det är näringslivet som har innovationskraften, skapar jobben och driver den gröna omställningen framåt, säger energi- och näringsminister Ebba Busch.

I samband med statsbesöket i november 2024 undertecknades ett samförståndsavtal på energiområdet. Avtalet lade grunden för ett djupare samarbete inom energi och innovation.

## Samförståndsavtal inom grön ammoniak

Samförståndsavtalet mellan Siemens Energy AB och Keppel innebär att företagen gemensamt ska främja användandet av grön ammoniak för att minska utsläppen av växthusgaser från produktion av el.

Energi- och näringsminister Ebba Busch och Singapores vice energiminister Gan Siow Huang var på plats när företagen undertecknade avtalet. I sitt anförande lyfte Ebba Busch att samarbetet med ländernas regeringar har varit avgörande för att skapa rätt förutsättningar för att projektet ska kunna gå framåt med både trygghet och tempo.

Energimyndigheten beviljade nyligen ett stöd på nästan 41 miljoner kronor till Siemens Energy AB för utveckling av just ammoniakturbiner. Det är en av teknikerna som Singapores energimyndighet eftersökt i planerandet av en trygg och hållbar energiförsörjning i Singapore. Att samarbetet nu kommer på plats visar på att Sverige är en stark spelare för grön omställning och innovation internationellt.

Energi- och näringsminister Ebba Busch träffade även Singapores energiminister Tan See Leng dagen efter undertecknandet.

## Samförståndsavtal inom kvantteknik

Samförståndsavtalet mellan The National Quantum Office och ett tiotal svenska universitet och forskningsinstitut syftar till att främja samarbete inom forskning och utveckling av kvantteknik. Särskilt fokus ska vara på att stärka kopplingen till näringslivet genom de nationella programmen och att främja forskarsamarbeten. Det kan handla om gemensamma utlysningar men också forskarutbyten.
