# Parisa Liljestrand deltog i temadag om fler finansieringsvägar för kultursektorn

– Att bredda kultursektorns finansiering är en av regeringens viktigaste kulturpolitiska prioriteringar. Det handlar om att stärka kulturens frihet och oberoende, men även om att möjliggöra för mer kultur och en större mångfald av kulturuttryck, säger kulturminister Parisa Liljestrand.

Sveriges Museer och Svensk Scenkonsts temadag Kulturpolitisk samling ägde rum på Kulturhuset Statsteatern i Stockholm och utgick från rapporten "Vem betalar för kulturen" som Sveriges Museer och Svensk Scenkonst publicerade tidigare i år. Syftet med dagen var att samla olika aktörer som har erfarenhet av hur kompletterande finansiering fungerar eller skulle kunna fungera inom svenskt kulturliv idag – kulturverksamheter, politiker, myndighetsföreträdare och finansiärer.
