# Utredning föreslår svensk anpassning till AI-förordningen

AI-förordningen, som trädde i kraft den 1 augusti 2024, ska skapa en enhetlig reglering för utveckling och användning av AI-system inom EU. Förordningen säkerställer en hög skyddsnivå för hälsa, säkerhet och grundläggande rättigheter. AI-utredningen har haft i uppdrag att se över behovet av nationella anpassningar till följd av EU:s nya AI-förordning. Utredningen har nu överlämnat sitt betänkande till civilminister Erik Slottner.

– AI skapar många nyttor för samhället men vi måste samtidigt hantera riskerna. Social poängsättning, bedrägerier och desinformation är några exempel på hur AI kan användas för att skada samhället. Med gemensamma regler i EU slipper vi dessutom ett lapptäcke av 27 olika AI-lagar, säger civilminister Erik Slottner.

### Utredningen föreslår ett nationellt system för AI-tillsyn med särskilt ansvar för högriskområden

För att säkerställa att AI-förordningen får genomslag föreslås ett system för marknadskontroll, som ska övervaka efterlevnaden av regler för utveckling, tillhandahållande och användning av AI-system. Post- och telestyrelsen (PTS) får huvudansvaret, medan Integritetsskyddsmyndigheten (IMY) och Finansinspektionen delar ansvar för så kallad högrisk-AI, vilket avser AI-system som kan påverka människors säkerhet, hälsa eller grundläggande rättigheter. Flera andra myndigheter föreslås få kompletterande roller, och en förteckning över relevanta aktörer ska anmälas till EU. De utsedda myndigheterna föreslås också få utökade befogenheter att besluta om sanktioner vid överträdelser av AI-förordningen, även mot offentliga aktörer. Avgifterna ska följa AI-förordningens nivåer, och nya sekretessregler ska underlätta informationsdelning.

För att främja innovation föreslår utredningen att PTS inrättar en regulatorisk sandlåda för AI. Detta innebär en kontrollerad testmiljö där företag, myndigheter och andra aktörer kan utveckla och prova AI-lösningar med stöd från ansvariga myndigheter, utan att direkt omfattas av alla regler i AI-förordningen.

Utredningen föreslår att Sverige ska delta aktivt i AI-förordningens styrning på EU-nivå, med PTS som representant i EU:s AI-styrelse.

Regelverket föreslås träda i kraft den 2 augusti 2026, samtidigt som AI-förordningen börjar tillämpas fullt ut.

### AI-förordningens risknivåer

AI-förordningen bygger på en riskbaserad modell där AI-system delas in utifrån hur de används och vilken påverkan de kan ha på individers rättigheter och säkerhet. Vissa användningsområden anses så riskabla att de förbjuds, exempelvis AI-system som används för emotionell igenkänning i skolor eller på arbetsplatser, eller AI för social poängsättning. Andra områden får användas men omfattas av särskilda krav beroende på risknivå. För högrisk-AI, som till exempel system som används vid antagning till utbildningar, gäller krav på bland annat registrering, dokumentation och tillsyn. AI-system som bedöms ha låg eller minimal risk, exempelvis rekommendationssystem för musik, får användas utan särskilda restriktioner med vissa undantag.

Generativ AI klassas inte som hög risk, men måste uppfylla kraven på transparens och copyrightlagstiftning inom EU. Det krävs att tillverkare måste märka att innehållet har genererats av AI samt att de utformar systemet för att hindra att produkten genererar olagligt innehåll.

Enligt EU:s AI-förordning kan användning av ett förbjudet AI-system leda till böter på upp till 35 miljoner euro eller 7 % av den globala årsomsättningen. Överträdelse av regler för högrisk-AI kan ge upp till 15 miljoner euro eller 3 % i böter. Även vilseledande information till tillsynsmyndigheter kan sanktioneras.
