# Riksgäldskontoret ska bistå i arbetet med statliga lån för ny kärnkraft

Regeringen bedömer att förhandlingar om stöd med ansökande bolag kan komma att påbörjas under hösten 2025, och att de första besluten om stöd ska kunna fattas under 2026 eller 2027. I det nya uppdraget till Riksgäldskontoret ingår att bistå med rådgivning under dessa förhandlingar och under statsstödsprocessen med EU-kommissionen. Detta för att säkerställa att lånevillkoren är förenliga med Riksgäldskontorets rutiner för utlåning och förvaltning av lån.

I uppdraget till Riksgäldskontoret ingår också att

* bedöma statens förväntade kostnader för utlåningen, utifrån de villkor som förhandlas fram och anges i låneavtalen.
* kunna ställa ut och förvalta lån till de stödberättigade företagen, när regeringen har fattat beslut om stöd.
* bidra med kompetens inom kärnavfallsfinansiering.

Uppdraget gäller till och med den 31 december 2027.
