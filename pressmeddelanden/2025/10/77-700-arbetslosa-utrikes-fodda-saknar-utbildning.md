# 77 700 arbetslösa utrikes födda saknar utbildning

– Det är en mörk höst på arbetsmarknaden. Idag står 77 700 utrikes födda utan arbete och utbildning. Fler behöver lära sig det svenska språket, och gå utbildningar som leder till jobb. Fler barn behöver se sina föräldrar gå till jobbet, annars riskerar arbetslösheten att gå i arv, säger arbetsmarknadsminister Johan Britz.

Statistik visar att arbetslösheten bland utrikes födda är nästan tre gånger så hög som bland inrikes födda. Under det tredje kvartalet minskade dock arbetslösheten tydligt bland utrikes födda kvinnor. Samtidigt ökade arbetslösheten totalt bland inrikes födda och utrikes födda. Trots minskningen är utrikes födda kvinnor idag den största gruppen bland långtidsarbetslösa på Arbetsförmedlingen.

## Utbildning är vägen till jobb

Nio av tio jobb i Sverige kräver minst gymnasieutbildning. Bland utrikes födda arbetslösa, som är inskrivna hos Arbetsförmedlingen, saknar 77 700 personer en gymnasieutbildning. Regeringen satsar därför på yrkesutbildningar, bland annat genom förstärkningar till yrkesvux och yrkeshögskolan samt en pilot för en ny nationell yrkesutbildning. Regeringen har därtill beslutat om en mer sammanhållen Sfi-utbildning med en bortre tidsgräns samt om att kommunerna ska arbeta mer uppsökande gentemot personer som inte talar svenska.

## Regeringens prioriteringar för att bryta arbetslösheten:

### **Satsningar på utbildning och kompetensförsörjning**

Genom att prioritera yrkesutbildningar möter regeringen behovet av utbildad arbetskraft, särskilt inom bristyrken. Fokus ligger på att ge fler möjlighet att ställa om eller stärka sin kompetens.

### **Stärkta drivkrafter till arbete**

Ett bidragstak, skärpta aktivitetskrav och en jobbpremie ska göra det mer lönsamt att arbeta. Målet är att fler ska gå från bidrag till arbete och att arbetslinjen stärks.

### **Stramare och mer effektiv migrationspolitik**

Sveriges tidigare omfattande invandring har medfört betydande utmaningar för samhället. Därför genomför regeringen nu en omläggning av migrations- och integrationspolitiken, med målet att skapa bättre förutsättningar för en framgångsrik integration.
