# Ny tidsobestämd frihetsberövande påföljd – säkerhetsförvaring

– Vissa brottslingar är så farliga för vårt samhälle att de inte bör släppas ut per automatik. I dag finns ingen möjlighet att fortsätta inlåsningen även om riskerna för nya grova brott är väldigt stora. Med det här nya straffet skapar vi ett verkligt skydd för potentiella brottsoffer och samhället i stort mot samhällets farligaste individer, säger justitieminister Gunnar Strömmer.

I lagrådsremissen föreslår regeringen att en ny tidsobestämd frihetsberövande påföljd ska införas och att påföljden ska kallas säkerhetsförvaring. Den här påföljden ska kunna användas för personer som har återfallit i allvarlig brottslighet mot annans liv, hälsa, frihet eller frid, eller som har begått sådana brott vid upprepade tillfällen, och som bedöms ha en hög risk för återfall i sådan brottslighet. Det kan till exempel handla om grova vålds- och sexualbrott.

När domstolen dömer någon till säkerhetsförvaring ska två tidsgränser fastställas. Dels en minimitid som anger den kortaste tid personen ska vara frihetsberövad i kriminalvårdsanstalt, dels en ramtid som anger den totala tiden som påföljden ska verkställas. Ramtiden kan förlängas med upp till tre år åt gången, om det bedöms absolut nödvändigt för att skydda samhället.

Regeringen har också nyligen beslutat om en proposition om skärpta regler för villkorlig frigivning som bland annat innehåller förslag om att den villkorliga frigivningen i vissa fall ska kunna skjutas upp om det finns risk för att den dömde återfaller i allvarlig brottslighet. Förslagen som nu lämnas i den här lagrådsremissen utgör ett viktigt komplement eftersom den föreslagna påföljden möjliggör frihetsberövande under obestämd tid.

Förslagen bygger på en överenskommelse mellan regeringen och Sverigedemokraterna.

Lagändringarna föreslås träda i kraft den 1 mars 2026.
