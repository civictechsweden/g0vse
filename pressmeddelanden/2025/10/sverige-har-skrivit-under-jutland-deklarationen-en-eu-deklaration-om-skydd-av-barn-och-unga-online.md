# Sverige har skrivit under Jutland-deklarationen, en EU-deklaration om skydd av barn och unga online

– Grooming, rekrytering till gängbrottslighet och bedrägerier är några exempel på kriminalitet som använder sig av digitala verktyg. Internet ska inte vara ett laglöst digitalt land och nu tar vi ytterligare steg för att öka tryggheten, säger civilminister Erik Slottner.

Deklarationen som lanserats under det danska EU-ordförandeskapet syftar till att stärka arbetet med att skapa en tryggare och mer åldersanpassad digital värld för EU:s barn och unga. I deklarationen lyfts behovet av en effektiv implementering av EU:s digitala regelverk såsom Digital Services act (DSA) och AI-förordningen. För att säkerställa att plattformar vidtar proportionerliga skyddsåtgärder för minderåriga betonas även ett starkt samarbete mellan medlemsländerna och EU-kommissionen.

– Regeringen är fokuserad på att skydda barn och unga från de negativa effekterna av digitala medier. Jag har konsekvent efterlyst initiativ på EU-nivå för att begränsa techjättarnas makt över barnen. Jag välkomnar detta initiativ under det danska ordförandeskapet och det är en självklarhet att Sverige undertecknar deklarationen, säger socialminister Jakob Forssmed.

Genom att fokusera på effektiv åldersverifiering och minskad exponering för skadligt innehåll syftar deklarationen till att skapa en tryggare och mer rättvis onlinemiljö för minderåriga. Deklarationen markerar ett viktigt steg mot ett mer samordnat EU-arbete för att skydda barns rättigheter och säkerhet på internet.
