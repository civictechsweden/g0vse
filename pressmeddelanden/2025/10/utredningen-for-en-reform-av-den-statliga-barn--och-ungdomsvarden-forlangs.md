# Utredningen för en reform av den statliga barn- och ungdomsvården förlängs

Utredningens betänkande skulle enligt tidigare direktiv ha redovisats senast den 2 mars 2026, med en delredovisning senast den 6 november 2025. Regeringen har nu beslutat att förlänga utredningstiden till den 11 augusti 2026 och redovisning ska inte längre ske genom ett delbetänkande. Förlängningen sker mot bakgrund av att regeringen i september förordnat en ny särskild utredare för utredningen.

− Alla barn och unga har rätt till en trygg uppväxt och en ljus framtid. Den statliga barn- och ungdomsvården ska vara utformad så att den kan ge den vård, trygghet, säkerhet, omvårdnad och utbildning som krävs för att uppnå det. Genom att förlänga utredningstiden skapar vi bästa möjliga förutsättningar för att den nya utredaren ska kunna presentera välavvägda förslag för framtidens statliga barn- och ungdomsvård, säger socialtjänstminister Camilla Waltersson Grönvall.

Den statliga barn- och ungdomsvården har inte hängt med i samhällsutvecklingen. Den allvarliga brottsligheten har krupit neråt i åldrarna och fler barn och unga inom samhällsvården har kopplingar till kriminella nätverk. Vårdbehoven hos barn och unga har också kraftigt ökat.

Utredningen, En reform av den statliga barn- och ungdomsvården för en trygg och kvalitativ vård (S 2024:01), ska se över den statliga barn- och ungdomsvårdens uppdrag och organisation för att bättre kunna möta barn och ungas vård­behov.
