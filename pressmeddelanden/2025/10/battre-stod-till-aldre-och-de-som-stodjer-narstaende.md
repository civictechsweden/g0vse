# Bättre stöd till äldre och dem som stödjer närstående

– Nu stärker vi äntligen upp stödet till anhöriga som vårdar och stödjer närstående. Anhöriga gör en enastående insats men riskerar själva att bli sjuka på grund av påfrestningen. Med en stödkontakt, och bättre stöd och vägledning, kan anhörigas situation underlättas, säger äldre- och socialförsäkringsminister Anna Tenje.

– Den omsorg som ges av anhöriga är ovärderlig. De initiativ som vi nu tar är ett erkännande av det stora ansvar som anhöriga tar för att ge exempelvis äldre personer i Sverige en tillvaro präglad av värme och värdighet, säger socialminister Jakob Forssmed.

– Anhöriga är en viktig resurs även för den som bor på särskilt boende. Tyvärr ser vi att många anhöriga riskerar sin egen hälsa när de måste agera spindeln i nätet för att deras äldre närstående ska få rätt vård och omsorg. Därför kommer det bli en stor lättnad för många att reformen om fast omsorgskontakt även utökas till särskilda boenden, säger Malin Danielsson, seniorpolitisk talesperson för Liberalerna.

Regeringen presenterar flera förslag för att stärka anhörigstödet, till såväl vuxna som barn. Dessutom utökar regeringen reformen med fast omsorgskontakt så att den omfattar dem som bor på äldreboenden.

## Stärkt anhörigstöd

Omkring 1,2 miljoner personer ger vård och omsorg till en närstående. Anhöriga gör värdefulla insatser, men situationen som anhörig kan också vara påfrestande med mycket oro och stress.

Socialnämnden ska erbjuda en stödkontakt till den som vårdar eller stödjer en närstående. Dessutom ska socialnämnden erbjuda information och vägledning, utöver annat stöd.

Regeringen föreslår också att socialnämndens ansvar tydliggörs när det gäller barn som har behov av stöd med anledning av att en närstående till exempel är allvarligt sjuk eller oväntat avlider. Regeringen föreslår också att vårdgivares och hälso- och sjukvårdspersonals ansvar i sådana situationer tydliggörs. Ansvaret ska även omfatta situationen när ett barns syskon eller styvsyskon exempelvis är allvarligt sjukt.

Lagändringarna föreslås träda i kraft den 1 juli 2026. Den totala kostnaden för förslagen om stärkt stöd till anhöriga bedöms uppgå till 300 miljoner kronor årligen.

## Fast omsorgskontakt på äldreboenden

Reformen fast omsorgskontakt inom hemtjänsten har gjort att många äldre upplever en bättre omsorg. För att stärka förutsättningarna för en trygg och individanpassad omsorg för dem som bor på särskilda boenden för äldre, utökar regeringen reformen fast omsorgskontakt till att gälla även här. En fast omsorgskontakt kan underlätta samordningen mellan hälso- och sjukvård och socialtjänst och bidra till en mer individanpassad vård och omsorg.

Regeringen kommer att ersätta kommunerna för den kostnadsökning som förslaget medför om 487 mnkr per helår. Förslaget föreslås träda i kraft 1 juli 2026.
