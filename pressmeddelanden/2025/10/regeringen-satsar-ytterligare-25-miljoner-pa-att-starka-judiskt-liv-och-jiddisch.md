# Regeringen satsar ytterligare 2,5 miljoner på att stärka judiskt liv och jiddisch

− Den judiska kulturen är en värdefull och självklar del av vårt svenska kulturarv och vårt samhälle. Det är en självklarhet att man ska kunna leva ett öppet och fullgott judiskt liv i Sverige och det är en högt prioriterad fråga för regeringen. Vi tillför därför flera myndigheter medel för att stärka förutsättningarna för att leva ett judiskt liv i Sverige, säger kulturminister Parisa Liljestrand.

− Sedan Sveriges första judiska församling bildades för 250 år sedan har judisk kultur, historia och trosidentitet varit en självklar del i vårt gemensamma svenska samhälle och kulturarv. I våras antogs regeringens strategi för att stärka judiskt liv och motverka antisemitism i Sverige och nu tillför vi resurser för att ytterligare stärka förutsättningarna för att strategins insatser ska få genomslag. I en tid av ökad antisemitism och ökande känsla av otrygghet för den judiska minoriteten är dessa satsningar mycket angelägna, säger socialminister Jakob Forssmed.

− Det judiska kulturarvet är en viktig del av Sveriges historia och framtid. Genom dessa satsningar stärker vi inte bara förutsättningarna för att leva ett rikt judiskt liv i Sverige – vi bidrar också till att synliggöra den svensk-judiska historien och hur den har varit med och format vårt samhälle. Samtidigt säkrar vi en självklar judisk framtid i Sverige för de kommande 250 åren, säger Malin Danielsson, kulturpolitisk talesperson för Liberalerna.

Forum för levande historia kommer genom tillskottet av medel att kunna förstärka arbetet med att sprida kunskap om jubileumsåret för att dess högtidlighållande ska få genomslag hos olika aktörer i Sverige. De extra medlen gör att Riksarkivet kommer att kunna göra en satsning på att synliggöra det svensk-judiska kulturarvet och hur det återspeglas i arkiv som finns hos myndigheten. Tillskottet av medel till Isof gör att myndigheten kommer att kunna göra en förstärkning av arbetet med revitalisering av jiddisch.
