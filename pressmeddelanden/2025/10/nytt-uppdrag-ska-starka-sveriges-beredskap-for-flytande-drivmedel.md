# Nytt uppdrag ska stärka Sveriges beredskap för flytande drivmedel

– Steg för steg stärker regeringen Sveriges energiförsörjning. Med detta uppdrag tar vi ett ytterligare steg för att stärka vår drivmedelsberedskap. Sverige ska ha en trygg energiförsörjning, även i händelse av kris eller krig., säger energi och näringsminister Ebba Busch.

Totalförsvarets återuppbyggnad och Sveriges medlemskap i Nato innebär att det har uppstått nya syften med drivmedelslager. Drivmedelslager är viktiga för att säkerställa nödvändig försörjning av de viktigaste samhällsfunktionerna och därmed möjliggöra det civila försvarets stöd till det militära försvaret.

Viktiga funktioner i samhället, till exempel reservkraftsanläggningar och delar av transportsektorn, är fortsatt beroende av flytande drivmedel. Det gäller även vid en kris eller en krigssituation. Under ett väpnat angrepp kan samhällets förbrukning komma att öka ytterligare. Skillnaden i behov av drivmedel mellan fredstid och kris ställer krav på Sveriges drivmedelsberedskap.

Elektrifieringen av fordonsflottan leder dock till att en allt mindre mängd flytande drivmedel lagras. Sammantaget finns i dag ett behov av att utveckla Sveriges drivmedelsberedskap.

Utöver lagring behövs det underlag för att vid kris eller krigssituation kunna genomföra planering och samordning av drivmedelsberedskap. Det är viktigt för att kunna genomföra effektiv ransonering och annan reglering av användning av flytande drivmedel ifall efterfrågan inte fullt ut kan tillgodoses.

För att stärka Sveriges drivmedelsberedskap ger regeringen därför Energimyndigheten i uppdrag att redovisa en handlingsplan för försörjningstrygghet för flytande drivmedel. Handlingsplanen ska även innehålla nödvändiga förslag och åtgärder som regeringen behöver vidta för att få relevant lagstiftning på plats.

Uppdraget ska redovisas senast den 15 januari 2027.
