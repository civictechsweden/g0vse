# Carl-Oskar Bohlin talar inför Natoambassadörerna i Bryssel

– Det finns ett stort intresse för den svenska totalförsvarsmodellen och vårt arbete med att bygga upp det civila försvaret, inte minst i ljuset av ett alltmer aggressivt och riskbenäget beteende från rysk sida. Ingen kedja är starkare än sin svagaste länk. Genom att öka motståndskraften på hemmaplan så stärks också alliansen, säger minister för civilt försvar Carl-Oskar Bohlin.

Natos högsta beslutande politiska organ är Nordatlantiska rådet (North Atlantic Council, NAC). I det löpande arbetet representeras medlemsstaterna i rådet av sina Natoambassadörer. Det är inför Natoambassadörerna som Bohlin kommer att tala om återuppbyggnaden av Sveriges totalförsvar mot bakgrund av säkerhetsläget i närområdet.

På Natos högkvarter kommer Bohlin också att möta Nick Catsaras, Natos biträdande generalsekreterare för försvarspolitik och planering (Defence Policy and Planning) med ansvar för bland annat resiliensfrågor. Han kommer även att besöka den svenska Natorepresentationen för att träffa personalen och Sveriges ambassadör till Nato.

I anslutning till besöket i Bryssel finns möjlighet för media att göra intervjuer. Se presskontakt för Carl-Oskar Bohlin nedan.
