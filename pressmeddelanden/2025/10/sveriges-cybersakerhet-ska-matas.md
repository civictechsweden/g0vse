# Sveriges cybersäkerhet ska mätas

I takt med att det säkerhetspolitiska läget har försämrats och cyberhoten och sårbarheterna ökat ställs allt högre krav på Sveriges förmåga att säkra, skydda och stärka samhällets funktioner även i cyberdomänen.

I mars i år beslutade därför regeringen om en ny strategi som beskriver målbilden för svensk cybersäkerhet år 2030. Till skillnad från tidigare strategier innehåller den en konkret handlingsplan och 13 resultatindikatorer som gör det möjligt att följa upp att regeringens styrning och satsningar på området får effekt.

Nu får cybersäkerhetscentret (NCSC) i uppdrag att utveckla en modell för hur resultatindikatorerna ska mätas, samla in och analysera data från aktörer inom både privat och offentlig sektor samt ta fram ett första mätresultat – en nollmätning.

– Regeringen har kopplat grepp om styrningen på cybersäkerhetsområdet. Vi har genomfört en miljardsatsning på området, stärkt det nationella cybersäkerhetscentret och beslutat om en ny strategi som beskriver regeringens inriktning. Nu ger vi centret i uppdrag att följa upp utvecklingen, för att säkerställa att Sverige når nödvändiga resultat, säger minister för civilt försvar Carl-Oskar Bohlin.

NCSC vid FRA ska senast den 6 mars 2026 skriftligen redovisa en översikt av den modell som utvecklats för att mäta resultatindikatorerna samt ett första mätresultat (nollmätning) och analys.
