# Ny kärnkraftsdeklaration stärker samarbetet i Östersjöregionen

Energi- och näringsminister Ebba Busch stod värd för högnivåkonferensen tillsammans med flera svenska ministerkollegor, där Finlands miljö- och klimatminister Sari Multala medverkade som medarrangör.

Konferensen samlade ett flertal ministrar och högnivårepresentanter från Sveriges grannländer, tillsammans med företrädare för industrin, leverantörer och potentiella investerare inom ny kärnkraft. Diskussionerna kretsade kring förutsättningarna för en effektiv utbyggnad av ny kärnkraft i regionen och hur vi tillsammans kan återetablera konkurrenskraftiga leveranskedjor.

I samband med konferensen ställde sig Estland, Finland, Lettland, Polen och Sverige bakom ett gemensamt skriftligt uttalande som bland annat pekar på kärnkraftens potential att i vårt närområde bidra till stärkt energisäkerhet, mer konkurrenskraftiga elpriser och till att fasa ut fossil energi.
