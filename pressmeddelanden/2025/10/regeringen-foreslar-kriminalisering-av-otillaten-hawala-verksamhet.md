# Regeringen föreslår kriminalisering av otillåten hawala-verksamhet

Hawala är ett informellt finansiellt system för överföringar av pengar mellan länder. Verksamheten bedrivs ofta utan korrekta tillstånd från eller registrering hos Finansinspektionen. Hög grad av anonymitet, låg spårbarhet och ett stort inslag av kontanter gör risken för penningtvätt och annan brottslighet särskilt stor inom hawala.

För att bekämpa sådan brottslighet i det finansiella systemet har regeringen beslutat om en lagrådsremiss med förslag till en ny lag om straff för olovlig finansiell verksamhet.

Förslaget innebär att det blir straffbart att bedriva finansiell verksamhet utan tillstånd från eller registrering hos Finansinspektionen. Det nya brottet, olovlig finansiell verksamhet, föreslås kunna ge böter eller fängelse i högst två år. Om brottet är grovt, till exempel då verksamheten ingått som ett led i systematisk brottslighet, föreslås det kunna ge upp till sex års fängelse. Med dagens regler kan en motsvarande förseelse endast resultera i administrativa påföljder, såsom en sanktionsavgift.

Den nya lagen föreslås träda i kraft den 1 mars 2026.
