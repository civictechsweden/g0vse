# Carl-Oskar Bohlin besöker internationell räddningsövning i Finland

– Som någon en gång sa, man måste känna varandra innan man behöver varandra. Den här övningen samlar mer än 500 yrkesverksamma från Finland, Norge, Tyskland och Sverige. Den betonar samarbete, ledarskap och handlingskraft i nödsituationer, och den visar på vikten av att arbeta tillsammans för att möta gränsöverskridande utmaningar. För de hot vi står inför, måste vi möta tillsammans, säger minister för civilt försvar Carl-Oskar Bohlin.

Övningen fokuserar särskilt på samverkan kring EU:s strategiska beredskapslager ”rescEU” inom EU:s civilskyddsmekanism, där Finland ansvarar för lagringsprojekt inom CBRN och medicinsk beredskap. I övningen förbereder man sig på och agerar i en fiktiv situation där ämnen som är farliga för människor har spridits i miljön. På ett slutet övningsområde övas bland annat mätning av strålning och identifiering av farliga ämnen. Övningen medför ingen fara för deltagarna, dem som bor i området eller andra som befinner sig där.

Under sitt besök kommer Bohlin att få ta del av övningens fältscenarier, som genomförs i Uleåborgs hamnområde, samt träffa representanter från deltagande myndigheter och organisationer. Sverige bidrar tillsammans med Norge och Tyskland med cirka 170 deltagare. Övningen är ett viktigt steg i att stärka den nordiska och europeiska beredskapen för komplexa krissituationer.

Rescue Borealis 2025 genomförs i enlighet med Finlands modell för övergripande säkerhet och involverar ett brett spektrum av aktörer, från räddningstjänst och polis till sjukvård och hamnverksamhet. Den 2 oktober ordnas möjlighet för myndigheter och media att ta del av övningens olika delområden och resultat. Vid intresse, se presskontakt nedan.
