# Kulturministern deltar vid konferens inför Mediemyndighetens satsning för att stärka befolkningens medie- och informationskunnighet

Mediemyndigheten har tagit fram en utbildning inom medie- och informationskunnighet, MIK, som syftar till att stärka medborgarnas kunskap och rusta samhället för utmaningar i det nya medie - och informationslandskapet.

– När tekniken får en allt större roll i människors vardag behöver vi utveckla ett mer kritiskt förhållningssätt till information och bli bättre på att identifiera desinformation och propaganda. Det här arbetet bidrar till att göra oss bättre rustade för utmaningar i det nya medie- och informationslandskapet, säger kulturminister Parisa Liljestrand.

## Regeringsuppdrag till Mediemyndigheten

I mars 2024 gav regeringen Mediemyndigheten i uppdrag att genomföra en bred och långsiktigt hållbar nationell satsning för att stärka befolkningens medie- och informationskunnighet (MIK) i en tid av artificiell intelligens (AI) och desinformation. Uppdraget genomförs under 2024 och 2025 i samverkan med nätverket MIK Sverige.

I april 2025 beslutade regeringen att förstärka uppdraget och fördjupa AI-inriktningen i arbetet med medie- och informationskunnighet. Syftet är att stärka samhällets motståndskraft mot desinformation.

I budgetpropositionen för 2026 föreslår regeringen att satsningen ska förlängas ytterligare och föreslår att myndigheten får 2 miljoner kronor per år 2026–2028 för att fortsätta uppdraget. Den fortsatta satsningen ger myndigheten möjlighet att kunna tänka ännu mer långsiktigt och fortsätta sitt arbete med stärkt medie- och informationskunnighet.
