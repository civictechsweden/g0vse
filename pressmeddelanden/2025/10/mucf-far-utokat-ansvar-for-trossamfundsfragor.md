# MUCF får utökat ansvar för trossamfundsfrågor

– Genom att samla uppdrag och kompetens i en myndighet skapar vi bättre förutsättningar för samordning, kunskapsutveckling och stöd till civilsamhället och trossamfunden, säger socialminister Jakob Forssmed.

Från och med den 1 januari 2026 slås MUCF ihop med Myndigheten för stöd till trossamfund (SST). I och med sammanslagningen får MUCF ett utökat uppdrag att hantera frågor som rör trossamfund. Ett särskilt center ska inrättas med uppdrag att bidra till kunskapsuppbyggnad, dialog och stöd till trossamfunden.

Uppgifterna inom trossamfundspolitiken tydliggörs nu genom beslut om ny instruktion för MUCF. Myndighetens nya instruktion omfattar också ett förstärkt uppdrag inom beredskap och krisberedskap kopplat till trossamfunden.

– MUCF får med den nya instruktionen även en tydligare uppgift att vara pådrivande och stödjande gentemot andra aktörer inom sina verksamhetsområden, säger socialminister Jakob Forssmed.

En uppdatering av myndighetens instruktion väntas beslutas av regeringen i slutet av året med anledning av att myndigheten från årsskiftet även tar över verksamheten inom minoritetspolitiken som Länsstyrelsen i Stockholms län ansvarar för.
