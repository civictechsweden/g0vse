# Tillståndskrav för testamenterad lantbruksegendom

– Med förslaget säkerställs att balansen i markägandet mellan fysiska och juridiska personer bevaras. Det bidrar till en långsiktig och hållbar användning av jord- och skogsfastigheter och värnar sysselsättning och boende på landsbygden, säger landsbygdsminister Peter Kullgren.

Regeringen föreslår ändringar som innebär att juridiska personers förvärv av lantbruksegendom genom testamente ska omfattas av krav på tillstånd enligt jordförvärvslagen. Ändringen innebär att det inte längre är möjligt för juridiska personer däribland bolag att genomföra sådana förvärv utan att samtidigt vara skyldiga att avstå annan lantbruksmark.

Förslaget har tagits fram eftersom 2023 års jordförvärvsutredning identifierade att det finns starka incitament att testamentera till juridisk person. Ett exempel är att priset på skogsmark som ägs av juridisk person kan vara 20–30 procent högre jämfört med om egendomen ägs av en fysisk person.

Ändringarna föreslås träda i kraft 1 januari 2027.
