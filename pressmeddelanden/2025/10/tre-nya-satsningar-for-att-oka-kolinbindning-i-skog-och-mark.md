# Tre nya satsningar för att öka kolinbindning i skog och mark

– Det är mycket glädjande att resurserna till våtmarker stärks i årets budget, till totalt 675 miljoner kronor för år 2026. Återvätning av våtmarker har en mångdubbel nytta. Insatserna minskar utsläppen av växthusgaser, stärker klimatanpassningen och skapar en starkare biologisk mångfald i vårt svenska landskap. Därför är vi mycket glada över att kunna bygga ut denna viktiga satsning, säger klimat- och miljöminister Romina Pourmokhtari.

I Sverige rapporteras ett årligt utsläpp på cirka 11 miljoner ton koldioxidekvivalenter från dränerad torvmark. Det är mer än de årliga utsläppen från personbilstrafiken i Sverige.

Det finns i dag stöd för att finansiera återvätning av dikade våtmarker, men det saknas ett riktat stöd till återvätning av dikad jordbruksmark som inte längre används för livsmedelsproduktion. Regeringen har därför i budgetpropositionen för 2026 föreslagit ett nytt stöd till återvätning av dikad före detta jordbruksmark. Under 2026 föreslås 50 miljoner kronor tillföras stödet. För 2027 föreslås 100 miljoner kronor och därefter föreslås 150 miljoner kronor per år 2028, 2029 och 2030.

För att öka takten i restaurering och återvätning av våtmarker och möjliggöra att det nya stödet används föreslår regeringen också en satsning för en effektiv prövning av våtmarksåtgärder genom en resursförstärkning till länsstyrelsernas arbete med prövning. Satsningen innebär att 50 miljoner kronor årligen tillförs hela vägen till 2030.

Det svenska skogsbruket bidrar till betydande klimatnytta, både genom att ersätta och fasa ut fossila alternativ och genom nettoupptag av koldioxid. Regeringen föreslår därför en satsning på information och rådgivning till skogsägare avseende ökat kolupptag samt biologisk mångfald. Skogsstyrelsen tillförs 20 miljoner kronor för ändamålet 2026 och anslaget beräknas öka med 40 miljoner kronor för åren 2027 och 2028.

Förslagen bygger på en överenskommelse mellan regeringen och Sverigedemokraterna.

| **Återvätning av våtmarker och rådgivning till skogsägare för ökat kolupptag (miljoner kronor)** | | | |
| --- | --- | --- | --- |
|  | **2026** | **2027** | **2028** |
| **Återvätning av nedlagd jordbruksmark** | 50 | 100 | 150 |
| **Påskynda prövningen av våtmarksåtgärder** | 50 | 50 | 50 |
| **Information och rådgivning till skogsägare för ökat kolupptag** | 20 | 40 | 40 |
