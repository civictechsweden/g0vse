# Administration och stök skapar stress hos lärare, visar internationell undersökning

– Det är glädjande att fler lärare har en positiv syn på yrkets status. Förhoppningsvis upplever också lärare att de reformer som är på väg, inte minst regleringen av lärares undervisningsuppdrag, kommer att förbättra deras förutsättningar och arbetsmiljö. Det visar att vårt ihärdiga arbete har börjat ge effekt, men vi är långt ifrån klara, säger utbildnings- och integrationsminister Simona Mohamsson.

## Viktigt att lärare har en god arbetsmiljö

För att ge lärare bättre förutsättningar att fokusera på sitt huvuduppdrag – undervisningen – har regeringen i budgetpropositionen för 2026 föreslagit att det avsätts medel för att reglera tiden för undervisningsuppdraget. Det innebär att det ska sättas en högsta gräns för hur många undervisningstimmar en lärare kan ha. Dessutom ska tiden för planering och uppföljning regleras. Förslaget är viktigt för undervisningens kvalitet, men också för att göra läraryrket mer attraktivt.

Enligt regeringen fungerar inte dagens bestämmelser om extra anpassningar och särskilt stöd som det var tänkt. Stöd sätts in för sent, möter inte elevernas behov i tillräcklig utsträckning och arbetet med extra anpassningar har lett till en ökad administrativ börda för lärarna. För att förbättra stödet i skolan vill regeringen därför bland annat införa stödundervisning som en ny stödåtgärd. Förslaget finns med i regeringens budgetproposition för 2026.

– Det som sker i klassrummen i dag avgör hur Sverige ser ut i morgon. Lärare behöver få en bättre arbetsmiljö för att fler ska vilja söka sig till, stanna kvar i, och komma tillbaka till yrket. Därför kommer regeringen att lagstifta om att lärare ska få ordentligt med tid för att planera sin undervisning, säger utbildnings- och integrationsminister Simona Mohamsson.

## Bättre förutsättningar för studiero i klassrummen

Utifrån resultaten i mätningen är mobbning betydligt vanligare i skolor i Sverige jämfört med övriga OECD.

– Jag ser med stor oro på att rektorer upplever att hot eller mobbning förekommer på så många skolor. Alla barn ska få gå i en trygg skola där de kan koncentrera sig på undervisningen och ingen som arbetar i skolan ska behöva möta hot, våld och trakasserier. Regeringen möter detta med reformer som ger lärare och annan skolpersonal mer makt och bättre förutsättningar att upprätthålla tryggheten i klassrummet och i skolan i stort, säger utbildnings- och integrationsminister Simona Mohamsson.

I budgetpropositionen för 2026 lämnar regeringen flera förslag på insatser som syftar till att stärka tryggheten och studieron. Det kan bland annat handla om att alla skolor ska arbeta med förväntansdokument som ska innehålla information till elever och vårdnadshavare om hur skolan arbetar med regler och konsekvenser, och att det ska bli obligatoriskt för skolor att ta fram och använda en så kallad konsekvensplan som beskriver vad som händer om en elev bryter mot skolans regler. Lärare ska i vissa fall få visa ut en elev ur klassrummet utan att först ha uppmanat eleven att ändra sitt uppförande och kvarsittningar och utvisningar ska inte längre behöva dokumenteras skriftligt av den som vidtagit åtgärden. Lärare och rektorer ska också få fler befogenheter och kunna använda de disciplinära åtgärderna omplacering inom eller utanför skolenheten och avstängning under en längre tid än i dag.

Förslagen i budgetpropositionen för 2026 om att reglera lärares arbetstid, införa stödundervisning och genomföra insatser för stärkt trygghet och studiero i skolan bereds nu inom Regeringskansliet. Regeringen kommer att återkomma med hur förslagen ska tas vidare. Förslagen bygger på en överenskommelse mellan regeringen och Sverigedemokraterna.
