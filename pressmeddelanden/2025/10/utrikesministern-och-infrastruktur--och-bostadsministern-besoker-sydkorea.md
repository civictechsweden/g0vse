# Utrikesministern och infrastruktur- och bostadsministern besöker Sydkorea

– Sydkorea är en viktig partner för Sverige i den indo-pacifiska regionen. Sverige och Sydkorea har ett nära samarbete inom en rad områden, såsom säkerhet och försvar, energi och strategiska teknologier. Sverige har också en lång historia av engagemang för fred och säkerhet på den koreanska halvön, säger utrikesminister Maria Malmer Stenergard.

Under besöket kommer utrikesministern att delta i officiella möten med representanter för den sydkoreanska regeringen. Utrikesministern kommer även att besöka Sveriges delegation till de neutrala staternas övervakningskommission (Neutral Nations Supervisory Commission), som tillser efterlevnaden av stilleståndsavtalet sedan 1953. Under vistelsen i Seoul kommer utrikesministern att träffa sin sydkoreanska motpart, utrikesminister Hyun Cho.

En Team Sweden-delegation bestånde av näringslivsrepresentanter med fokus på grön omställning och strategiska teknologier leds av infrastruktur- och bostadsminister Andreas Carlson.

– Kronprinsessparets deltagande understryker besökets betydelse och i delegationen ingår flera svenska ledande företag som Ericsson, Hitachi, Astra Zeneca, Saab och Volvo. Sverige har också lång historia av samarbete med Sydkorea, till exempel etablerade sig Ericsson redan 1896 då de installerade Koreas första magnet-telefonväxel i det kejserliga palatset och var därmed en av de första telekomleverantörerna att närvara i landet, säger infrastruktur- och bostadsminister Andreas Carlson.

Under resan besöker infrastruktur- och bostadsministern Seoul och Busan och har egna bilaterala möten med handelsministern och vice-minister för energifrågor kommer hållas. Infrastruktur- och bostadsministern kommer även att hålla ett anförande vid en investerarfrukost, Strategic Partnership Summit, samt hålla ett inledande tal vid ett rundabordssamtal om energifrågor med svenska och koreanska företag.

Kronprinsessparets besök till Sydkorea syftar till att stärka den bilaterala relationen med Sydkorea och att bidra till att uppfylla målen i regeringens strategi för utrikeshandel, investeringar och internationell konkurrenskraft och dess satsning på Asien.
