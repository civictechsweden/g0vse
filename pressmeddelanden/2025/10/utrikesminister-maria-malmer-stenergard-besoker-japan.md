# Utrikesminister Maria Malmer Stenergard besöker Japan

– Säkerheten i Asien och Europa blir alltmer sammanlänkad. Det ligger därför i Sveriges intresse att engagera sig i östra Asien och stärka samarbetet med likasinnade länder som Japan. Besöket ger oss möjlighet att fördjupa vårt samarbete ytterligare i försvars- och säkerhetsfrågor samt grön och digital omställning, säger utrikesminister Maria Malmer Stenergard.

I Hiroshima kommer utrikesministern att delta i en minnesceremoni för att uppmärksamma att det var 80 år sedan atombomben fälldes över staden. I Tokyo ska Malmer Stenergard bland annat träffa företrädare för den japanska regeringen och representanter för organisationen Nihon Hidankyo, mottagare av Nobels Fredspris 2024, samt besöka den japanska försvarshögskolan.

Besöket syftar till att stärka och manifestera Sveriges bilaterala relation med Japan i ljuset av det strategiska partnerskapet från 2024 länderna emellan. Det strategiska partnerskapet har bidragit till ett intensifierat och breddat samarbete inom bland annat säkerhet och försvar, handel och investeringar, samt forskning och innovation.
