# Regeringen fortsätter satsa på förenkling för företag

– Ett av de största tillväxthindren för företag i Sverige är regelbördan. Det måste vi ändra på. Nu tar regeringen ytterligare steg för att förenkla för företagen genom digitalisering, mer förutsägbara handläggningstider samt bättre guidning kring regler och tillstånd, säger energi- och näringsminister Ebba Busch.

## Enklare företagande genom digitalisering

I sitt dagliga arbete har företag många kontakter med myndigheter, till exempel för att inhämta information, söka olika typer av tillstånd samt vid tillsyn och kontroll. Digitalisering är ett effektivt verktyg för att förenkla företagens myndighetskontakter. Regeringen satsar därför medel på digitalisering hos myndigheter. Satsningen bygger delvis på rapporteringen från ett 30-tal myndigheter om deras förenklingsarbete och de hinder för förenkling som myndigheterna själva har identifierat.

I satsningen ingår även medel för ökad datadelning för att möjliggöra samordnade kontroller. Många företagare upplever frustration över att kontroller av deras verksamhet sker vid olika tillfällen. Genom samordnade kontroller mellan och inom olika myndigheter underlättas företagens vardag.

## Långsiktig förvaltning av verksamt.se

Företagsportalen verksamt.se tillhandahåller information och tjänster till blivande och etablerade företagare och är ett viktigt verktyg i förenklingsarbetet. Regeringen tillför nu medel för en långsiktig och hållbar förvaltning av verksamt.se. Satsningen säkerställer fortsatt förenkling för företag när de ska starta, driva och utveckla sin verksamhet.

## Branschanpassad guidning kring tillstånd och specifika krav

Ett av de största tillväxthindren för företag i Sverige är regelbördan. Många företag, särskilt mindre, har svårt att få en överblick över vilka specifika regler som gäller för just deras verksamhet och om de är anmälnings- eller tillståndspliktiga. Regeringen tillför därför medel för att vidareutveckla den branschanpassade guidningen på verksamt.se. Den branschanpassade guidningen ger företag vägledning om vilka tillstånd som behövs och vilka krav som just deras specifika verksamhet berörs av.

På så sätt sparar företag tid i uppstartsfasen då de snabbt kan få en helhetsbild av vad som krävs för den tänkta verksamheten. Även etablerade företag sparar tid när de förstår vilka krav som ställs på deras specifika verksamhet.

## Publicering av förväntade handläggningstider ska öka förutsebarheten

För att kunna planera sin verksamhet behöver företag information om förväntad handläggningstid. Långa och oförutsägbara handläggningstider hos myndigheter kan påverka företagens tillväxt och konkurrenskraft negativt. Det kan handla om att investeringar försenas eller inte bli av, att nya företag inte startar eller väljer annan etableringsort och att nya arbetstillfällen inte skapas. Tillväxtverket får därför medel för att utreda förutsättningar för myndigheter att publicera handläggningstider på verksamt.se. När den förväntade handläggningstiden synliggörs blir myndighetens processer mer transparenta, vilket skapar förutsägbarhet för företag.

## Digital identitetsplånbok

En digital identitetsplånbok ska ge medborgare och organisationer en säker och användarvänlig metod för att hantera digitala identiteter och dokument. För organisationer kan det till exempel handla om registreringsbevis, deklarationer, kontrakt eller andra dokument som behöver granskas eller på andra sätt hanteras, ofta med stöd av digitala underskrifter. Detta kommer att förenkla vardagen för organisationer i Sverige och Europa. Därför föreslår regeringen att Bolagsverket får medel för att utveckla en digital identitetsplånbok för organisationer.

Offentliga och privata tjänster erbjuds i allt högre grad på nätet. Med det växer också behoven av säker digital autentisering. Därför har EU beslutat att samtliga medlemsländer senast i december 2026 ska erbjuda sina invånare, medborgare och företag minst en digital identitetsplånbok.

Förslagen bygger på en överenskommelse mellan regeringen och Sverigedemokraterna.

| **Regeringen fortsätter satsa på förenkling för företag (miljoner kronor)** | | | |
| --- | --- | --- | --- |
|  | **2026** | **2027** | **2028** |
| **Enklare företagande** | 5 | 9 | 9 |
| **Långsiktig förvaltning av  verksamt.se** | 9,2 | 9,2 | 9,2 |
| **Branschanpassad guidning till tillstånd** | 10 | 7 | 5 |
| **Publicera förväntade handläggningstider** | 2 | 0 | 0 |
| **Digital identitetsplånbok** | 24 | 32 | 34 |
