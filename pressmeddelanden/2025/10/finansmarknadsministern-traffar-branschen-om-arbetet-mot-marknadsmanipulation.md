# Finansmarknadsministern träffar branschen om arbetet mot marknadsmanipulation

En typ av marknadsmanipulation som förekommer på finansiella marknader är så kallade ”pump and dump”-bedrägerier, där priset på aktier drivs upp genom vilseledande information. Detta kan exempelvis ske genom investeringsrekommendationer på sociala medie-plattformar. När aktiekursen har stigit säljer bedragarna sina aktieandelar och aktiekursen sjunker sedan kraftigt.

På mötet ska åtgärder mot ”pump and dump”, annan marknadsmanipulation och även insiderbrottslighet diskuteras.

– Marknadsmanipulation och insiderbrott är hot mot förtroendet på finansmarknaden. Marknadsaktörerna behöver göra det som krävs för att stärka skyddet för investerare, säger finansmarknadsminister Niklas Wykman.

Vid mötet deltar bland annat företrädare för marknadsplatserna och bankerna, samt de två branschföreningarna Svensk Värdepappersmarknad och Föreningen för god sed på värdepappersmarknaden.
