# Sverige och Storbritannien stärker samarbetet inom forskningsområdet

– Storbritannien är en av Sveriges viktigaste bilaterala partners. Genom det här samförståndsavtalet fördjupar vi vårt samarbete inom forskning och innovation ytterligare. Syftet är att det ska vara till konkret nytta för samarbeten mellan forskare i Sverige och Storbritannien och kunna bidra till gemensamma aktiviteter som bland annat kommer stärka excellens, öppenhet och säkerhet inom forskningen, säger gymnasie-, högskole-, och forskningsminister Lotta Edholm.

För två år sedan ingick Storbritannien och Sverige ett strategiskt partnerskap som bygger på ländernas starka gemensamma intressen och värderingar. Syftet var att fördjupa och bredda samarbetet inom flera områden, bland annat forskning och innovation.

I det nya samförståndsavtalet fastslås att Sverige och Storbritannien är överens om att internationellt samarbete baserat på excellens är avgörande för att Europa ska förbli en nyckelaktör i den globala forsknings- och innovationsmiljön. Syftet med avtalet är bland annat att bygga vidare på möjligheterna till samarbete inom EU:s ramprogram för forskning och innovation för att stärka banden mellan ländernas forskarsamhällen. Forskningsfinansiärerna Vetenskapsrådet och UK Research and Innovation (UKRI) kommer att spela en viktig roll.

Ett särskilt fokus för 2025–2026 kommer att ligga på att vidareutveckla samarbetet inom artificiell intelligens, forskningsinfrastruktur, forskningssäkerhet och ansvarsfull internationalisering, arktisk forskning, energi- och fusionsforskning och framtidens telekommunikation.
