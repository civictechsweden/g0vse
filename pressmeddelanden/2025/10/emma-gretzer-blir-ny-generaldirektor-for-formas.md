# Emma Gretzer blir ny generaldirektör för Formas

– Jag är glad över att Emma Gretzer har tackat ja till att kliva in i rollen som ordinarie generaldirektör, efter att ha vikarierat i rollen under året. Hennes långa erfarenhet av ledarskap inom forskningsfinansiering och forskningspolitik är imponerande och det är få som har lika djup kunskap om Formas verksamhet som hon har. Från regeringens sida ser vi att Emma har helt rätt kompetenser för att leda en myndighet som har en central roll i genomförandet av den högt prioriterade forsknings- och innovationspolitiken, säger klimat- och miljöminister Romina Pourmokhtari.

Emma Gretzer har en lång erfarenhet av olika chefsuppgifter i Formas. Innan vikariatet som generaldirektör var hon ställföreträdande generaldirektör och har bland annat även varit chef för avdelningen för samhällsbyggande. Hon är styrelseledamot i Stiftelsen IVL, Svenska miljöinstitutet och tidigare ledamot i Rådet för forskningens infrastruktur som är knutet till Vetenskapsrådet. Emma Gretzer har disputerat i kulturgeografi.

Hennes förordnande löper på 6 år fram till och med den 31 oktober 2031.
