# EU-parlamentet röstar igenom nytt körkortsdirektiv

– Regeringen värnar ungdomars mobilitet, och har därför arbetat aktivt med frågan om A-traktorer. Regeringen välkomnar dagens beslut från EU-parlamentet som en gång för alla hanterar de otydligheter som fanns mellan de svenska A-traktorreglerna och det tidigare körkortsdirektivet, säger infrastruktur- och bostadsminister Andreas Carlson.

När de nya reglerna finns på plats får en person med det nationella B1-körkortet köra en hastighetsbegränsad personbil som väger högst 2 500 kg i 45 km/h. Förändringarna kräver nya tekniska regler och troligtvis en ny fordonstyp. För att kunna köra en av dagens A-traktorer i 45 km/h, när de nya reglerna har börjat gälla, behöver fordonet därför uppfylla de tekniska kraven och genomgå en registerbesiktning.

Ett B1-körkort får utfärdas för den som har fyllt 16 år men individuella medlemsstater kan också söka om godkännande från kommissionen för att sänka minimiåldern till 15 år för utfärdande av körkort. Dessa gäller dock då endast i respektive land.

Nu när rådet och parlamentet är överens om utformningen av direktivet så kommer regeringen att utreda hur de nya reglerna ska genomföras i svensk lagstiftning. Direktivets regler ska i huvudsak börja tillämpas fyra år efter att direktivet trätt i kraft.
