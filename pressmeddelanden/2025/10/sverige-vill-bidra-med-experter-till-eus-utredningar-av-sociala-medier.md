# Sverige vill bidra med experter till EU:s utredningar av sociala medier

– Att skydda barn från både skadligt innehåll och skadlig användning av sociala medier är en av regeringens viktigaste prioriteringar för att stärka barns och ungas hälsa. Utifrån vårt arbete med att sammanställa kunskap och ta fram rekommendationer för skärmanvändning, göra hela grundskolan mobilfri och utreda åldersgränsen för sociala medier så är jag övertygad om att vi från svenskt håll har mycket att bidra med i EU-kommissionens arbete, säger socialminister Jakob Forssmed.

I årets State of the Union-tal uttryckte kommissionsordförande Ursula von der Leyen bland annat oro över hur sociala medier påverkar barn och unga. Mot bakgrund av detta meddelade hon att en expertpanel ska tillsättas för att för att ge råd om hur barns trygghet på sociala medier kan stärkas inom EU. Panelen ska presentera sina rekommendationer före årets slut.

Experterna på socialministerns lista är:

* **Sissela Nutley**
  Doktor i kognitiv neurovetenskap och har forskat vid Karolinska Institutet med fokus på hjärnans utveckling och plasticitet. I dag verksam som föreläsare och författare med inriktning på välmående i en digital värld.
* **Lisa Thorell**
  Docent i psykologi och professor i utvecklingspsykologi vid Karolinska Institutet. Hon leder en forskargrupp som studerar ADHD och sambandet mellan digitala medier och psykisk hälsa.
* **Essi Alho**
  Rådgivare inom digital säkerhet och barns rättigheter, samt Nordenchef på SomeBuddy – en juridisk onlinetjänst för personer som utsatts för nättrakasserier. Hon är även ordförande för Swedish Network of Psychedelic Science och har tidigare arbetat med att skydda barn och unga på nätet som operativ chef vid Prinsparets Stiftelse.
* **Alexandra Weilenmann**
  Professor i interaktionsdesign och leder enheten för människa-datorinteraktion vid Institutionen för tillämpad informationsteknologi på Göteborgs universitet. Hon har över 20 års erfarenhet av forskning kring mobil teknik och sociala medier, med fokus på teknikens roll i sociala sammanhang.
