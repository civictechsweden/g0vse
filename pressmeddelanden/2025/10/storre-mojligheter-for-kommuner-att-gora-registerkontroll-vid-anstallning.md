# Större möjligheter för kommuner att göra registerkontroll vid anställning

Det är angeläget att samhällets motståndskraft mot kriminalitet, infiltration och korruption är stark. Kommuner har en central roll i det svenska samhället, samtidigt som de möter särskilda utmaningar och hot. Kommuner behöver också säkerställa att dess vård- och omsorgsverksamheter är säkra och trygga för dem som behöver sådana tjänster.

Flera faktorer gör kommuner sårbara, bland annat genom att stora välfärdsresurser fördelas på lokal nivå. Att ge kommuner utökade möjligheter till registerkontroll är ett viktigt första steg i kampen mot infiltration och otillåten och otillbörlig påverkan.  Det är även viktigt att stärka kontrollerna av de som ska arbeta med barn, bland annat i syfte att bryta gängens rekrytering.

– Regeringen föreslår nu fler verktyg som ska hjälpa kommunerna att motverka att personer med brottsliga eller illojala syften anställs. Förslagen stärker skyddet för både verksamheterna och de människor som riskerar att drabbas, säger justitieminister Gunnar Strömmer.

I lagrådsremissen föreslås bland annat att:

* Kommuner ska få ta del av utdrag ur belastningsregistret och misstankeregistret avseende den som ska arbeta med äldre personer och vuxna med funktionsnedsättning i hemmet – till exempel hemtjänstpersonal.
* Den befintliga kontrollen av personer som ska arbeta med barn skärps genom att arbetsgivare även ska få ta del av uppgifter ur misstankeregistret.
* Kommuner ska få ta del av utdrag ur belastningsregistret inför anställning till vissa ledande befattningar i kommunen.

Lagändringarna föreslås träda i kraft den 1 mars 2026.
