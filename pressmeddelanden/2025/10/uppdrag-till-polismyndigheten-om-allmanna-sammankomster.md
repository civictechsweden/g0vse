# Uppdrag till Polismyndigheten om allmänna sammankomster

Redovisningen ska bland annat omfatta hur arbetet innan en allmän sammankomst bedrivs och organiseras, hur ordningsstörningar hanteras, hur samverkan sker med viktiga aktörer, hur erfarenheter tas tillvara samt en beskrivning av arbetet med hantering av allmänna sammankomster inför valet 2026.

Polismyndigheten har en central roll i att se till att allmänna sammankomster kan genomföras på ett säkert sätt. Samtidigt ska myndigheten skydda grundläggande fri- och rättigheter, så som demonstrationsfriheten. Läget i omvärlden och en stundande valrörelse gör att frågan om allmänna sammankomster är särskilt aktuell.

– Yttrandefrihet och demonstrationsfrihet är grundläggande rättigheter i ett fritt och öppet samhälle. Men när hot och aggressivitet tystar andra röster eller hindrar förtroendevalda i kommun och riksdag från att utföra sina uppdrag så sätts vår demokrati på prov. Sverige befinner sig fortfarande i ett allvarligt säkerhetsläge och vi är på väg in i en valrörelse. Därför behöver vi säkerställa en effektiv förmåga att hantera allmänna sammankomster, säger justitieminister Gunnar Strömmer.

– Vi ska värna om den yttrandefrihet och demonstrationsfrihet vi har, samtidigt är det viktigt att allmänna sammankomster kan arrangeras på ett tryggt sätt. Det här uppdraget kommer ge oss viktig insyn i hur polisen arbetar idag för att garantera tryggheten kring allmänna sammankomster, säger Martin Melin, rättspolitisk talesperson för Liberalerna.

– Ordningen och säkerheten och den upplevda tryggheten i vårt samhälle är central för staten att upprätthålla. Därför är det oerhört viktigt att vi tar ansvaret på allvar så att våra gator och torg, vid allmänna sammankomster - inte minst under den kommande valrörelsen, blir tillfällen där demokratin får blomstra i stället för att söndra, säger Camilla Brodin, gruppledare för Kristdemokraterna.

Uppdraget ska redovisas senast den 23 februari 2027. En delredovisning, som särskilt ska inriktas på en beskrivning av arbetet med allmänna sammankomster inför valet, ska ske senast den 30 januari 2026.

Redovisningen ska bland annat omfatta:

* hur arbetet innan en allmän sammankomst bedrivs och organiseras, från ansökan till insatsplanering,
* hur ordningsstörningar vid tillståndsgivna och icke tillståndsgivna allmänna sammankomster hanteras,
* hur samverkan sker med viktiga aktörer, exempelvis kommuner och civilsamhället,
* hur erfarenheter från hanteringen av allmänna sammankomster tas tillvara,
* en beskrivning av arbetet med hantering av allmänna sammankomster inför valet 2026, samt
* vilka utmaningar myndigheten ser på området och vilka eventuella utvecklingsbehov som finns, exempelvis förändringar i regelverk, samverkan eller åtgärder från andra aktörer.
