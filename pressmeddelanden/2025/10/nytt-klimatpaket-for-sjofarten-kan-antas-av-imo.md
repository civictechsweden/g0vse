# Nytt klimatpaket för sjöfarten kan antas av IMO

– Det är mycket som står på spel och om regelpaketet inte antas nu blir det inte en rimlig konkurrenssituation för fartyg flaggade inom EU och vi förlorar många år av arbete för att nå nettonollutsläpp från internationell sjöfart. Sverige stödjer ett antagande fullt ut. Ett positivt beslut är viktigt för klimatet och för en konkurrensneutral sjöfart som efterfrågas av svenska rederier, säger infrastruktur- och bostadsminister Andreas Carlson.

Beslutet om det nya styrmedelspaketet har föregåtts av årslånga förhandlingar inom IMO:s miljökommitté (MEPC). De senaste månaderna har Sverige arbetat intensivt med likasinnade stater framför allt inom EU för att informera om vikten av att paketet antas, liksom även uppvaktat beslutsfattare världen runt då beslutet sannolikt föregås av omröstning.

Regelpaketet ska leda till att målen om nettonollutsläpp av växthusgaser inom den internationella sjöfarten nås till 2050. Paketet reglerar hur mycket växthusgaser som får släppas ut från de drivmedel som fartygen använder. Det består av två delar: en teknisk och en ekonomisk. Utsläppen från de drivmedel som fartygen använder ska minska, samtidigt som det ska kosta om utsläppen inte minskar. Dessutom kan fartyg som presterar väl sälja överskott till fartyg som lyckas mindre bra.

Tanken är att intäkterna från avgifterna ska samlas i en fond att använda dels för att premiera de fartyg som använder drivmedel med noll eller nära noll utsläpp, dels för att stötta mindre utvecklade länder att kunna implementera reglerna utan att drabbas allt för mycket ekonomiskt. Det är en viktig princip för arbetet att inget land ska halka efter, ingen ska lämnas kvar.

Om IMO antar det nya klimatpaketet i oktober 2025 är planen att det ska träda i kraft 2027.
