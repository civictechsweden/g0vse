# Regeringen tillsätter utredning om hur kärnkraft som avvecklas efter politiska beslut kan ges rätt till ersättning

– Som ägare av ett kärnkraftverk ska man inte behöva vara orolig för att politiken ska rycka undan mattan för ny kärnkraft. En ny rätt till ersättning kan öka tryggheten för ägarna och leda till fler investeringar i svensk kärnkraft, säger energi- och näringsminister Ebba Busch.

– En robust och fossilfri elförsörjning är avgörande för hushållens ekonomiska trygghet och möjligheten att skapa jobb och tillväxt i Sverige. Nu ser vi steg för steg till att ny kärnkraft kan komma på plats, genom att skapa de långsiktiga spelregler som krävs för långsiktiga investeringar, säger finansminister Elisabeth Svantesson.

– För att bygga kärnkraft görs stora investeringar. De ekonomiska risker som tas för att bygga ny kärnkraft behöver försäkras mot politiska nycker, därför behövs ett system för ersättning, säger klimat- och miljöminister Romina Pourmokhtari.

– Nu gör vi det svårare att lägga ned dagens eller framtidens kärnkraft med politiska beslut, säger Tobias Andersson, näringspolitisk talesperson för Sverigedemokraterna.

Investeringar i kärnkraft görs på mycket lång sikt. Kärnkraftsreaktorer tar lång tid att få på plats och de ska sedan drivas i decennier då behov av ytterligare investeringar kan uppstå. Samtidigt är kärnkraftens roll en fråga där den politiska synen ibland skiftat över tid. Detta innebär en risk att investeringar uteblir på grund av risken för att framtida politiska beslut tvingar fram en avveckling.

Kärnkraften har en avgörande roll både i att återupprätta en leveranssäker och trygg elförsörjning samt i att åstadkomma en effektiv klimatomställning. Det är viktigt att både ny och befintlig kärnkraft kan planeras långsiktigt och med stabila förutsättningar.

## Utredningen ska bland annat

* Föreslå vem som ska vara berättigad att få ersättning.
* Föreslå vid vilken typ av politiskt beslut som det ska finnas rätt till ersättning.
* Föreslå en modell för beräkning av ersättning

Uppdraget ska delredovisas senast den 29 juni 2026 och slutredovisas senast den 1 december 2026.

Anne Vadasz Nilsson utses till särskild utredare. Uppdraget bygger på en överenskommelse mellan regeringen och Sverigedemokraterna.
