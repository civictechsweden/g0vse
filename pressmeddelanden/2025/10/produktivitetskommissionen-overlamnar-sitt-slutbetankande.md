# Produktivitetskommissionen överlämnar sitt slutbetänkande

– För att Sverige ska bli rikare och växa starkare behöver vi högre produktivitet. Det är en förutsättning för att Sverige ska kunna hålla hög kvalitet i välfärden och samtidigt kunna finansiera nödvändiga investeringar i exempelvis försvar och rättsväsende. Vi har länge haft en svag utveckling, men nu tar vi flera steg för att vända trenden. Därför tillsatte regeringen Produktivitetskommissionen – med målet att lägga grunden för en ökad tillväxt och ett stärkt välstånd i hela landet, säger finansminister Elisabeth Svantesson.

I slutbetänkandet föreslår produktivitetskommissionen bland annat åtgärder inom:

**Forskning, innovation och digitalisering**: Kommissionen bedömer att företagsfrämjande åtgärder bör förbättras och FoU-avdraget förenklas. För att möta den strukturomvandling som digitalisering och AI innebär anser Produktivitetskommissionen att fokus bör vara på att tillgängliggöra data, stärka kompetensen och minska osäkerheten kring användningen av ny teknik.

**Konkurrens, öppenhet och handel**: Produktivitetskommissionen föreslår bland annat åtgärder för att hantera konkurrensproblem på specifika marknader. Möjligheterna att åtgärda eller förhindra konkurrensskadliga företagskoncentrationer bör stärkas och ett nytt bredare konkurrensverktyg införas.

**Arbetsmarknad och kompetensförsörjning**: För att stärka arbetet mot kompetensbrist och arbetslöshet föreslår kommissionen bland annat åtgärder för effektivare yrkesutbildning och vuxenutbildning. Den statliga inkomstskatten föreslås sänkas för att förbättra incitamenten för utbildning, arbete och innovation samt göra Sverige mer attraktivt för högkvalificerad arbetskraft.

**Kriminalitet**: Produktivitetskommissionen lämnar förslag som syftar till att motverka användandet av bolag som brottsverktyg, effektivisera insamling och delning av information mellan olika aktörer, förhindra välfärdskriminalitet samt skärpa kraven på de aktörer som bedriver offentligt finansierad verksamhet.

**Övrigt**: Kommissionen lämnar även förslag som bedöms ha betydelse för produktivitetstillväxten inom områden som bostadsmarknaden, energiförsörjningen, klimat- och industripolitiken, kapitalförsörjning och investeringar samt offentlig sektor.
