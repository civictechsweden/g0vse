# Parisa Liljestrand deltar vid samling om försoning i Karungi

– Samlingen i Karungi är ett viktigt tillfälle för att ge tornedalingar, kväner och lantalaiset upprättelse, främja försoning och att höja kunskapen om de oförrätter som skedde i arbetsstugorna. Jag är tacksam för att delta vid den här träffen, säger Parisa Liljestrand.

Svenska kyrkan anordnar tillsammans med Svenska Tornedalingars Riksförbund - Tornionlaaksolaiset, STR-T, under hösten fyra temasamlingar inom försoningsarbetet. Träffarna arrangeras i samverkan med Met Nuoret, Region Norrbotten, Länsstyrelsen i Norrbotten och Luleå tekniska universitet.

Syftet med träffarna är bland annat att synliggöra historien om arbetsstugorna i Norrbotten och sprida kunskap till yngre generationer. Parisa Liljestrand kommer att delta vid den sista träffen av fyra som äger rum i Karungi gamla arbetsstuga och Karungi kyrka.
