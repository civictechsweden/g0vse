# Utredning föreslår system för kärnavfallshantering

Utredningen föreslår att en nationell avfallsorganisation bildas där reaktorinnehavarna, och staten i form av ett statligt bolag, är delägare. Organisationen ska ansvara för att ta fram en gemensam strategi för de åtgärder som ska genomföras.

Nuvarande program för omhändertagande av kärnavfall och använt kärnbränsle har utformats för att hantera avfall från de befintliga kärnkraftsreaktorerna. Den kärnkraftsutbyggnad som regeringen verkar för ändrar på förutsättningarna och regelverket för programmet behöver därför att ses över. Kärnkraftsprövningsutredningen har nu föreslagit hur det kan ske.

– En helt avgörande förutsättning för kärnkraftsutbyggnaden är att det radioaktiva avfallet och använt kärnbränsle omhändertas på ett säkert sätt. Att vi nu har ett förslag till hur det ska organiseras innebär att vi har tagit ytterligare ett steg mot ny kärnkraft i Sverige, säger klimat- och miljöminister Romina Pourmokhtari.

I november 2023 gav regeringen en utredare i uppdrag att se över nuvarande regler för att underlätta för ny kärnkraft. Uppdraget bestod av flera delar och utredaren har tidigare presenterat förslag om bland annat tillståndsprövningen. Den del av uppdraget som nu redovisas avser systemet för omhändertagande av kärnavfall och använt kärnbränsle från nya reaktorer.

Utredningen föreslår bland annat att:

* Ett nytt system skapas för framtida tillkommande kärnkraftsreaktorer. Systemet föreslås vara skilt från det nuvarande.
* En nationell, icke vinstdrivande avfallsorganisation etableras där alla reaktorinnehavare ska ingå. Genom ett statligt aktiebolag ska staten äga avfallsorganisationen tillsammans med reaktorinnehavarna.
* Avfallsorganisationen ska ta fram en strategi för långsiktig planering för vilka åtgärder som ska vidtas, vem som ska vidta dem och när det ska ske. Strategin ska fastställas av regeringen vart tredje år
* Det statliga bolaget ska ansvara för bland annat icke-kärntekniskt avfall, det vill säga avfall som inte kommer från kärnteknisk verksamhet utan från till exempel sjukvård eller industri.

Enligt utredaren innebär förslaget ett aktörsdrivet system som skapar förutsättningar för nya aktörer att bygga ny kärnkraft. Utredaren menar också att statens uppföljning och styrning förtydligas liksom ansvarsfördelningen mellan staten och olika aktörer.

Förslaget kommer att skickas ut på remiss till berörda remissinstanser.
