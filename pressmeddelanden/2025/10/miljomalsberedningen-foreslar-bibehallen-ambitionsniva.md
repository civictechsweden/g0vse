# Miljömålsberedningen föreslår bibehållen ambitionsnivå

Miljömålsberedningens uppdrag har varit att uppdatera och lämna förslag på hur svenska etappmål till 2030 kan utformas så att de bättre överensstämmer med Sveriges EU-åtaganden och att de styr effektivt mot nettonollutsläpp 2045. Utöver det ska de se över Klimatpolitiska rådets uppdrag och sätt att nominera ledamöter.

Utredningen föreslår en ny utformning för det svenska etappmålet om minskade växthusgaser till 2030. Syftet är att bibehålla klimatambitionen, samtidigt som målet bättre överensstämmer med Sveriges åtagande inom EU och styr effektivt mot det långsiktiga klimatmålet till 2045.

Miljömålsberedningen föreslår även regler för hur kompletterande åtgärder ska bokföras. Det handlar till exempel om ökade upptag av koldioxid i skog och mark, utsläppsminskningar som sker utanför Sveriges gränser, samt avskiljning och lagring av koldioxid från förbränning av biobränslen, så kallad bio-CCS. Utredningen föreslår också hur nya ledamöter i Klimatpolitiska rådet ska tillsättas.

Miljömålsberedningens förslag kommer nu att analyseras och beredas vidare inom Regeringskansliet.
