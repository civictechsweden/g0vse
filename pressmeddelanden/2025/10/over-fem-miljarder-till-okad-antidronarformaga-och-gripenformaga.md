# Över fem miljarder till ökad antidrönarförmåga och Gripenförmåga

– Regeringen agerar nu för att snabbt få på plats antidrönarförmågor och ökad tillgänglighet på våra stridsflyg. Behovet av nya antidrönarförmågor är stort och vi ser nu till att förkorta införandetiden med 8 år. Det kommer leda till en ökad säkerhet och trygghet för Försvarsmakten och Sverige, säger försvarsminister Pål Jonson.

– Regeringen har genomfört omfattande satsningar på försvaret under mandatperioden. Nu höjer vi Försvarsmaktens förmåga att hantera drönare. Detta är ett mycket viktigt beslut för att skydda oss mot en alltmer utvecklande hotbild på drönarområdet, säger civilminister Erik Slottner.

## Antidrönarsatsning för över 3,5 miljarder

Antidrönarsatsningen kommer att avsevärt förstärka förmågan hos Försvarsmaktens förband att möta hotet från drönare. Pengarna möjliggör för Försvarsmakten att tidigarelägga anskaffningen med ca 8 år. Bland annat kommer satsningen att användas till att anskaffa vapen och sensorer för bekämpning av fientliga drönare. Satsningen på antidrönarförmågan innehåller också stora mängder varnare och störningssändare av olika typer, både soldat- och fordonsburna, samt även jaktdrönare för skydd av bland annat flygbaser.

## Ökad Gripenförmåga för över 1,5 miljarder

Regeringen satsar även på att öka förmågan för stridsflygsystemet JAS 39 Gripen. Satsningen innehåller anskaffning av ytterligare reservdelar och uppdragsutrustning samt basmateriel vilket kommer att öka Flygvapnets förmåga till spridning på flera flygbaser och öka tillgängligheten på flygsystemet. Det möjliggör även en ökad förmåga att operera från tillfälliga vägbaser. Detta ger Flygvapnet en ökad uthållighet att verka med en hög uppdragsintensitet i fred, kris och krig.
