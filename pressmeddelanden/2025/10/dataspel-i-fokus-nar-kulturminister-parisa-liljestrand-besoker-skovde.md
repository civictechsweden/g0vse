# Dataspel i fokus när kulturminister Parisa Liljestrand besöker Skövde

– Spelutveckling innehåller en rad kreativa processer: design, formgivning, berättande och musikproduktion. Arbetet med spelutveckling sysselsätter ett stort antal människor i Sverige. I regeringens strategi för de kulturella och kreativa branscherna lyfter regeringen fram hur viktigt det är att dataspelsbranschen ges förutsättningar som främjar branschens tillväxt, säger Parisa Liljestrand.

Science Park Skövde är en mötesplats som stimulerar entreprenörskap och innovationsbaserad tillväxt i Skövde. Science Parks uppdrag är att utveckla startups, hjälpa befintliga företag att utveckla nya produkter och tjänster och att etablera gemenskaper för kunskapsekonomin i regionen. De gör det genom att skapa en plattform för samverkan mellan akademi, näringsliv och samhälle. Science Park Skövde driver bland annat det framgångsrika startup-programmet Sweden Game Startup.
