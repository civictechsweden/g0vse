# Utbetalningar för 916 miljoner för stöd till Ukraina

Regeringen har gett Försvarsmakten i uppdrag att göra ytterligare utbetalningar till en rad olika fonder och initiativ, till ett totalt värde av drygt 900 miljoner kronor. Det möjliggör fler satsningar på robotar, drönare, reservdelar och antidrönarförmågor. Medlen tas från tidigare kommunicerade stödpaket från Sverige till Ukraina.

– Sverige säkerställer att Ukraina får det som behövs för att hindra Ryssland från framgångar på slagfältet. Sverige bidrar via detta stöd med både kvantitet och kvalitet, säger försvarsminister Pål Jonson.

– Sverige står tydligt på rätt sida av historien – vårt obevekliga stöd till Ukraina kommer att minnas av kommande generationer och är något för alla att vara stolta över och samlas kring nu. När våra barn och barnbarn går tillbaka och bedömer den här regeringen kommer de se att vi tog ansvar. Att vi stod upp för friheten. Att vi inte vek undan när demokratin var under attack, säger Gulan Avci, försvarspolitisk talesperson för Liberalerna.

– Ukraina är i dag vår viktigaste säkerhetspolitiska prioritering. Det är moraliskt rätt att försvara Ukraina, både för att hjälpa nödställda vänner men också i förlängningen för att skydda vårt land. Därför fortsätter vi våra satsningar på att rusta Ukraina, säger Mikael Oscarsson, försvarspolitisk talesperson för Kristdemokraterna.

Sedan Rysslands fullskaliga invasion av Ukraina den 24 februari 2022 har Sverige bidragit med militärt stöd till Ukraina till ett totalt värde av cirka 90 miljarder kronor. En del av medlen har gått till fonder och initiativ som olika länder har tagit för att stödja Ukraina.

## International Trust Fund for Ukraine – 500 miljoner kronor

International Fund for Ukraine är en fond som administreras av Storbritannien och som med finansiella bidrag från partnerländer upphandlar prioriterad materiel för donation till Ukraina. Sverige har bidragit till fonden vid flera tidigare tillfällen. IFU har bland annat stöttat Ukraina med artilleriammunition, drönare, obemannade undervattensfarkoster, luftförsvarssystem. samt system för underrättelse, övervakning och spaning och elektronisk krigföring.

## NSATU Trust Fund – 50 miljoner kronor

Nato Security Assistance and Training for Ukraine (NSATU) stödjer koordinering av allierade länders och partnerländers militära stöd till Ukraina. NSATU Trust Fund är en fond för anskaffning av varor och tjänster som efterfrågas av Ukraina, till exempel reservdelar. Sverige har bidragit till fonden vid ett tidigare tillfälle.

## Nederländskt initiativ – cirka 110 miljoner kronor

Nederländerna har tagit initiativ till att upphandla sensorer som efterfrågas av Ukraina, bland annat för att upptäcka drönare, och har bett andra länder att bidra med samfinansiering för att möjliggöra upphandlingen.

## Amerikanskt initiativ – 256 miljoner kronor

USA har tagit initiativ till ett program för upphandling av materiel till Ukraina, Joint Ukraine Multinational Program – Services, Training, and Articles Rapid Timeline (JUMPSTART). Fonden möjliggör upphandling av robotar, ammunition och reservdelar till stridsflygsystem.
