# Sverige säger nej till fiskekvoterna för Östersjön

Sverige motsätter sig överenskommelsen.

– Sverige anser att kvoterna borde satts lägre, särskilt för sill och strömming. Strömmingen är navet i Östersjöns ekosystem och mer måste göras för att säkra en ordentlig återhämtning, säger landsbygdsminister Peter Kullgren.

Överenskommelsen föregicks av intensiva förhandlingar där Sverige drev en restriktiv ståndpunkt. Sverige var ensamma om att uttrycka stöd för nivåerna i kommissionens ursprungliga förslag.

Överenskommelsen innebär att kvoterna för sill/strömming för nästa år sätts till 96 463 ton i centrala Östersjön och 39 108 ton (delårskvot) i Bottniska viken. Kvot för Bottniska viken gäller endast från årsskiftet till oktober. Efter ny rådgivning som kommer i maj kan ytterligare kvot tillkomma efter nytt rådsbeslut.

Sverige har i flera sammanhang påtalat behovet av att utveckla den vetenskapliga rådgivningen från internationella havsforskningsrådet (ICES) och lyfte även fram detta vid rådsmötet i ett särskilt yttrande.

– Vi menar att kommissionen bör ändra hur de begär in vetenskaplig rådgivning från internationella havsforskningsrådet (ICES). Rådgivningen måste ta större hänsyn till viktiga ekosystemfaktorer som påverkar hur fisken mår, säger landsbygdsminister Peter Kullgren.

När det gäller västlig sill medger överenskommelsen att Sverige kan fortsätta fördela bifångstkvot till småskaliga kustfiskare i Öresund och längs Skånes södra kust som bedriver fiske med passiva redskap med fokus på att bidra med råvara till humankonsumtion.

När det gäller fritidsfiske medger överenskommelsen att odlad lax fortsatt kan nyttjas som resurs i fritidsfisket liksom innevarande år.
