# Regeringen satsar på stöd för att lärosätena ska kunna förstärka sitt arbete mot antisemitism

– Antisemitismen har ingen plats i vårt land. Flera lärosäten har varit centrum för demonstrationer och aktioner och judiska studenter har vittnat om hur otryggheten har fått dem att dölja sin identitet. Det är helt oacceptabelt och vi måste göra mer för att vända utvecklingen. Genom det här uppdraget till Göteborgs universitet via Segerstedtinstitutet hoppas jag att våra lärosäten kan få bättre verktyg för att motverka den växande antisemitismen, säger gymnasie-, högskole-, och forskningsminister Lotta Edholm.

Göteborgs universitet har sedan 2023 ett uppdrag att genom Segerstedtinstitutet sprida kunskap om arbetsmetoder mot antisemitism till aktörer som har en viktig roll i att motverka antisemitism bland barn och unga, till exempel lärare och rektorer. I budgetpropositionen för 2026 föreslår regeringen en satsning på ytterligare 5 miljoner kronor 2026–2028 för att arbetet ska kunna förstärkas och fortsätta under kommande år.

Regeringen har nu beslutat att även lämna ett uppdrag med inriktning mot universitet och högskolor. Det nya uppdraget innebär att Göteborgs universitet ska stödja statliga lärosäten i deras arbete mot antisemitism genom utbildning i förekomsten av antisemitism och nutida antisemitiska uttryck. I uppdraget ingår också att föreslå åtgärder för att förbättra och förstärka lärosätenas arbete mot antisemitism.

– Regeringen har, och kommer fortsatt att ha, hög prioritet på insatser för att motverka antisemitism och främja judiskt liv i Sverige, samt verka för säkerhet för den judiska minoriteten. Antisemitismen utgör ett hot både mot enskilda och mot det demokratiska samhället. Regeringens strategi för att stärka judiskt liv och motverka antisemitism som beslutades i våras utgör ett tio-årigt åtagande, där stora delar av samhället behöver engageras, säger kulturminister Parisa Liljestrand.

– Att som ung människa känna oro för att gå till en föreläsning eller bära en davidsstjärna är helt oacceptabelt. Judiska studenter ska kunna känna samma trygghet och tillhörighet som alla andra – och vi har ett ansvar att se till att det blir så. Den ökade antisemitismen begränsar judars liv och frihet, och det är oerhört angeläget att säkerställa att våra statliga lärosäten är öppna, trygga och fria från hat, säger socialminister Jakob Forssmed.

Uppdraget ska delredovisas senast den 3 augusti 2026 och slutredovisas senast den 2 augusti 2027.
