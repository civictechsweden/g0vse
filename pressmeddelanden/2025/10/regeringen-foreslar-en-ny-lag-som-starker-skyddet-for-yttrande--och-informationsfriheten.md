# Regeringen föreslår en ny lag som stärker skyddet för yttrande- och informationsfriheten

Regeringen föreslår en ny lag som ska skydda personer från att tystas genom civilrättsliga tvister i gränsöverskridande fall. Genom den nya lagen genomförs ett EU-direktiv som ska motverka att rättssystemet missbrukas för att skrämma eller trakassera den som deltar i samhällsdebatten.

Direktivet antogs våren 2024 och ska vara genomfört i nationell rätt senast i maj 2026. Sverige har redan ett starkt skydd genom våra mediegrundlagar och rättegångsbalkens regler. Men vissa delar av direktivet kräver ny reglering, bland annat om skyndsam handläggning och att den som stämmer någon kan behöva ställa säkerhet för motpartens rättegångskostnader.

Samtidigt föreslås också en ny tredskodomssanktion, som ger domstolen bättre förutsättningar att effektivt driva handläggningen framåt.

Lagändringarna föreslås träda i kraft den 1 maj 2026.
