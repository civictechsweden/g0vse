# Gränshinder i fokus när Jessica Rosencrantz besöker Öresundsregionen

Diskussionerna utgår ifrån den deklaration som Sverige och Danmark antog i samband med Öresundsbrons 25-årsjubileum tidigare i år.

– I en osäker omvärld är starka partnerskap med grannar och allierade extra viktigt. Med deklarationen växlade våra länder upp samarbetet kring att stärka den gemensamma säkerheten och Öresundsregionens roll som motor för tillväxt, innovation och sammanhållning. Nu tar vi arbetet vidare, säger EU-minister med ansvar för nordiska frågor Jessica Rosencrantz.

Ett inledande möte arrangeras av Greater Copenhagen Task Force. Där deltar ministern i ett rundabordssamtal med fokus på det praktiska genomförandet av deklarationen. Mötet följs av en gränshinderkonferens anordnad av Öresunddirekt. Där talar Jessica Rosencrantz under programpunkten ”Gemensamma lösningar i praktiken” tillsammans med Morten Dahlin, Danmarks minister för nordiskt samarbete.

För mer information och intervjuförfrågningar, kontakta pressekreterare Hanna Johansen.
