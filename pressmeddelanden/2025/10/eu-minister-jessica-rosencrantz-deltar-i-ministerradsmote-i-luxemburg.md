# EU-minister Jessica Rosencrantz deltar i ministerrådsmöte i Luxemburg

– EU-toppmötet är ett viktigt tillfälle att staka ut riktningen för EU:s och medlemsländernas fortsatta arbete med att stärka Europas försvarsförmåga, hålla i stödet till Ukraina och öka trycket på Ryssland, säger EU-minister Jessica Rosencrantz.

Under Allmänna rådet håller EU-ministrarna en riktlinjedebatt om EU:s långtidsbudget för perioden 2028–2034.

– Europa behöver en budget som bygger vår kontinent säkrare, rikare och bättre rustat att möta framtidens utmaningar. I en tid då många europeiska ekonomier är hårt pressade måste vi få på plats en bättre budget, inte större. Sverige driver också på för att inte en enda euro ska gå till länder som inte lever upp till rättsstatens principer och vår unions grundläggande värden, säger EU-minister Jessica Rosencrantz.

EU-ministrarna kommer också att hålla en nionde utfrågning av Ungern gällande respekten för unionens värden och rättsstatens principer. Utfrågningen sker som en del av det artikel 7-förfarande som inleddes genom Europaparlamentets motiverade förslag i september 2018.

– Regeringen ser fortsatt mycket allvarligt på utvecklingen i Ungern. Detta blir den nionde utfrågningen vi genomför i rådet och jag kan tyvärr konstatera att vi inte ser några förbättringar. På mötet kommer jag vara tydlig – det är dags att vi nu går vidare och använder oss av ännu skarpare verktyg, säger EU-minister Jessica Rosencrantz.
