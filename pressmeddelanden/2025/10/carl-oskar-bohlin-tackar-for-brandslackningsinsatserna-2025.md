# Carl-Oskar Bohlin tackar för brandsläckningsinsatserna 2025

Under sommaren 2025 genomfördes de mest omfattande skogsbrandsinsatserna sedan 2018, såväl nationellt som internationellt. De nationella förstärkningsresurserna, i form av helikoptrar och skopande flygplan, aktiverades 116 gånger – dubbelt så många gånger som under samma period 2024. Samtidigt kunde Sverige genom EU:s civilskyddsmekanism, rescEU, bidra med flygande resurser till flera europeiska länder.

– Jag vill framföra mitt tack till alla ansvariga aktörer för ett gott arbete under sommaren, med hög beredskap och många förtjänstfulla insatser i ett tidigt skede. Ni är alla en viktig del av Sveriges civila försvar, säger minister för civilt försvar Carl-Oskar Bohlin.

Beredskapen för att hantera omfattande skogsbränder har ökat avsevärt under de senaste åren, såväl på lokal och nationell nivå som på EU-nivå. Sedan de stora skogsbränderna år 2018, som var bland de mest omfattande bränderna i Sverige på över hundra år, har flera åtgärder vidtagits för att bättre kunna förebygga, upptäcka, hantera och bekämpa bränder i skog och mark. Sammantaget står Sverige i dag bättre rustat än för några år sedan.

Erfarenheten har visat att stöd från nationell nivå i ett tidigt skede kan vara avgörande vid hanteringen av skogsbränder. I budgetpropositionen för 2026 har regeringen därför föreslagit att Myndigheten för samhällsskydd och beredskap (MSB) tillförs 100 miljoner kronor år 2026 för att kunna vidmakthålla statens stödjande förmåga med flygplan och helikoptrar vid räddningsinsatser i samband med skogsbränder. Satsningen säkerställer att Sverige 2026 fortsatt kan ha förmåga till brandsläckning från luften.

– Sverige ska ha en stark beredskap genom hela hotskalan, också för att kunna hantera fredstida kriser. Därför är det viktigt att staten bibehåller en hög förmåga att vid behov kunna stötta det lokala släckningsarbetet, fortsätter Carl-Oskar Bohlin.

Förslaget bygger på en överenskommelse mellan regeringen och Sverigedemokraterna.
