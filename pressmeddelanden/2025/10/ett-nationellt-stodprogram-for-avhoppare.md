# Ett nationellt stödprogram för avhoppare

Arbetet med avhoppare är en viktig pusselbit i arbetet mot kriminella nätverk och annan brottslighet. Arbetet kräver särskild kunskap och en nära samverkan mellan nationella myndigheter, socialtjänsten, hälso- och sjukvården och andra aktörer. Regeringen har vidtagit flera åtgärder på området och de senaste åren har allt fler individer fått stöd för att lämna den organiserade brottsligheten. Samtidigt behöver arbetet fortsätta att utvecklas. Inte minst behövs ett tydligt nationellt stöd till den lokala nivån, vilket myndigheterna nu får i uppdrag att tillhandahålla.

I uppdraget ingår bland annat att:

* Polismyndigheten, Kriminalvården, Socialstyrelsen och Statens institutionsstyrelse får i uppdrag att tillhandahålla ett nationellt sammanhållet stöd till arbetet med avhoppare från organiserad brottslighet, inklusive barn och unga under 18 år.
* Polismyndigheten ska inrätta en nationell kontaktpunkt för avhopparverksamhet, som ska vara tillgänglig för både individer som vill lämna organiserad brottslighet, deras anhöriga och yrkesverksamma som möter dessa personer.
* Socialstyrelsen ska utveckla stödet utifrån avhoppares behov av hälso- och sjukvård, särskilt inom psykisk hälsa. Sådana insatser kan minska risken för återfall i brott och öka mottagligheten för andra stödinsatser.
* Myndigheterna ska främja effektiv samverkan i de fall då avhoppare, inklusive minderåriga och vid behov deras vårdnadshavare, behöver omlokaliseras inom landet.
* Länsstyrelserna ska stödja det lokala arbetet och bidra till regional samordning.

Uppdraget ska delredovisas senast den 1 mars 2026 och den 1 mars 2027 samt slutredovisas senast den 1 mars 2028. Myndigheterna ska löpande integrera resultaten av utvecklingsarbetet i sina ordinarie verksamheter.
