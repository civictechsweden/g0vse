# Regeringen överlämnar skrivelse om Riksrevisionens rapport om statliga strategiska digitaliseringsprojekt

De projekt som Riksrevisionen riktar kritik mot har drivits under åren 2013–2024. Den absoluta majoriteten av denna tidsperiod infaller under tidigare regeringar. Riksrevisionens granskning visar på flera brister i effektivitet, upphandlingsstöd och uppföljning inom statens digitaliseringsarbete. Regeringen instämmer delvis i iakttagelserna och ser rapporten som ett viktigt bidrag till det fortsatta förbättringsarbetet.

– Många av de brister som påpekats har vi identifierat och börjat åtgärda under mandatperioden. Vi arbetar även intensivt för att säkra effektiviteten i moderna och framtida IT-projekt. Inte minst inom AI, molntjänster och cybersäkerhet. Stöd och styrning av statens IT-projekt handlar i grund och botten om att värna om skattebetalarnas pengar, säger civilminister Erik Slottner.

Regeringen har bland annat beslutat om en ny digitaliseringsstrategi som utgör en central del i arbetet med att stärka styrningen och effektivisera den offentliga sektorn. I budgetpropositionen för 2026 anförde regeringen att vissa uppgifter bör överföras från Kammarkollegiet och Myndigheten för digital förvaltning i syfte att förstärka Upphandlingsmyndighetens stöd vid upphandlingar. Regeringen har även beslutat om en färdplan för offentliga affärer, där Upphandlingsmyndigheten fått i uppdrag att följa upp genomförandet och inrätta ett forum för samordnat upphandlingsstöd kopplat till it.

Regeringen har även presenterat flera stora reformer för att bättre samordna digitaliseringsinvesteringar inom offentlig förvaltning, såsom samordnad statlig it-drift, AI-verkstad, interoperabilitet och investeringar i den förvaltningsgemensamma digitala infrastrukturen Ena.
