# Utredning föreslår former för en betald polisutbildning

För att trycka tillbaka brottsligheten behöver antalet poliser och den lokala polisiära närvaron i hela landet öka. Regeringen arbetar aktivt med frågan om polistillväxt och har tillfört Polismyndigheten betydande resurser för detta. Målet är att polistätheten i Sverige minst ska motsvara genomsnittet i EU. Mot denna bakgrund gav regeringen en utredare i uppdrag att lämna förslag på hur polisutbildningen kan bli betald.

– Regeringen har ett tydligt mål att få fram fler poliser i hela landet, närmre medborgarna. Att poliser som jobbat ett antal år ska få sina studieskulder ersatta handlar om att öka attraktiviteten i utbildningen och stärka drivkrafterna att stanna kvar länge i polisyrket. I förlängningen är det en investering i en mer kraftfull polisnärvaro och en större trygghet för alla som bor i Sverige. Jag välkomnar utredningens förslag, som nu ska skickas ut på remiss, säger justitieminister Gunnar Strömmer.

Utredningen har nu överlämnat sin promemoria till regeringen med förslag på två alternativ för hur en betald polisutbildning kan införas. Det föreslås ske antingen genom att studielån för polisutbildningen avbetalas av Polismyndigheten eller Säkerhetspolisen, eller att de avskrivs av Centrala studiestödsnämnden (CSN). I valet mellan alternativen föreslår utredningen avskrivning, främst eftersom det innehåller färre moment. Förslaget omfattar personer som tagit studielån för polisutbildningen från och med höstterminen 2024.

För att kvalificera sig för avbetalning/avskrivning föreslås att den enskilde ska ha tjänstgjort som polisman i minst tre år efter studierna, inom en ramtid om åtta år. För en fullt betald polisutbildning ska den enskilde ha tjänstgjort som polisman under åtta sammanhängande år fr.o.m. dagen efter genomförd grundutbildning. För den som inte tjänstgör som polisman under hela den tiden kan studielånen avbetalas/skrivas av delvis.

Utredningen föreslår att lagändringarna ska träda i kraft den 1 januari 2027.
