# Sverige bjuder in till internationell konferens om civilt försvar

– Värdskapet för konferensen möjliggör för oss att sprida kunskap om det svenska totalförsvarskonceptet till andra länder. Det är angeläget att Europa axlar ett större ansvar för vår egen säkerhet och en nyckeldel i det handlar om att bygga våra samhällen mer motståndskraftiga. De utmaningar som vi står inför är gemensamma och därmed är det också gemensamt som vi bör ta oss an lösningarna, säger minister för civilt försvar Carl-Oskar Bohlin.

Totalförsvarets forskningsinstitut (FOI) har fått i uppdrag av regeringen att planera och genomföra konferensen tillsammans med IISS som är ett internationellt forskningsinstitut med fokus på global säkerhet. Syftet med konferensen är att diskutera utvecklingen av civilt försvar i Europa och att stärka samarbetet mellan olika länder och aktörer. På agendan står bland annat dagens och framtidens utmaningar för civilt försvar, civil-militärt samarbete, teknikutveckling och industri samt näringslivets roll.

Johan Berggren, statssekreterare hos ministern för civilt försvar, besökte den 22 oktober Hamburg för att delta i Global Security and Defence Innovation Summit där han tillkännagav konferensen i sitt tal.
