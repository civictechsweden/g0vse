# Regeringen föreslår sänkt skatt på arbetsinkomster, pension och sjuk- och aktivitetsersättning

Regeringen föreslår att det ordinarie jobbskatteavdraget förstärks med totalt 17,36 miljarder kronor. Skattesänkningen riktas främst till heltidsarbetande med låga och medelhöga inkomster. Förslaget innebär att en person med genomsnittslön får 400 kronor i sänkt skatt per månad 2026 jämfört med 2025.

I propositionen föreslår regeringen också sänkt skatt för pensionärer genom att det förhöjda grundavdraget för personer som vid årets ingång har fyllt 66 år förstärks med totalt 4,04 miljarder kronor. Skatten sänks lika mycket för en pensionär över 66 år som för en person under 66 år som arbetar, givet att de har samma inkomst. För en genomsnittspensionär innebär förslaget en skattesänkning på omkring 150 kronor per månad.

Regeringen lämnar även förslag på skattesänkningar för personer med inkomster i form av sjuk- och aktivitetsersättning. Syftet med förslaget är att ta bort den skillnad i beskattning av sådan ersättning jämfört med arbets­inkomster som finns i vissa inkomst­intervall. Förslaget innebär att skatte­reduktionen för sjuk- och aktivitetsersättning förstärks för personer som har ett underlag som överstiger cirka 54 000 kronor per år. Personer med sådan inkomst beräknas få en skattesänkning på i genomsnitt 150 kronor per månad.

Ändringarna föreslås träda i kraft den 1 januari 2026.

Förslaget bygger på en överenskommelse mellan regeringen och Sverigedemokraterna.
