# Ny lönenivå för arbetskraftsinvandring och skärpta krav för anhöriginvandring

Alla som arbetar i Sverige ska ha goda villkor. Den justerade nivån till 90 procent av medianlön innebär att det nya kravet för arbetskraftsinvandrare i år skulle motsvara en månadslön på 33 390 kr.

Regeringen kommer ges mandat att vid behov meddela undantag från lönekravet, samt ges möjlighet att exkludera enskilda yrken från möjligheten att beviljas arbetstillstånd.

Regeringen och Sverigedemokraterna har haft en nära dialog med både företag och branschorganisationer. Ambitionen har varit att hitta en balanserad nivå där det skapas fler incitament för personer som redan befinner sig i Sverige att ta de jobb som finns, ribban för missbruk höjs samtidigt som svensk konkurrenskraft värnas. Lösningen på kompetensbrist i vissa yrken kan inte vara stor migration.

– Sedan jag tillträdde som migrationsminister har jag haft höga ambitioner för den högkvalificerade arbetskraftsinvandringen och sagt att Sverige ska bli det självklara valet för internationell spetskompetens. Dagens besked är ytterligare ett steg i den riktningen. Det är bra för Sverige och i grund och botten en fråga om tillväxt. En justerad lönenivå är en del i vår offensiv där vi gör det enklare för de som gör rätt för sig och samtidigt höjer ribban för missbruk, säger migrationsminister Johan Forssell.

– Jag är stolt över att regeringen lyssnar på svenska företag som behöver fler ingenjörer och rätt spetskompetens för att kunna mäta sig i den globala konkurrensen. Med dagens besked kommer fler experter, specialistsjuksköterskor och programmerare att bygga Sverige starkt, säger utbildnings- och integrationsminister Simona Mohamsson.

Vidare kunde regeringen och Sverigedemokraterna också meddela att man avser gå vidare med förslag som går i skärpande riktning gällande anhöriginvandring. Det gäller bland annat införande av en väntetid på två år och en begränsning av anhörigkretsen.

Man är också överens om att ta fram förslag på ytterligare skärpningar i förhållande till utredningens förslag på försörjningskrav. Huvudspåret ska vara att höja nivån motsvarande den planerade nivån för medborgarskap, med tillägg för tillkommande familjemedlemmar. Ett arbete för detta inleds på Justitiedepartementet.

– I och med dagens överenskommelse kommer vi dels hindra långt fler att få uppehållstillstånd jämfört med tidigare, dels riktas åtgärderna mot de kategorier migranter som orsakar mest problem. Sverige tillåter idag anhöriginvandring i långt fler fall än vad EU-rätten kräver och så kan det inte fortsätta, säger Ludvig Aspling, migrationspolitisk talesperson för Sverigedemokraterna.

– Vår regering vidtar viktiga åtgärder för att stävja missbruk inom arbetskraftsinvandring och få ut fler svenskar i arbete. Samtidigt kommer regeringen att få mandat att bestämma undantag, innebärande att lönenivån kan sättas lägre för enskilda yrkesgrupper, säger Ingemar Kihlström, migrationspolitisk talesperson för Kristdemokraterna.

Ytterligare ett besked gäller att regeringen och Sverigedemokraterna under nästa år kommer att tillsätta en utredning, som ska inventera vad som går att göra för att öka det straffrättsliga ansvaret för den som anlitar underentreprenörer som i sin tur använder illegal arbetskraft.

Regeringen kommer i närtid att presentera hela lagrådsremissen för arbetskraftsinvandring.
