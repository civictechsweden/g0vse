# Regeringen mer än fördubblar stödet till Riksglasskolan

– Glashantverk är en viktig del av Sveriges kultur och historia och glasriket i Småland har under århundraden varit ett centrum för svenskt konsthantverk och innovation. Det är viktigt för kompetensförsörjningen att också små hantverksutbildningar kan fortleva. Därför förstärker regeringen stödet till Riksglasskolan, säger gymnasie-, högskole-, och forskningsminister Lotta Edholm.

Riksglasskolan bedriver utbildning både på gymnasial nivå och som en ettårig yrkeshögskola inriktad mot design och konstglas. Det är Nybro kommun som driver och ansvarar för utbildningarna. Verksamheten finansieras till största del av kommunen genom skatteintäkter och avgifter, men också genom bidrag från staten. Regeringen är angelägen om att även små hantverksutbildningar ska kunna överleva och bidrar därför till dessa med ett särskilt verksamhetsstöd som betalas ut genom Skolverket.

I budgetpropositionen för 2026 föreslår regeringen en satsning på ytterligare 2 miljoner kronor till Nybro kommun för stöd till Riksglasskolan. Det innebär att det totala bidraget kommer att uppgå till 3,2 miljoner kronor. Samma belopp beräknas även avsättas från 2027 och framåt. Satsningen är en utökning från nuvarande nivå som uppgår till 1,2 miljoner kronor under 2025.

Förslaget bygger på en överenskommelse mellan regeringen och Sverigedemokraterna.

| Regeringen förstärker stödet till Riksglasskolan (miljoner kronor) | | | |
| --- | --- | --- | --- |
|  | 2026 | 2027 | 2028 |
| **Förstärkt stöd till Riksglasskolan** | 2 | 2 | 2 |
