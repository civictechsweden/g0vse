# Utredning överlämnad – föreslår att uppgifter med låg polisiär relevans flyttas från Polismyndigheten

Regeringen har tagit emot slutbetänkandet Bättre ansvarsfördelning från utredningen om en stärkt tillsyn av tivolin och en översyn av vissa uppgifter som utförs av Polismyndigheten. I betänkandet föreslås att vissa uppgifter med låg polisiär relevans ska flyttas från Polismyndigheten till andra myndigheter eller till kommunerna, som bedöms ha bättre förutsättningar att utföra dem. Det gäller bland annat:

* Hantering av parkeringsanmärkningar, som föreslås flyttas till Transportstyrelsen.
* Skyddsåtgärder vid övergivna gruvhål, där länsstyrelserna föreslås ta över hela ansvaret.
* Vissa tillstånd enligt ordningslagen, till exempel för användning av pyroteknik och luftvapen, som föreslås hanteras av kommunerna.

Förslagen väntas frigöra motsvarande 128 årsarbetskrafter inom Polismyndigheten.

Lagändringarna föreslås träda i kraft den 1 januari 2027.
