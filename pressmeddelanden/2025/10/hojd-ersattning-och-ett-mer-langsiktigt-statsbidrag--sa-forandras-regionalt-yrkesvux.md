# Höjd ersättning och ett mer långsiktigt statsbidrag – så förändras regionalt yrkesvux

Trots de stora behoven på arbetsmarknaden har statsbidraget för regionalt yrkesvux under ett antal år varit underutnyttjat. Det genomsnittliga nyttjandet de senaste tre åren har legat runt 57 procent. Dessutom har ersättningsnivåerna för regionalt yrkesvux i stort sett varit oförändrade sedan 2009 då statsbidraget tillkom, därmed har värdet av statsbidraget gradvis urholkats. Därför har regeringen nu beslutat om en generell höjning av ersättningsnivåerna, bland annat för att öka kvaliteten inom utbildningarna. Regeringen inför också differentierade ersättningsnivåer så att de utbildningar som kostar mer, för att de till exempel kräver dyrare utrustning eller för att elever är i behov av mer stöd, också kommer att få högre ersättning. I genomsnitt kommer ersättningsnivåerna att höjas med hela 20 procent. Höjningen kommer att gälla från och med den 1 januari 2026.

– Det finns en stor efterfrågan på arbetskraft med gymnasial yrkeskompetens samtidigt som det saknas personer med rätt utbildning för att kunna ta de jobb som finns. Med höjda ersättningsnivåer ökar möjligheterna att planera och arrangera utbildningar som är attraktiva. Därmed förbättras matchningen på den svenska arbetsmarknaden, säger gymnasie-, högskole-, och forskningsminister Lotta Edholm.

Flera utredningar har konstaterat att vuxna med funktionsnedsättning möter många hinder inom komvux. Det kan handla om bristande kunskap om de studerandes behov hos utbildningsanordnare, avsaknad av stöd och anpassningar i utbildningen eller fel stöd. Regeringen inför därför ett nytt bidrag för vuxna med funktionsnedsättning som studerar i regionalt yrkesvux. Bidraget uppgår till 55 000 kronor per årsstudieplats utöver det ordinarie bidraget för utbildningen, och ska gå till den kommun eller region som är huvudman för utbildningen. Det extra bidraget ska till exempel kunna användas till personal med särskild kompetens som speciallärare, teckentolk, skrivtolk och dövblindtolk eller till andra anpassningar av undervisningen i form av mindre undervisningsgrupper och fler undervisningstillfällen. Bidraget gäller endast för komvux på gymnasial nivå.

Regeringen aviserade flera förändringar av statsbidraget i budgetpropositionen för 2026. Ytterligare förändringar planeras därför efter riksdagens beslut om budgeten.
