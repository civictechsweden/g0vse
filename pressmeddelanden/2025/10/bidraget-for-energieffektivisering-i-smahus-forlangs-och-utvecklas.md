# Bidraget för energieffektivisering i småhus förlängs och utvecklas

Det finns fortsatt en potential i lönsamma energieffektiviseringsåtgärder. Trösklarna för att genomföra dem behöver sänkas. Därför föreslår regeringen en förlängd och utvecklad satsning på energi- och effekteffektivisering i småhus. I satsningen ingår informations- och kompetenshöjande insatser.

Småhusbidraget för energieffektivitetsåtgärder tillkom år 2023 för att dämpa effekterna av energikrisen och för att minska småhusägares sårbarhet vid eventuella framtida utmaningar. Bidraget mellan 2023 och 2025 riktades till småhus med så kallad direktverkande el eller gas som uppvärmningssätt. För att möjliggöra att fler kan effektivisera sin energianvändning pågår analys av hur bidraget kan utvecklas för att fler småhusägare ska kunna ansöka om bidrag. Bidraget ska fortsatt gå till materialkostnader vid energi- och effekteffektiviseringsåtgärder i småhus med särskilt fokus på de med sämre energiprestanda. En småhusägare kan maximalt få 60 000 kronor i bidrag.

Satsningen ska bidra till att öka takten i energi- och effekteffektiviseringsarbetet för en snabb och hållbar elektrifiering. Åtgärderna bidrar till byggbranschens återhämtning samt stärker totalförsvarets motståndskraft mot störningar. Dessutom bidrar satsningen till att uppfylla EU-krav.

Förslaget bygger på en överenskommelse mellan regeringen och Sverigedemokraterna.
