# Regeringen föreslår fler platser för ny kärnkraft vid kusten

Regeringen fortsätter skapa förutsättningar för ny kärnkraft och därmed grunden till en effektiv klimatomställning som driver Sverige framåt. För att kunna stärka kraftsystemet och möta samhällets behov av fossilfri el där och när den behövs föreslås nu att det ska vara tillåtet att uppföra kärntekniska anläggningar längs med hela svenska kusten. Förslaget innebär att nuvarande förbud att etablera nya kärntekniska anläggningar i vissa kustområden tas bort.

– Lokaliseringen av kärntekniska anläggningar måste ske på platser där förutsättningarna är tillräckligt goda. Dagens förbud utesluter platser som skulle kunna vara lämpliga utan att det kan göras en prövning i det enskilda fallet. Lagändringen skapar förutsättningar för fler aktörer som vill uppföra och investera i kärntekniska anläggningar vid kusten, säger klimat- och miljöminister Romina Pourmokhtari.

– För att säkra hög tillväxt, fler jobb och omställning behövs investeringar i robust och fossilfri baskraft. Investeringarna i nya reaktorer ska säkras på ett ansvarfullt sätt för skatte­betalarna och för offentliga finanser. Med ny kärnkraft kan vi komma från situationen med volatila elpriser med höga pristoppar som drabbar hushåll och företag, säger finansmarknadsminister Niklas Wykman.

– Intresset och nödvändigheten för att bygga ny kärnkraft är inte bara stor i Sverige, den är global. Detta förslag gör det möjligt att ta ansvar för Sveriges robusthet och leveranssäkerhet och därmed även pressa ner priserna på el, särskilt i södra Sverige säger Kristdemokraternas gruppledare och energipolitiska talesperson Camilla Brodin.

– Tidöpartierna fortsätter att riva upp de juridiska hinder och barriärer för ny kärnkraft som tidigare regeringar lämnat efter sig. Vi ser behovet av, och förutsättningarna för, ny kärnkraft runt om i hela Sverige och då kan vi inte behålla tidigare begränsningar och förbud, säger näringsutskottets ordförande för Sverigedemokraterna Tobias Andersson.

Lagändringen påverkar inte tillståndsprövningen av kärntekniska anläggningar men genom att förbuden i miljöbalken ersätts med prövning kan skyddet av kustens natur- och kulturvärden upprätthållas samtidigt som möjligheter till kärnkraft på fler lämpliga platser öppnas upp.

Promemorian Ny kärnkraft i Sverige – fler möjliga platser vid kusten har skickats ut på remiss för att höra remissinstansernas uppfattning om förslaget.
