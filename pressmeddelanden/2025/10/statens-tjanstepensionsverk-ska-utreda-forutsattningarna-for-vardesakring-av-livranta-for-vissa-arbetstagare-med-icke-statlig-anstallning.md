# Statens tjänstepensionsverk ska utreda förutsättningarna för värdesäkring av livränta för vissa arbetstagare med icke-statlig anställning

Livränta är en form av tjänstepension som en arbetstagare har rätt till när denne avslutar en anställning utan att vid den tidpunkten ha rätt till sjukpension eller ålderspension. Livränta utges från och med den månad arbetstagaren fyller 65 år och livet ut.

– Det finns yrkesgrupper, inom exempelvis teater-, dans- och musiksektorn och vissa civilförsvarsförbund som inte har en statlig anställning men ändå har rätt till statlig livränta enligt förordning. För de aktuella yrkesgrupperna kan det ha gått lång tid mellan att anställningen avlutades och att livräntan betalas ut, säger civilminister Erik Slottner.

I dag värdesäkras livräntan, för de aktuella grupperna, mot prisbasbeloppet för året innan livräntan börjar utbetalas, samtidigt som penningvärdet kan minska över tid.

Möjligheten till värdesäkringen av livränta ska utredas för arbetstagare som inte är statligt anställda men som har rätt till statlig livränta enligt förordning. Sådan värdesäkring ska motsvara de förutsättningar som gäller för värdesäkring av anställdas livränta enligt gällande statliga pensionsavtal om tjänstepension för statligt anställda.

I uppdraget ingår att analysera och redovisa konsekvenserna av införandet av en sådan möjlighet, inklusive de ekonomiska konsekvenserna, och att lämna finansieringsförslag.

SPV ska redovisa uppdraget till Regeringskansliet senast den 31 mars 2026.
