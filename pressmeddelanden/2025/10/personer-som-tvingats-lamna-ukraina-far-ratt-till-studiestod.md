# Personer som tvingats lämna Ukraina får rätt till studiestöd

Sedan Rysslands fullskaliga invasion av Ukraina 2022 har Sverige stöttat Ukraina på olika sätt. Regeringen har bland annat genomfört flera förändringar för att förbättra levnadsvillkoren för personer med tillfälligt skydd. En person med tillfälligt skydd har dock ingen rätt till studiestöd. Det innebär att det kan vara svårt för många personer i målgruppen att finansiera sina studier. Därför föreslår regeringen att det ska införas en rätt till studiehjälp och studiemedel för personer som under minst tolv månader har haft ett uppehållstillstånd med eller efter tillfälligt skydd. Rätten avser personer som omfattas av rådets genomförandebeslut av massflyktsdirektivet.

– Att fortsätta stötta Ukraina och det ukrainska folket är en av regeringens absolut viktigaste prioriteringar. Rätten till studiestöd för personer som tvingats lämna Ukraina är viktig både för den enskilde och för det svenska samhället eftersom fler nu får förutsättningar att klara sina studier, snabbare nå egen försörjning och vara en del av samhället, säger gymnasie-, högskole-, och forskningsminister Lotta Edholm.

Förslaget föreslås träda i kraft den 1 januari 2026 och bygger på en överenskommelse mellan regeringen och Sverigedemokraterna.
