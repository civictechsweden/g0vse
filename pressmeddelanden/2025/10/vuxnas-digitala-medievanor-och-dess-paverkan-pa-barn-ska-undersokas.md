# Uppdrag till Folkhälsomyndigheten att undersöka hur vuxnas digitala vanor påverkar barns hälsa

– När alltmer forskning pekar mot att föräldrars och andra vuxnas eget mobilanvändande påverkar barns hälsa och utveckling behöver vi ta detta på allvar. Det här handlar inte om att skuldbelägga föräldrar för deras mobilanvändning utan om att kunna ge bättre stöd och verktyg till familjer att hantera frågor om en balanserad skärmanvändning, säger socialminister Jakob Forssmed.

I Statens medieråds rapport Föräldrar och Medier från 2023 uppger mer än hälften av föräldrar till barn i åldrarna 0–8 år att de spenderar för mycket tid på mobilen, framför allt på sociala medier. Forskning visar också på samband mellan föräldrars mobilanvändande och att barn uppvisar stress, oro och ångest, eller blir mer utåtagerande.

Syftet med uppdraget till Folkhälsomyndigheten är att fördjupa och uppdatera kunskapen om hur vuxnas användning av digitala medier påverkar barns och ungas hälsa och välbefinnande. Uppdraget omfattar även att sprida informationen till allmänheten och relevanta aktörer på ett målgruppsanpassat sätt.

Myndigheten ska i arbetet inhämta synpunkter från Mediemyndigheten och redovisa uppdraget senast den 1 juni 2026. Vid samma tidpunkt ska en uppdaterad kunskapssammanställning presenteras, där tidigare material om digitala mediers påverkan på barns och ungas hälsa har kompletterats med ny kunskap om hur vuxnas digitala vanor påverkar hälsan hos barn och unga.
