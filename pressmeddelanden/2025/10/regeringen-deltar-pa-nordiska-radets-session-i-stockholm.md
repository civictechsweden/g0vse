# Regeringen deltar på Nordiska rådets session i Stockholm

– De nordiska länderna har ett unikt och djupt samarbete och vi tar ledarskap i frågor som är viktiga för nordbor, som stödet till Ukraina och arbetet med att göra Europa till en bättre plats för innovation och entreprenörskap. Nordiska rådets session är ett bra tillfälle att diskutera det fortsatta arbetet med att knyta våra länder närmare varandra och ​nå målet att bli världens mest hållbara och integrerade region 2030, säger EU-minister med ansvar för nordiska frågor Jessica Rosencrantz.

Nordiska rådets session är Nordens största politiska toppmöte som varje år samlar bland annat talmän, statsministrar, regeringsledare, Nordenministrar, fackministrar och parlamentariker från hela Norden.

Från regeringen deltar statsminister Ulf Kristersson, EU-minister med ansvar för nordiska frågor Jessica Rosencrantz, utrikesminister Maria Malmer Stenergard, försvarsminister Pål Jonson, klimat- och miljöminister Romina Pourmokhtari samt kulturminister Parisa Liljestrand.

Under sessionen har alla ministrar separata möten med Nordiska rådet, men också egna möten i ministerkrets.

På Nordiska rådets webbplats finns ett detaljerat program för sessionsveckan. Stora delar av programmet direktsänds via riksdagens webbplats och går även att se i efterhand.

För mer information om statsrådens deltagande, kontakta respektive pressekreterare.
