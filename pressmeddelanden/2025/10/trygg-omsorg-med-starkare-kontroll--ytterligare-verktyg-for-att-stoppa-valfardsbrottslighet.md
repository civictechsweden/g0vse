# Trygg omsorg med starkare kontroll – ytterligare verktyg för att stoppa välfärdsbrottslighet

– Det är helt oacceptabelt att kriminella och oseriösa aktörer utnyttjar välfärden på det sätt vi ser i dag. Jag är fast besluten om att de ska bli av med sina tillstånd och stängas ute från omsorgen. Ribban ska höjas, kvalitén öka och valfriheten värnas, säger äldre- och socialförsäkringsminister Anna Tenje.

– Det är djupt upprörande att det förekommer att kriminella får driva verksamheter som ska ta hand om våra mest utsatta. Nu skärper vi kraven – de aktörer som inte är seriösa måste vi stänga ute. Vi måste se till att omsorgen är trygg så att personer får det stöd de har rätt till, säger socialminister Jakob Forssmed.

– Välfärden ska vara ett skyddsnät för de mest utsatta, inte en kassako för kriminella. Med den här utredningen tar vi nästa steg för att stänga kryphålen, skärpa kontrollerna och se till att varje skattekrona går till barn, sjuka och äldre. Vi ska återupprätta tilliten till välfärden och säkra vård av högsta kvalitet, säger Lina Nordquist, gruppledare för Liberalerna.

Under de senaste åren har flera rapporter visat att oseriösa eller kriminella utförare verkar inom välfärdssektorn. Det handlar inte minst om verksamheter på omsorgsmarknaden, som bedrivs enligt socialtjänstlagen och enligt lagen om stöd och service till vissa funktionshindrade (LSS). Det handlar bland annat om verksamheter inom hemtjänst och personlig assistans.

Oseriösa och kriminella missbrukar inte bara offentliga medel, utan riskerar också att personer inte får den vård och omsorg de är i behov av och har rätt till. Seriösa aktörers förutsättningar att bedriva sin verksamhet försvåras också.

## Starkare tillsyn och bättre villkor

För att motverka oseriösa aktörer inom omsorgsmarknaden ska den särskilde utredaren bland annat ta ställning till:

* om kraven för tillstånd ska höjas, och om tillstånd ska kunna återkallas i fler situationer,
* vilken information Inspektionen för vård och omsorg (IVO) behöver för en effektivare tillsyn och tillståndsprövning, bland annat från misstankeregistret,
* vilka uppgifter kommuner behöver för effektivare kontroll av verksamheter,
* behovet av straff¬skärpningar för den som bedriver verksamhet enligt socialtjänstlagen respektive LSS utan tillstånd.

Samtidigt ska utredaren ge förslag på hur förutsättningarna kan förbättras för de seriösa aktörerna på marknaden.

Uppdraget ska redovisas senast den 9 februari 2027.
