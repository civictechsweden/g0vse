# Rådet mot organiserad brottslighet samlas – det grova våldet i fokus

Mötet med rådet mot organiserad brottsligheten är det femtonde i ordningen. Polismyndigheten kommer att ge rådet en lägesbild av den organiserade brottsligheten.

Under mötet kommer vidare den nationella strategin mot organiserad brottslighet som beslutades av regeringen i februari 2024 att följas upp, med särskilt fokus på åtgärder för att reducera kriminellas tillgång till vapen och explosiva varor.

Strategin innehåller mål, prioriteringar och åtgärder för att öka samhällets motståndskraft och handlingskraft mot den organiserade brottsligheten.

Rådet kommer att diskutera hur strategin har fungerat i praktiken, vilka framsteg som gjorts sedan beslutet av strategin, samt hur lägesbilden har förändrats. Andra frågeställningar är hur arbetet kan utvecklas framåt och vilka behov som finns kopplat till strategins målområden.

Efter mötet håller justitieminister Gunnar Strömmer en pressbriefing där nya åtgärder kommer att presenteras.
