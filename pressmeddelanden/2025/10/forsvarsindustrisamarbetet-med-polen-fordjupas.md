# Försvarsindustrisamarbetet med Polen fördjupas

Det polsk-svenska samarbetet på försvarsområdet har det senaste året intensifierats. Ulf Kristersson och Polens premiärminister Donald Tusk skrev i november 2024 under ett uppdaterat avtal om strategiskt partnerskap som inbegrep ett utökat försvarspolitiskt samarbete.

Under året har försvarsminister Władysław Kosiniak-Kamysz besökt Sverige tillsammans med en polsk industridelegation och i september skrev de båda försvarsministrarna under en avsiktsförklaring om militärtekniskt samarbete mellan Sverige och Polen.

Tisdag den 21 oktober tar försvarsminister Pål Jonson med sig en industridelegation till Polen för att delta i ett bilateralt försvarsindustriellt forum mellan länderna.

Under dagen i Warszawa kommer bland annat svensk och polsk försvarsindustri att få presentera sig och utforska samarbetsmöjligheter, FMV få berätta om hur svensk upphandling går till, och Pål Jonson kommer att ha ett möte med Władysław Kosiniak-Kamysz.
