# Ytterligare satsningar på meningsfulla fritidsaktiviteter

– Fritidskortet är nu på plats och det har varit en mycket positiv start med många anslutna föreningar på kort tid. Nu stärker vi kapaciteten ytterligare hos verksamheterna, för att de ska kunna ge ännu fler barn och unga möjligheten att ha en aktiv och meningsfull fritid i gemenskap med andra, säger socialminister Jakob Forssmed.

Att det finns en bredd av fritidsaktiviteter utifrån barns och ungas olika behov, förutsättningar och önskemål är en förutsättning för att fritidskortet ska bli väl nyttjat. Det är viktigt att barn och unga har kännedom om fritidskortet, särskilt i kommuner med hög andel barn och unga i ekonomiskt svaga hushåll som sällan eller inte alls deltar i organiserade aktiviteter.

Sveriges Riksidrottsförbund och Svenskt Friluftsliv tilldelas därför 25 respektive 10 miljoner kronor för att genomföra kompletterande insatser inom ramen för fritidskortet. Det handlar bland annat om att utvidga och utveckla arbetet med ledarrekrytering och utbildning av ledare inom idrotten samt att tillgängliggöra friluftsaktiviteter för barn och unga i områden med begränsad tillgång till friluftsliv.

Regeringen ger också Statens kulturråd ett uppdrag att bidra till att stärka kapaciteten i kulturskoleverksamhet som tillhandahålls av kommuner. För uppdraget får Statens kulturråd använda 31 miljoner kronor.

Därtill får MUCF ett uppdrag att fördela medel till barn- och ungdomsorganisationer som har beviljats organisationsbidrag för bidragsåret 2024 enligt förordningen (2011:65) om statsbidrag till barn- och ungdomsorganisationer. För uppdraget får MUCF använda 21 miljoner kronor.
