# Regeringen välkomnar ICAO:s fördömande av Ryssland för GNSS-störningar

– Det är mycket viktigt och positivt att den Internationella civila luftfartsorganisationen (ICAO) har tagit frågan på största allvar. Olagliga GNSS-störningar är helt oacceptabla. Icaos resolution som fördömer Ryssland är en tydlig markering att den här typen av aktiviteter som påverkar den internationella civila luftfarten inte tolereras, säger infrastruktur- och bostadsminister Andreas Carlson.

Under den 42:a generalförsamlingen i Icao (den internationella civila luftfartsorganisationen) antogs en resolution som bekräftar att GNSS-störningar som påverkar den civila luftfarten runt Östersjön härstammar från källor i Ryssland. I resolutionen fördöms Ryssland för dessa återkommande GNSS-störningar som undergräver flygsäkerheten och tryggheten för internationell civil luftfart och som står i strid med Chicagokonventionen.

Trots tidigare uppmaningar till Ryssland från Icaos råd att upphöra med dessa skadliga aktiviteter har inga korrigerande åtgärder ägt rum och generalförsamlingen uppmanade Ryssland att genast stoppa störningarna och uppfylla sina internationella skyldigheter. Generalförsamlingen beslutade också att alla Icaos stater omedelbart skulle informeras om Rysslands agerande.

Generalförsamlingens ställningstagande bygger på information som presenterats för Icao av Estland, Finland, Lettland, Litauen, Polen och Sverige.
