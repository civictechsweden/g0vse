# EU antar nytt sanktionspaket mot Ryssland

Sanktionspaketet innehåller en rad nya och skärpta åtgärder som riktar sig mot centrala delar av den ryska ekonomin, inklusive åtgärder mot ryska banker, rysk energiexport och rysk tillgång till känslig teknologi. Samtidigt utökas sanktionerna mot den ryska skuggflottan med ytterligare 117 fartygslistningar. Åtgärder riktas även mot oljeaktörer i tredje land som deltar i sanktionskringgående.

– Jag välkomnar det 19:e sanktionspaketet, särskilt antagandet av ett totalt importförbud av rysk flytande naturgas från och med den 1 januari 2027. Detta är något som Sverige har verkat för under en lång tid, säger utrikesminister Maria Malmer Stenergard.

Sanktionspaketet innehåller även sanktioner mot individer som är ansvariga för kidnappning och indoktrinering av ukrainska barn. EU har infört ett nytt kriterium för att kunna sanktionslista individer och aktörer som deltar i denna verksamhet.

– Att EU nu också riktar sanktioner mot dem som är ansvariga för kidnappning av ukrainska barn visar att vi tar dessa övergrepp på största allvar. Det nya sanktionspaketet är ett viktigt steg för att ytterligare pressa Ryssland ekonomiskt, teknologiskt och moraliskt, säger utrikesminister Maria Malmer Stenergard.

På det finansiella området införs ett fullständigt transaktionsförbud mot ytterligare ryska banker och finansiella institutioner, inklusive verksamheter i tredje land. Åtgärderna riktar sig också mot ett antal finansiella tjänster, liksom plattformar för kryptovalutor som används för att kringgå tidigare restriktioner.

För att begränsa Rysslands tillgång till avancerad teknologi införs nya exportrestriktioner som omfattar artificiell intelligens och komponenter som används i vapenproduktion. Sanktioner riktas mot ytterligare 45 företag i Ryssland och tredje land med anledning av deras stöd till den ryska militärindustrin, samt mot investeringar i särskilda ekonomiska zoner kopplade till finansieringen av kriget.
