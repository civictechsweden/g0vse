# Regeringen säger nej till tyst godkännande av tillstånd för utbyggnad av infrastruktur för snabbt internet

För att skapa snabbare och mer kostnadseffektiv digital uppkoppling i hela EU har en ny EU-förordning tagits fram. Syftet är att underlätta utbyggnaden av så kallade gigabitnät, det vill säga nätverk som klarar väldigt höga hastigheter. Enligt EU-förordningen ska myndigheter fatta beslut om tillståndsansökningar inom fyra månader. Om inget beslut fattas i tid ska ansökan automatiskt godkännas, detta kallas tyst godkännande. Framför allt rör detta olika tillstånd som operatörer behöver för att lägga fiber och sätta upp mobilbasstationer.

Regeringen har nu beslutat att tyst godkännande inte ska tillämpas i Sverige. Detta för att inte riskera negativa effekter på bland annat nationell säkerhet och kultur- och naturmiljöer. Om en myndighet inte fattar beslut om tillståndsansökan inom fyra månader, finns möjligheten att begära ersättning för skada.

Reglerna börjar gälla den 12 november 2025.
