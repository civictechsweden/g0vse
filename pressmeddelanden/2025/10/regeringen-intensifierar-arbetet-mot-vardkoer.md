# Regeringen intensifierar arbetet mot vårdköer

– Genom att öka den statliga styrningen av vården påverkar vi arbetssätten inom regionerna med målet att varje patient ska få den vård man har rätt till. Vårdgarantin ska följas och fler patienter ska få snabbare hjälp. Samtidigt stärker vi den prestationsbaserade satsningen för att korta köerna, säger sjukvårdsminister Elisabet Lann.

Genom ett tilläggsdirektiv till utredningen Behovsstyrd vård (S2024:05) utökas nu uppdraget. Utredaren ska ta fram förslag på ekonomiska sanktioner och andra åtgärder som tillsynsmyndigheten kan vidta mot huvudmän som inte följer den lagstadgade vårdgarantin. Tidigare direktiv uteslöt ekonomiska påföljder mot regionerna, men denna begränsning har nu tagits bort.

Därtill får utredaren i uppgift att lämna förslag på hur statens styrning kan stärkas genom ett nationellt system för ersättningar och avgifter inom hälso- och sjukvården.  Dagens system med ersättningar och avgifter i regionerna riskerar att minska incitamenten för att erbjuda patienter vård i en annan region än den egna samtidigt som regioner kan tjäna på att behålla sin kö och ta emot patienter från andra regioner. Regeringen vill därför se gemensamma principer som främjar effektiv resursanvändning och vård utifrån patientens behov, oavsett var i landet vården ges, om den är fysisk eller digital. Uppdraget ska redovisas senast den 18 juni 2026.

– En vårdgaranti värd namnet behöver ekonomiska incitament för att inte vara en papperstiger. Den som är sjuk har rätt att snabbt få vård av hög kvalitet. Nu tar vi ytterligare steg för att korta vårdköerna och ge incitament att sätta patienten i centrum i stället för i väntrum – oavsett var i landet man bor, säger socialtjänstminister Camilla Waltersson Grönvall.

– Varje människa ska kunna lita på att få vård när hon behöver den, oavsett var man bor eller vilka behov man har. Därför kan inga åtgärder uteslutas för att säkerställa att människor som är sjuka får kvalitativ vård i tid. Regeringen skärper nu kraven och ökar stödet till regionerna för att vårdgarantin faktiskt ska gälla i hela landet, säger Lina Norquist, sjukvårdspolitisk talesperson för Liberalerna.

– Ingen ska behöva leva med onödig oro eller vänta i månader på den vård man har rätt till. Vårdgarantin är en lag, inte en rekommendation. Nu stärker vi statens styrning och sätter tydligare krav så att fler patienter får hjälp i tid oavsett var man bor. Regioner som inte lever upp till sitt ansvar måste också mötas av tydliga konsekvenser, säger Jessica Stegrud, socialpolitisk talesperson för Sverigedemokraterna

## Insatser till fler vårdområden

Regeringen ger också Socialstyrelsen i uppdrag att föreslå nya vårdområden som kan ingå i regeringens riktade satsning för att korta specifika vårdköer under 2026. Statistik visar att 2025 års insatser lett till fler operationer inom grå starr, framfall och höftledsproteser. Kön till operationer för gråstarr har minskat med ca 10 procent, för höftledsprotes med ca 45 procent och för framfall med närmare 60 procent.

Regeringen vill nu utöka satsningen med fler områden där ökade åtgärder kan ge märkbar effekt. Av budgetpropositionen för 2026 framgår att medel i nästa steg kommer delas ut efter prestation. Socialstyrelsen ska även förbereda system och rutiner för att följa upp hur prestationsbaserade medel används inom den fortsatta satsningen.

Socialstyrelsens uppdrag ska samordnas med andra initiativ på området, som arbetet med nationell vårdförmedling, och ska redovisas i två steg: en delredovisning senast 12 december 2025 och en slutredovisning senast 31 mars 2026.
