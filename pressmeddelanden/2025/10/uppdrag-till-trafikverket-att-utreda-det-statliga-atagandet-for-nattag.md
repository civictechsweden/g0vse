# Uppdrag till Trafikverket att utreda det statliga åtagandet för nattåg

– Trafikverket genomför nu en ny upphandling av nattågsfordon. Det är därför lämpligt att utreda både ägandeformerna för befintliga och nya fordon, och hur dessa ska finansieras. Uppdraget syftar till att se över hur den statliga fordonsflottan bäst organiseras på ett effektivt sätt, inte minst ur ett beredskapsperspektiv, säger infrastruktur- och bostadsminister Andreas Carlson.

Utredningen ska utgå från den situation som förväntas uppstå när de nya tågen för nattågstrafik har levererats. I uppdraget ingår att analysera redovisa för- och nackdelar med olika alternativ för hur den statliga fordonsflottan bör ägas, förvaltas och finansieras och hur kapitalkostnaderna ska hanteras. Trafikverket ska även analysera effekten de olika alternativen kan ha på viljan att genomföra nödvändigt underhåll. Inom ramen för uppdraget ska Trafikverket också titta på hur de regionala kollektivtrafikmyndigheterna har valt att organisera förvaltningen och finansieringen av sina fordon.

Trafikverket ska vid uppdragets genomförande samråda med Försvarsmakten och Myndigheten för samhällsskydd och beredskap så att nödvändiga beredskapsperspektiv beaktas samt med berörda regioner. Trafikverket ska även inhämta synpunkter från turism- och besöksnäringen och andra berörda myndigheter, företag och organisationer.

Trafikverket ska senast den 31 december 2026 lämna en slutredovisning av uppdraget till Regeringskansliet (Landsbygds- och infrastrukturdepartementet).
