# Komplettering av uppdrag till Kriminalvården om att förbereda för ungdomsfängelser

I augusti 2023 tog regeringen emot betänkandet En översyn av regleringen om frihetsberövande påföljder för unga. I betänkandet föreslås att påföljden sluten ungdoms­vård ska utmönstras och att unga lag­över­trädare i stället ska dömas till fängelse, samt att fängelse­påföljden ska verkställas på särskilda ungdoms­avdelningar på Kriminal­vårdens befintliga anstalter.

Regeringen har sedan tidigare därför gett Kriminalvården i uppdrag att genomföra förberedelser för att inrätta särskilda ungdomsfängelser för lagöverträdare i åldern 15–17 år. Verk­samheten i ungdomsfängelserna ska anpassas till barns och ungas behov. Utgångs­punkten ska vara att barn och unga inte ska avtjäna straffet tillsammans med vuxna.

I utkastet till lagrådsremissen Sänkt straffbarhetsålder för allvarliga brott föreslås att fängelse ska kunna dömas ut för den 13- eller 14-åring som döms för brott som omfattas av den sänkta straffbarhetsåldern. Uppdraget till Kriminalvården om att förbereda inrättande av ungdomsfängelser kompletteras därför och ska även omfatta den nya målgruppen.

Mot bakgrund av de skillnader som kan föreligga mellan en 13- eller 14-åring och ett äldre barn finns anledning att anpassa verk­ställighetsinnehållet och lokalerna för de yngre barnen. Det handlar bland annat att om anpassa lokalerna, på det sätt som Kriminalvården bedömer lämpligt, så att de yngsta barnen, kan hållas åtskilda från de äldsta barnen. Verksamheten måste även uppfylla bestämmelserna i FN:s konvention om barnets rättigheter.

– En sänkning av straffbarhetsåldern för de allvarligaste brotten behövs av flera skäl. Det är viktigt för att stärka upprättelsen för brottsoffer, att skydda samhället och att hjälpa barn att lämna den kriminella banan. Detta ger också en femårsfrist för det preventiva arbetet att komma ikapp dagens verklighet. Kriminalvården får nu i uppdrag att på bästa sätt förbereda verksamheten på att ta emot den yngsta målgruppen, säger justitieminister Gunnar Strömmer.

– När 13–14-åringar springer runt med automatvapen måste det mötas med samhällets fulla kraft. För att skydda andra måste de kunna låsas in och genom att sänka straffbarhetsåldern öppnar vi upp polisens verktygslåda. Det ger oss en chans att både stoppa fortsatt våld och vända utvecklingen för de här barnen innan det är för sent, säger Henrik Vinge, ordförande i justitieutskottet, Sverigedemokraterna.

– Antalet barn, så unga som 13–14 år, som begår grova våldsbrott har ökat dramatiskt. Insatser för att förhindra detta och att även vidta åtgärder efter fullbordade brott är ett måste. Samtidigt behöver verkställigheten anpassas utifrån gärningspersonens ålder. Det är välkommet att Kriminalvården nu får i uppdrag att se hur verksamheten behöver anpassas, säger Torsten Elofsson, rättspolitisk talesperson för Kristdemokraterna.

– Jag har stort förtroende för Kriminalvården och hur de löser den ansträngda situation de har, inte minst med platsbrist. Jag är övertygad om att de även kommer kunna se till att de 13 och 14-åringar som döms till fängelse kommer tas om hand på bästa sätt, säger Martin Melin, rättspolitisk talesperson för Liberalerna.

Kriminalvården planerar att inrättasärskilda ungdomsavdelningar för pojkar vid anstalterna Högsbo, Rosersberg, Österåker, Kumla, Skenäs och Täby. Avdelningar för flickor planeras vid anstalterna Ystad och Sagsjön. Alla anstalter kommer dock inte att ta emot barn från den 1 juli 2026, utan det sker i etapper.

Den 24 september remitterade Justitiedepartementet ett utkast till lagrådsremiss med förslag om att straffbarhetsåldern ska sänkas till 13 år för brott som har minimistraff fängelse i fyra år eller mer samt försök, förberedelse och stämpling till sådana brott. Regleringen föreslås vara tidsbegränsad till fem år.
