# EU-kompetens i fokus när Lotta Edholm träffade rektorn för College of Europe

– Svensk närvaro i EU är viktig för att säkerställa att svenska perspektiv och värderingar beaktas. College of Europe erbjuder utbildningar som räknas till världens bästa för den som vill arbeta i den internationella, politiska hetluften med fokus på EU. Dagens samtal gav värdefulla perspektiv till regeringens fortsatta arbete för att långsiktigt stärka Sveriges roll i EU, säger gymnasie-, högskole-, och forskningsminister Lotta Edholm.

College of Europe grundades 1949 och har i dag campus i Belgien, Polen och Albanien. Studier vid universitetet är en effektiv väg för studenter som vill göra karriär inom EU:s institutioner. Därför har regeringen sedan 2024 ökat finansieringen för stipendier riktade till svenska studenter som vill studera vid College of Europe.

Syftet med dagens samtal var att diskutera vilken kompetens som behövs i EU:s institutioner, varför det är så få svenskar som intresserar sig för en eventuell EU-karriär och vad som kan göras för att öka intresset för EU bland svenska studenter. I samtalet deltog också Eino Örnfeldt, generaldirektör för Universitets- och högskolerådet, Lars Strannegård, rektor vid Handelshögskolan i Stockholm, Hans Adolfsson, rektor vid Stockholms universitet, Anders Hagfeldt, rektor vid Uppsala universitet samt en svensk student som tog examen från College of Europe 2025.

I budgetpropositionen för 2026 föreslår regeringen att Universitets- och högskolerådet tillförs 1 miljon kronor från och med 2026 för att finansiera fler stipendier till College of Europe. Regeringen föreslår också en satsning för att ett antal utvalda lärosäten ska utveckla högkvalitativa masterprogram med inriktning mot EU och offentlig förvaltning.
