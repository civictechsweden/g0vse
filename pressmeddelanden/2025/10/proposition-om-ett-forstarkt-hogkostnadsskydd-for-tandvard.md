# Proposition om ett förstärkt högkostnadsskydd för tandvård

– Äldre med stora tandvårdsbehov ska inte behöva välja bort nödvändig behandling av ekonomiska skäl. Med det här förslaget lägger vi grunden för en mer rättvis och tillgänglig tandvård, där stödet utgår från patientens tandvårdsbehov och där kostnaden för patienten hålls nere, säger socialminister Jakob Forssmed.

– Att ha en god munhälsa stärker livskvalitén men kan även vara livsavgörande, framför allt för äldre. Äldre med sämst munhälsa ska inte behöva avstå från att gå till tandläkaren för att de inte har råd. Därför gör vi det nu billigare för just äldre att gå till tandläkaren, säger äldre- och socialförsäkringsminister Anna Tenje.

– Livskvalitet och hälsa ska aldrig behöva prioriteras bort. Att ha en god tandhälsa och undvika undernäring och sjukdom får inte vara en plånboksfråga. Vi ska få den tandvård vi behöver, oavsett plånbok och oavsett postnummer, livet ut, säger Lina Nordquist, sjukvårdspolitisk talesperson för Liberalerna.

– Det här är en historisk tandvårdsreform som varit högt prioriterad för oss och som kommer göra stor skillnad för många svenskar. Med en kraftigt subventionerad tandvård säkerställer vi att allt fler tar del av tandvården. Det blir helt enkelt mindre hål i såväl mun som plånbok, säger Linda Lindberg, gruppledare för Sverigedemokraterna.

Med högkostnadsskyddets nuvarande utformning är det många äldre som av ekonomiska skäl avstår den behandling de behöver. Detta är problematiskt eftersom äldre ofta har sämre munhälsa och löper högre risk att drabbas av följdsjukdomar.

I det förslag som regeringen nu överlämnar till riksdagen föreslås att det förstärkta högkostnadsskyddet i den första etappen ska omfattas av personer som är 67 år eller äldre. För denna grupp föreslås att patienten endast ska betala 10 procent av det statliga referenspriset, eller av vårdgivarens pris om det är lägre, för viss tandvårdsbehandling. Staten ska stå för resterande 90 procent.

Det förstärkta högkostnadsskyddet gäller behandlingar som rör sjukdom, smärta och reparation av trasiga tänder. Det förstärkta högkostnadsskyddet gäller även vid rehabilitering och habilitering, med undantag för ny fast protetik bakom tandposition 5. För den tandvård som inte omfattas av det nya skyddet kommer det nuvarande högkostnadsskyddet fortsatt att gälla.

I budgetpropositionen för 2025 satsade regeringen 3,4 miljarder kronor för 2026 för att genomföra reformen. Nu skjuter regeringen till ytterligare 379 miljoner kronor för att omhänderta de höjda referenspriser inom tandvården.

Om riksdagen antar propositionen om det stärkta högkostnadsskyddet i tandvården, så avser regeringen att genom förordning tydliggöra vad det förstärkta högkostnadsskyddet ska innebära i praktiken.

Lagändringarna föreslås träda i kraft den 1 januari 2026.
