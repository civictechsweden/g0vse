# Nya krav på vinterdäck för tunga fordon

– På grund av de omfattande konsekvenserna vid en eventuell olycka är det särskilt viktigt att tunga fordon har däck som är anpassade efter väglaget. Regeringen anser att perioden då det råder krav på vinterdäck för tunga fordon är för kort och väljer därför att förlänga tiden, säger infrastruktur- och bostadsminister Andreas Carlson.

Tidigare i år presenterade regeringen förslag på skärpta regler för vinterdäck, med syftet att göra trafikanter bättre rustade för skiftningar i väderförhållanden. Förslagen omfattade skärpta vinterdäckskrav för både personbilar och tunga fordon, liksom krav på att tunga fordon skulle medföra snökedjor viss tid av året.

Efter att ha beaktat inkomna synpunkter på förslagen har regeringen beslutat att endast ändra reglerna för tunga fordon. Det införs inte heller något krav på snökedjor. De nya reglerna innebär att det blir obligatoriskt för tunga fordon att ha vinterdäck eller motsvarande utrustning under perioden 10 november-10 april oavsett väglag. Datumen för när det är krav på vinterdäck för personbil ändras inte. Perioden för reglerna om viktfördelning hos tunga fordon under vintern anpassas även till att gälla 10 november-10 april. Reglerna träder i kraft den 1 november 2025.

– Det är viktigt att alla som färdas på våra vägar har däck som är anpassade efter väglaget. Efter att ha vägt in remissinstansernas svar har vi bedömt att det inför den här vintersäsongen inte är läge att justera vinterdäckreglerna för personbilar. För att göra den tunga trafiken bättre rustad för vinterväglag har regeringen beslutat om en ändring för tunga fordon. Det är dock lika viktigt att personbilar har däck som är anpassade för väglaget, säger infrastruktur- och bostadsminister Andreas Carlson.
