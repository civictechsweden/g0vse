# Renodling av Utbetalningsmyndighetens verksamhet

Utbetalningsmyndigheten inrättades den 1 januari 2024. Utbetalnings­myndig­hetens huvudsakliga uppgifter är att förebygga, förhindra och upptäcka felaktiga utbetalningar samt att administrera utbetalningar från vissa välfärdsmyndigheter i ett system med transaktionskonto. Arbetet med dataanalys och granskning har gett resultat – myndigheten har hittills upptäckt felaktiga utbetalningar som lett till över 70 miljoner kronor i återkrav och att framtida utbetalningar förhindrats.

Utbetalningsmyndigheten arbetar med att inrätta systemet med transaktionskonto som enligt gällande lagstiftning ska vara i drift senast den 1 januari 2027.

Under arbetets gång har flera myndigheter som omfattas av systemet med transaktionskonto ifrågasatt mervärdet av systemet och pekat på betydande risker. För att kunna använda myndigheternas resurser på bästa möjliga sätt avser regeringen att inleda en process för att renodla Utbetalnings­myndighetens verksamhet och därmed ska inte systemet med transaktionskonto införas. Ett lagstiftningsarbete påbörjas därför med det syftet.

Samtidigt finns en stor potential i att utveckla och bredda Utbetalningsmyndighetens dataanalys- och granskningsverksamhet till fler områden. I Regeringskansliet bereds förslag om att ansluta vissa kommunala bidragsutbetalningar till verksamheten. Regeringen har också tillsatt en utredning som bland annat ska ta ställning till vilka fler statliga utbetalningar som det skulle vara ändamålsenligt och kostnadseffektivt att ansluta.
