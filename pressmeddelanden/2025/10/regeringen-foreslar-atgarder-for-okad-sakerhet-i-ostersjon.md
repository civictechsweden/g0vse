# Regeringen föreslår åtgärder för ökad säkerhet i Östersjön

— Vi har inte valt vårt omvärldsläge, men vi måste förhålla oss till den verklighet vi möter. Därför föreslår regeringen åtgärder för att förbättra säkerheten i Östersjön, genom att ytterligare stärka Kustbevakningens förmåga till sjöövervakning, säger minister för civilt försvar Carl-Oskar Bohlin.

­­­­ — Sverige är ett land med lång kustlinje och stort beroende av sjöfart, därför är det bra att Kustbevakningen nu får de verktyg som krävs för att upprätta mer kompletta sjölägesbilder, säger Gulan Avci, försvarspolitisk talesperson för Liberalerna.

Kustbevakningens förmåga och kapacitet att tillhandahålla sjölägesbilder och analyser är viktigt för såväl den egna verksamheten som för andra berörda myndigheter med verksamhet kopplad till den maritima miljön. En gedigen analysförmåga innebär bättre förutsättningar att förstå normalbilden och därmed kunna se både trender, tendenser och avvikelser.

För att det ska vara möjligt att utöka Kustbevakningens uppdrag att samla in, bearbeta och analysera sjörelaterad information för att skapa mer kompletta sjölägesbilder och analyser behöver först viss ny lagstiftning komma på plats. De lagändringar som bedömts nödvändiga för detta syfte omfattar

* ett tillägg i kustbevakningslagen (2019:32) om att Kustbevakningens underrättelseuppdrag ska omfatta alla brott som begås i den maritima miljön och som har samband med myndighetens uppdrag i övrigt,
* nya sekretessbestämmelser till skydd för allmänna intressen för uppgifter som behandlas i Kustbevakningens register (Sjöbasis) och inom ramen för det nya analysuppdraget,
* ändrade sekretessbestämmelser till skydd för enskildas intressen inom Sjöbasis och analysuppdraget, samt
* ändringar i kustbevakningsdatalagen (2019:429) i syfte att ge rättsligt stöd för den personuppgiftsbehandling som kommer att bli aktuell i den nya analysverksamheten.

Lagändringarna föreslås träda i kraft den 1 mars 2026.
