# Rekommendationer om skärmtid för barn skickas hem till hushåll

–  Barns skärmanvändning är en av vår tids största hälsoutmaningar. Vi behöver skapa bättre förutsättningar för att barn ska må bättre, umgås med varandra och ta del av meningsfulla fritidsaktiviteter och här kan myndighetens rekommendationer bli ett bra stöd för familjer. Vi kan inte låta skärmarna styra våra barns liv, säger socialminister Jakob Forssmed.

Forskning visar ett tydligt samband mellan omfattande skärmanvändning och ökad psykisk ohälsa hos unga. Många unga beskriver att det är lätt att fastna i mobilen eller surfplattan, vilket ofta går ut över viktiga saker som relationer, fysisk rörelse och sömn. Detta understryker behovet av ett fortsatt arbete för att skapa balans i barns digitala vardag.

Folkhälsomyndigheten har, på uppdrag av regeringen, tagit fram rekommendationer för en balanserad skärmanvändning bland barn. Med utgångspunkt i rekommendationerna genomför Folkhälsomyndigheten under hösten 2025 en informationsinsats riktad till hushåll som har barn som tillhör målgrupperna för rekommendationerna, även detta på uppdrag av regeringen.

Som en del i informationsinsatsen kommer en broschyr om säker och balanserad skärmanvändning i ett första steg att skickas till alla hushåll med barn i åldrarna 6–13 år. Första utskicket görs måndag den 6 oktober 2025. Broschyren innehåller konkreta tips, vägledning och en ”skärmplan” som stöd för att skapa balans i vardagen.
