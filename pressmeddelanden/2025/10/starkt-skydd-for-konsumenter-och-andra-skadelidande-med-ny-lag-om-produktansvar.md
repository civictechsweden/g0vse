# Stärkt skydd för konsumenter och andra skadelidande med ny lag om produktansvar

EU:s nuvarande regler om produktansvar har funnits i nästan 40 år. Reglerna bygger på principen att tillverkare har ett strikt ansvar för person- och sakskador som orsakas av produkter med säkerhetsbrister. Ett nytt EU-direktiv om produktansvar har nyligen antagits för att anpassa regelverket till den tekniska utvecklingen och den digitala ekonomin samt för att skapa en bättre balans mellan företag och konsumenter och andra skadelidande.

En utredare fick i uppdrag av regeringen att analysera det nya EU-direktivet om produktansvar, bedöma vilka lagändringar som krävs och ta ställning till de valmöjligheter som direktivet ger.

## Förslag om ny lag om produktansvar

Utredningen har överlämnat sitt betänkande med förslag om att direktivet genomförs i en ny svensk lag om produktansvar. De nya reglerna innebär att tillverkare ska kunna hållas ansvariga för fler typer av produkter – inte bara fysiska varor och el, utan även digitala produkter som appar, AI-program och annan mjukvara. Skador som uppstår när information förloras eller förvanskas omfattas också. En viktig förändring är att självrisk vid sakskador tas bort, vilket ger den skadelidande rätt till full ersättning. Dessutom uppdateras reglerna om bevisbörda och preskriptionstid.

Syftet med direktivet och utredarens förslag är att underlätta för den som har drabbats av en skada att få ersättning och att åstadkomma ett regelverk som är bättre anpassat till den tekniska utvecklingen och den digitala ekonomin.

Den nya lagen föreslås träda i kraft den 9 december 2026.
