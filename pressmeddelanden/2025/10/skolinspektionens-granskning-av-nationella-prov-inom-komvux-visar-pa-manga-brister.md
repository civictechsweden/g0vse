# Skolinspektionens granskning av nationella prov inom komvux visar på många brister

Skolinspektionens granskningsrapport visar att de nationella proven används i stor utsträckning inom kommunal vuxenutbildning på gymnasial nivå. Samtidigt är det oroande att brister konstaterats i hälften av de 30 granskade verksamheterna.

– När de nationella proven inte genomförs enligt regelverket blir syftet med dem fel. Trovärdigheten minskar och betygen sätts inte på likvärdiga grunder. Det är allvarligt.  Jag kommer att följa det här arbetet noga, säger gymnasie-, högskole- och forskningsminister Lotta Edholm.

I budgetpropositionen för 2025 föreslog regeringen att det skulle avsättas 7 miljoner kronor för 2025 för att stärka Skolinspektionens granskning av komvux. Därefter beräknas anslaget öka med 10 miljoner kronor för 2026 och 12 miljoner kronor från och med 2027 för detta ändamål.

– Att sätta betyg är myndighetsutövning, och de obligatoriska nationella proven ska vara ett centralt underlag i lärarnas betygssättning. Det behövs bättre rutiner inom komvux – mellan lärare och rektorer, men även mellan huvudmän och rektorer, säger gymnasie-, högskole- och forskningsminister Lotta Edholm.
