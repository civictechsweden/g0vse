# Rättvisa villkor genom nya regler för arbetskraftsinvandring

– Det är prioriterat för oss att ha regler som gynnar de som gör rätt för sig, och missgynnar de som missbrukar både människor och våra system. Invandringen till Sverige förändras och vi behöver ha villkor och regler som är i takt med verkligheten, sätter stopp för missbruk, gynnar seriösa arbetsgivare och skyddar kvalificerade arbetstagare, säger migrationsminister Johan Forssell.

– Svenska arbetsgivare är beroende av att kunna rekrytera internationellt. Att kvalificerad arbetskraft kommer till Sverige är bra för ekonomin och välfärden, säger arbetsmarknadsminister Johan Britz.

– Fusk och missbruk av våra system ska aldrig löna sig. Nu fortsätter vi arbetet med att motverka korruption, människohandel och låglönekonkurrens, samt ställer högre krav på de som kommer till Sverige. Det är fullt rimligt att arbetskraftsinvandrare som kommer till Sverige ska förväntas klara sin egen försörjning fullt ut, säger Ludvig Aspling, migrationspolitisk talesperson för Sverigedemokraterna.

– För att komma tillrätta med missbruk inom arbetskraftsinvandringen skärper regeringen nu kraven. Om man missköter sig så skall det få konsekvenser samtidigt som förändringarna skapar bättre förutsättningar för den högkvalificerade invandring som Sverige behöver samt också främjar seriösa arbetsgivare, säger Ingemar Kihlström, migrationspolitisk talesperson för Kristdemokraterna.

Regeringen föreslår bland annat följande:

* Ett krav på heltäckande sjukförsäkring och ett lönekrav på 90 procent av medianlönen införs som villkor för arbetstillstånd. Vissa yrkesgrupper ska dock kunna undantas från lönekravet, om behovet talar särskilt starkt för att medge undantag.
* Vissa yrkesgrupper ska kunna uteslutas från möjligheten att beviljas arbetstillstånd.
* Förtydligande om att arbetstillstånd får vägras om arbetsgivaren har fått vissa sanktioner, eller är misstänkt för eller har dömts för vissa brott.
* Den särskilda avgiften för den som har en utlänning anställd som inte har rätt att vistas eller arbeta i Sverige höjs.
* Två nya brott, exploatering av utländsk arbetskraft och handel med arbetstillstånd, införs.
* Tillståndstiden för EU-blåkort och tillstånd för säsongsarbete förlängs.
* Möjligheterna för vissa högkvalificerade utlänningar att ansöka om uppehållstillstånd inifrån Sverige utökas.

Förslagen bygger på en överenskommelse mellan regeringen och Sverigedemokraterna.

Lagändringarna föreslås träda i kraft den 1 juni 2026.
