# Utredning om lantmäterimyndigheternas organisering är klar

– Utredningen tillsattes av regeringen i syfte att förbättra förutsättningarna för både den statliga myndigheten Lantmäteriet och de kommunala lantmäterimyndigheterna att bedriva en effektiv, enhetlig och rättssäker fastighetsbildning. Nu kommer vi att analysera den översyn som utredningen har gjort, säger infrastruktur- och bostadsminister Andreas Carlson.

Fastighetsbildning är myndighetsutövning där nya fastigheter bildas, fastighetsgränser ändras och rättigheter som till exempel servitut skapas. För en effektiv samhällsbyggnadsprocess är det viktigt med en välfungerande fastighetsbildningsverksamhet.

I utredningsuppdraget har bland annat ingått att föreslå en tydlig och mer ändamålsenlig ansvarsfördelning mellan Lantmäteriet och de kommunala lantmäterimyndigheterna, liksom vilka krav som ska gälla för att få bilda en kommunal lantmäterimyndighet. Det har även ingått att överväga om kommuner ska tillåtas att inrätta kommunala lantmäterimyndigheter i samverkan.
