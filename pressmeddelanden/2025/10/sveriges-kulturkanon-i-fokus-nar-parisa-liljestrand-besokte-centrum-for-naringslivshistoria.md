# Sveriges kulturkanon i fokus när Parisa Liljestrand besökte Centrum för Näringslivshistoria

På centret finns bland annat originalversionen av Saltsjöbadsavtalet bevarad. Avtalet tecknades 1938 mellan LO och SAF för att reglera villkor och lösa konflikter på den svenska arbetsmarknaden utan statlig inblandning.

– Centrum för Näringslivshistoria gör ett viktigt arbete med att bevara och berätta om det svenska näringslivets historia. Det var särskilt roligt att få se hur man bevarat Saltsjöbadsavtalet, som är ett av verken i Sveriges nya kulturkanon, säger Parisa Liljestrand.

Centrum för Näringslivshistoria hjälper företag att ta hand om sina företagsarkiv och att aktivt använda sin berättelse som en strategisk resurs. Centret bedriver även egen forskning och medverkar i akademiska projekt. De genomför också projekt som lyfter fram näringslivets historia och betydelse för Sveriges tillväxt.
