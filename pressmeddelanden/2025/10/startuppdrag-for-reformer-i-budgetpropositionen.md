# Startuppdrag för reformer i budgetpropositionen

I budgetpropositionen för 2026 har regeringen föreslagit satsningar som Försäkringskassan behöver börja förbereda för att förslagen ska kunna genomföras i tid.

Genom en ändring av regleringsbrevet ges Försäkringskassan därför i uppdrag att vidta nödvändiga förberedelser. Det handlar bland annat om att förbereda inför höjningen av bostadskostnadsgränserna inom bostadsbidraget och begränsningen av ansökningstiden för tillfällig föräldrapenning (VAB).

– Det är viktigt att Försäkringskassan kan agera snabbt och effektivt när de här satsningarna beslutats och ska bli verklighet. De här uppdragen syftar till att stötta barnfamiljer som har det tufft ekonomiskt, och att det ska vara lätt att göra rätt, säger äldre- och socialförsäkringsminister Anna Tenje.

## Höjt bostadsbidrag för ekonomiskt utsatta barnfamiljer med höga boendekostnader

I budgetpropositionen för 2026 föreslog regeringen höjda bostadskostnadsgränser för barnfamiljer, för att bostadsbidraget i högre grad ska vara kopplat till de faktiska bostadskostnaderna. Det kommer innebära mer pengar i plånboken för många barnfamiljer som i dag har det tufft. Höjningen ska kunna tillämpas från den 1 januari 2026.

## Kortare ansökningstid för VAB för att minska felaktiga utbetalningar

Regeringen har också föreslagit att ansökningstiden för tillfällig föräldrapenning (VAB) ska begränsas. Omfattningen av felaktiga utbetalningar inom den tillfälliga föräldrapenningen är stor och Försäkringskassans uppskattningar visar att så mycket som 800 miljoner kronor varje år beror på avsiktliga fel. Det handlar alltså om misstänkta bidragsbrott. Regeringen anser att en kortad tid för ansökan kan bidra till att minska de felaktiga utbetalningarna. Enligt förslaget i budgetpropositionen ska ansökningstiden förkortas från 90 till 30 dagar. Förändringen ska kunna tillämpas från den 1 april 2026.
