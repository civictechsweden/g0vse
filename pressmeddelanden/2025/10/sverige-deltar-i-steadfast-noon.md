# Sverige deltar i Steadfast Noon

Steadfast Noon är en årligen återkommande rutinövning som syftar till att säkerställa trovärdighet, säkerhet och effektivitet för alliansens kärnvapenavskräckning. Inga skarpa kärnvapen används. I övningen deltar bland annat stridsflyg med förmågan att bära kärnvapen, så kallade "Dual Capable Aircraft".

Försvarsmakten deltar i övningen för att bland annat öva konventionell stödförmåga med Jas 39 Gripen, vilket utgör ett bidrag till kärnvapen­avskräckningen.

– Kärnvapenavskräckningen är en del av Natos samlade avskräckning, som ytterst syftar till att garantera de allierades säkerhet. I en allt osäkrare värld behöver Nato ha en trovärdig kärnvapenförmåga för att förhindra angrepp mot alliansen. Steadfast Noon bidrar till att säkerställa detta, säger statsminister Ulf Kristersson.

– Genom att delta med konventionellt stridsflyg i Steadfast Noon så bidrar Sverige till att Natos kärnvapenavskräckning förblir trovärdig, robust och effektiv. I övningen visar allierade att Nato har förmåga och beredskap att skydda och försvara samtliga allierade, säger försvarsminister Pål Jonson.
