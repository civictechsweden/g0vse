# Ny statistik ska möjliggöra uppföljning av mål om minskade skador från tobaks- och nikotinprodukter

– Nu stärker vi uppföljningen av tobaks- och nikotinpolitiken. Med bättre statistik och uppföljning får vi en tydligare bild av hur dessa produkter påverkar människors hälsa, vilket är avgörande för att kunna rikta insatser dit de gör mest nytta, säger sjukvårdsminister Elisabet Lann.

I 2025 års budgetproposition ändrade regeringen målet för tobaks- och nikotinpolitiken från att fokusera på minskat bruk till att minska de medicinska och sociala skadorna. Det nya målet omfattar alla nikotinprodukter. För att följa utvecklingen har indikatorer tagits fram för både skadeverkningar och bruk, uppdelat på olika tobaks- och nikotinprodukter.

För att följa skadeverkningar från tobaks- och nikotinprodukter ska mått som vårdkontakter för relaterade medicinska tillstånd, samt relativa risker för cancer och hjärt-kärlsjukdomar kopplade till tobaksrökning, användas. Folkhälsomyndigheten ska även ta fram prognoser över hur många framtida sjukdomsfall och dödsfall som kan undvikas vid minskad rökning. Om det finns kunskap om risker för insjuknande till följd av användning av andra nikotinprodukter än rökning ska även dessa redovisas.

Folkhälsomyndigheten och Socialstyrelsen ska kartlägga befintlig statistik och analysera behovet av nya datakällor. Barn och unga är särskilt känsliga för nikotinets beroendeframkallande egenskaper och för denna grupp ska även sporadisk användning redovisas.

Statistiken ska så långt som möjligt vara uppdelad per åldersgrupp, utbildning och kön för att ge en rättvisande och nyanserad bild av hälsoläget i befolkningen. Uppdraget ska redovisas senast den 1 april 2026.
