# Integrationsbarometern ska bidra till mer träffsäkra integrationsåtgärder

Regeringen har infört ett integrationspolitiskt mål med fem delmål som slår fast att integrationspolitiken ska bidra till ekonomisk, språklig, demokratisk respektive social och kulturell integration samt att genom utbildning förbättra förutsättningarna för flickor och pojkar med utländsk bakgrund.

–  Under mandatperioden har regeringen tagit ut en ny riktning för svensk integrationspolitik. Det handlar om en politik som bygger på kunskap och fakta - inte magkänsla och gissningar. Genom Integrationsbarometern får vi tillgång till den kunskap som idag saknas och stärker förutsättningarna för mer träffsäkra integrationsinsatser, säger utbildnings- och integrationsminister Simona Mohamsson.

–  Regeringen lägger om den svenska migrations- och integrationspolitiken för att förbättra integrationen och minska utanförskapet i Sverige. Det nya uppdraget till SCB blir ett verktyg i arbetet för att fler som har kommit hit också ska bli en del av den svenska gemenskapen, säger migrationsminister Johan Forssell.

–  Sverige behöver en fungerande integrationspolitik och det är viktigt att uppföljning utförs. Uppdraget som SCB får kommer bli en betydande del för att detta sker och för att fler tar steget för att bli en del av vår svenska samhällsgemenskap, säger Camilla Rinaldo Miller, integrationspolitisk talesperson för Kristdemokraterna.

– I decennier har det integrationspolitiska misslyckandet förnekats och sopats under mattan. Med det här regeringssamarbetet tas ett viktigt steg för att på allvar kunna följa upp hur integrationen fungerar i praktiken, säger Ludvig Aspling, migrationspolitisk talesperson för Sverigedemokraterna.

SCB har tidigare haft i uppdrag att identifiera lämpliga metoder för att kunna följa skillnader mellan den utrikes födda och inrikes födda befolkningen när det gäller de mål som är svåra att mäta med registerdata, det vill säga främst delmålen om demokratisk samt social och kulturell integration.

Nu får myndigheten i uppdrag att fortsätta arbetet och ta fram en Integrationsbarometer som ska göra det möjligt att följa upp de integrationspolitiska delmålen. I uppdraget ska SCB fokusera särskilt på demokratisk samt social och kulturell integration.

Uppdraget ska redovisas senast den 18 juni 2026.
