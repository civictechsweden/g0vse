# Finansministern deltar i IMF:s och Världsbankens årsmöten i Washington

Finansminister Elisabeth Svantesson är ordförande för Världsbanken och IMF:s utvecklingskommitté och kommer leda kommitténs möten. Fokus på mötena kommer vara på grundförutsättningarna för tillväxt och jobbskapande.

Finansministern kommer att ha möten med bland annat Världsbankens president Ajay Banga, Ukrainas finansminister Sergii Marchenko och chefen för Federal Reserve, Jerome Powell. Elisabeth Svantesson kommer även delta i ett rundabordssamtal om det finansiella stödet till Ukraina samt delta i G20:s finansminister- och centralbankchefsmöte.

 – IMF:s och Världsbankens årsmöten är ett viktigt forum för att stärka det internationella ekonomiska samarbetet – inte minst med tanke på det osäkra läget. Jag ser fram emot att föra fram svenska perspektiv, särskilt kring behovet av tillväxt, öppen handel och fortsatt stöd till Ukraina, säger finansminister Elisabeth Svantesson.
