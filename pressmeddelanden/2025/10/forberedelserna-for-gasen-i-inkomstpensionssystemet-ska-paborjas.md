# Förberedelserna för utdelning av överskott – ”gasen” – i inkomstpensionssystemet ska påbörjas

Regeringen har gett Pensionsmyndigheten i uppdrag att påbörja arbetet för att kunna införa en automatisk utdelning av överskott – en ”gas” – i inkomstpensionssystemet. Bakgrunden är att Pensionsgruppen, där samtliga riksdagspartier är representerade, tidigare i år ställde sig bakom att överskott i inkomstpensionssystemet ska kunna delas ut när systemets tillgångar överstiger skulderna med mer än 15 procent.

– Det är rimligt att överskott i pensionssystemet kommer pensionärer och pensionssparare till del. Det här uppdraget är ett viktigt steg mot ett mer rättvist och hållbart pensionssystem, säger socialförsäkringsminister Anna Tenje.

Uppdraget innebär att myndigheten ska planera och påbörja ett förberedande arbete, främst inom it-utveckling, för att en utdelning ska kunna vara möjlig från den 1 januari 2027 om balanstalet är över 1,15.

Pensionsmyndigheten ska senast i december 2026 redovisa uppdraget till Regeringskansliet.
