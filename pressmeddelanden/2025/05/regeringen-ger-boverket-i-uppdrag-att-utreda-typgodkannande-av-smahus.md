# Regeringen ger Boverket i uppdrag att utreda typgodkännande av småhus

– Regeringen arbetar för ett ökat småhusbyggande. För många människor kan den långa och ibland snåriga processen med att låta uppföra ett eget hus kännas avskräckande. Med ett typgodkänt Sverigehus som kan uppföras var som helst i landet kan byggprocesserna bli betydligt kortare och effektivare, säger infrastruktur- och bostadsminister Andreas Carlson.

– Vi har ett svagt ekonomiskt läge kopplat inte minst till tullar och geopolitisk oro. Då behöver vi fortsätta reformarbetet. I dag presenterar vi ett uppdrag till Boverket som kan minska regelkrånglet. Det är en viktig del i att öka byggandet och stärka svensk tillväxt, säger finansmarknadsminister Niklas Wykman.

– Möjligheten att bygga och äga sitt eget hem ska inte avgöras av var man bor. Syftet med uppdraget är att möjliggöra byggande av Sverigehus, våra typgodkända småhus, och att de ska göra byggprocessen smidigare, pressa kostnaderna och korta vägen från idé till inflyttning – ett konkret steg för att minska klyftan mellan stad och land och ge fler svenskar chansen att forma sin egen framtid, säger Mikael Eskilandersson, civilpolitisk talesperson hos Sverigedemokraterna.

– Många drömmer om att bo i småhus och nu tar vi ytterligare ett steg för att fler ska kunna förverkliga den drömmen. Typgodkända hus och förenklade regler skulle möjliggöra kortare byggprocesser, lägre kostnader och ökad förutsägbarhet. Uppdraget kan leda till flera olika typgodkända småhusmodeller vilket skulle stärka individens valfrihet och gör det möjligt att bygga bra boenden till rimliga kostnader i hela landet, säger Patrik Karlson, bostadspolitisk talesperson hos Liberalerna.

I uppdraget till Boverket ingår att närmare studera hur ett typgodkännande kan genomföras i praktiken och vilka ändringar i plan- och bygglagstiftningen som är nödvändiga för att genomföra förslagen.

Boverket ska även undersöka förutsättningarna för att, med de begränsningar som myndigheten anser befogade, undanta typgodkända småhus från krav på bygglov och andra krav som försvårar eller fördyrar byggnation och som inte på betydande vis bidrar till småhusens standard.

I Sverige finns det i dag ingen möjlighet att få ett småhus typgodkänt för uppförande inom hela landet. Det innebär att uppförandet av varje nytt småhus behöver prövas specifikt av den kommunala byggnadsnämnden.

En vanligt förekommande kritik från hustillverkare, byggherrar och företrädare för intresse- och branschorganisationer är att landets kommuner gör olika bedömningar och tolkningar av byggreglerna och att detta försvårar uppförandet av seriebyggda hus.

Regeringen bedömer att typgodkännande avsevärt kan öka förutsägbarheten och förenkla standardiserat byggande. Det minskar också behovet av kommunal prövning.

Genom att möjliggöra typgodkännande av småhus och genomföra regellättnader i plan- och byggregelverket för dessa småhus kan byggprocesser bli både kortare och effektivare, vilket främjar småhusbyggande.

Boverket ska redovisa uppdraget senast den 13 juni 2026.

Uppdraget bygger på en överenskommelse mellan regeringen och Sverigedemokraterna.
