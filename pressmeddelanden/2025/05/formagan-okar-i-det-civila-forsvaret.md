# Förmågan ökar i det civila försvaret

När regeringen tillträdde år 2022 saknades många av de grundläggande förutsättningarna för att bygga det civila försvaret i den omfattning som omvärldsläget krävde. Riksrevisionen konstaterade att det saknades tillräcklig och långsiktig finansiering, konkret styrning, och en tydlig struktur för myndigheternas arbete. Det var först i samband med Rysslands fullskaliga invasion av Ukraina och införandet av en ny struktur för civilt försvar och samhällets krisberedskap som planeringen för det civila försvaret kom i gång.

– Fram till år 2022 gick förmågeutvecklingen i otakt med omvärldsutvecklingen. Mycket lite gjordes för att bygga Sveriges civila försvar och det lilla som gjordes gick för långsamt. Därför är det välkommet att vi nu ser en vändning. Mycket återstår att göra men det är positivt att regeringens satsningar har börjat få effekt. Förmågan inom det civila försvaret ökar, säger minister för civilt försvar Carl-Oskar Bohlin.

## MSB:s bedömning av förmågan i det civila försvaret

MSB kan i sin senaste förmågebedömning konstatera att det skett ett påtagligt skifte i uppbyggnaden av det civila försvaret mellan år 2023 och 2024. Myndigheterna och aktörer inom myndigheternas ansvarsområden har tydligt ökat takten i sitt beredskapsarbete. Cirka hälften av alla åtgärder som redovisats i myndigheternas underlag har varit direkt förmågehöjande.

Tidigare har myndigheterna främst fokuserat sina insatser på att utveckla den interna organisationsberedskapen. Den senaste förmågebedömningen visar att myndigheterna nu även vidtar åtgärder för att upprätthålla viktiga samhällsfunktioner samt åtgärder för befolkningens möjligheter att leva och verka under höjd beredskap. Därtill har kunskapen och förståelsen för det militära försvarets behov ökat hos aktörer inom det civila försvaret. Näringslivet har i ökad omfattning engagerats och aktivt deltagit i utvecklingen av det civila försvaret.

## MSB som toppnod i det civila försvaret

Ministern för civilt försvar kunde även berätta om ytterligare steg som tagits för att göra MSB till toppnod i civila försvaret. Från och med 1 juli i år kommer myndighetens uppdrag vad gäller skydd mot olyckor och åtgärder inom befolkningsskydd att bedrivas inom en egen del av myndigheten. Den nya verksamhetsdelen kommer att ledas av en chef som utses av regeringen. Förändringarna kommer att regleras genom justeringar i myndighetens instruktion, som träder i kraft 1 juli. MSB:s generaldirektör har fortsatt det samlade ansvaret över myndigheten.

– Regeringens ambition är att MSB ska vara toppnoden i det civila beredskapssystemet. Myndigheten ska fungera som det centrala navet som samordnar det civila försvarets aktörer på nationell nivå, och vara ett viktigt verktyg för att säkerställa att samhället är förberett för kris, höjd beredskap och ytterst krig. I dag har vi tagit ytterligare ett steg i den riktningen, genom att tydliggöra den aktuella verksamheten inom myndigheten, men även gentemot andra aktörer i det civila försvaret, fortsätter Carl-Oskar Bohlin.
