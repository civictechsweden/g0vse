# Nya uppdrag till Vinnova för att genomföra regeringens forsknings- och innovationspolitik

– Nu börjar vi rulla ut satsningarna i forsknings- och innovationspropositionen. Tillsammans med det svenska näringslivet ska vi stärka Sveriges position inom framtidens teknik och göra Sverige mer konkurrenskraftigt och mindre sårbart, säger energi- och näringsminister Ebba Busch.

I det nya regleringsbrevet finns bland annat fem nya och förstärkta uppdrag med särskild finansiering.

## Ökat deltagande i EU:s ramprogram för forskning och innovation

Vinnova ska under 2025 avsätta 95 miljoner kronor till att stärka svenskt deltagande i det europeiska forsknings- och innovationssamarbetet Horisont Europa.

## Satsning på test- och demonstrationsmiljöer för ny teknik

Vinnova ska under 2025 avsätta 303,5 miljoner kronor till att stimulera nyetablering, användning, tillgängliggörande och utveckling av test- och demonstrationsmiljöer.

## Ökade medel för verifiering

Vinnova ska under 2025 fördela 65 miljoner kronor till insatser för verifiering och validering av idéer och forskningsresultat med stor potential för kommersialisering och nyttiggörande. Av dessa ska minst 35 miljoner kronor riktas till forskare, studenter och anställda vid universitet, högskolor och forskningsinstitut. Syftet är att mer forskning ska kunna kommersialiseras vid rätt tidpunkt.

## Över en halv miljard till innovations- och forskningsprogrammet Avancerad digitalisering

Vinnova ska under 2025 fördela minst 546,5 miljoner till innovations- och forskningsprogrammet Avancerad digitalisering. Programmet ska bidra till finansiering av insatser som kopplar till nationellt prioriterade teknikområden och utveckling av industriellt tillämpad AI. Det ska också möjliggöra ökat deltagande från små och medelstora företag inom banbrytande teknik, ökat svenskt deltagande i europeiska satsningar, samt deltagande från myndigheter.

## Satsning på forskning och innovation inom gruvområdet

Vinnova ska under 2025 avsätta 11,6 miljoner kronor för deltagande i EU:s partnerskapsprogram och för svenska aktörers deltagande i EU-program och projekt inom metaller och mineral.

Regeringen ska återkomma med ytterligare satsningar som rör genomförandet av forsknings- och innovationspropositionen.
