# Riksarkivet ska bidra till regeringens strategi för att stärka judiskt liv och motverka antisemitism

–  Judiskt liv är en värdefull och självklar del av vårt kulturarv och vårt samhälle. Vi ger nu därför Riksarkivet i uppdrag att bidra till regeringens nya strategi för att stärka judiskt liv och motverka antisemitism i Sverige. På så sätt stärks förutsättningarna för ökad kunskap om det svensk-judiska kulturarvet, säger kulturminister Parisa Liljestrand.

Uppdraget innebär att Riksarkivet på olika sätt ska synliggöra det svensk-judiska kulturarvet och hur det återspeglas i arkiv som finns hos Riksarkivet, för forskare, skolväsendet och en bredare allmänhet. Genom uppdraget kan Riksarkivet bidra till att målsättningen för strategins fokusområde Svensk-judiskt kulturarv och judisk kultur och Kunskap, utbildning och forskning om judiskt liv uppnås.

Uppdraget ska genomföras i dialog med representanter för den judiska minoriteten. Uppdraget ska slutredovisas till regeringen senast den 15 februari 2029.
