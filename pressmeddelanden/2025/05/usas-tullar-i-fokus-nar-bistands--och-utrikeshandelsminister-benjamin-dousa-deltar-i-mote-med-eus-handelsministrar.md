# USA:s tullar i fokus när bistånds- och utrikeshandelsminister Benjamin Dousa deltar i möte med EU:s handelsministrar

Mötet väntas fokusera på den senaste utvecklingen av handelsrelationerna mellan EU och USA. Den 8 maj publicerade EU-kommissionen ytterligare förslag på listor med varor från USA som kan bli föremål för motåtgärder från EU om förhandlingarna med USA inte ger resultat.

– Regeringen stödjer kommissionen i förhandlingar om en lösning. Samtidigt måste EU förbereda sig för alla scenarier, med beredskap genom motåtgärder. För regeringen är det viktigt att EU står enigt och att eventuella motåtgärder ska vara riktade och väl avvägda för att undvika eskalering. Jag kommer arbeta intensivt för att de ska ha så liten inverkan som möjligt på svenska jobb och svensk ekonomi, säger bistånds- och utrikeshandelsminister Benjamin Dousa.

Vad gäller ekonomisk säkerhet kommer rådet ha en framåtsyftande diskussion utifrån EU:s strategi om ekonomisk säkerhet och implementeringen av de rekommendationer som kommissionen framfört.
