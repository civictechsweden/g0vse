# Mobiltelefoner och inkludering i fokus när Lotta Edholm träffar EU:s utbildningsministrar

Under mötet kommer Sverige tillsammans med Frankrike, Italien, Slovakien, Ungern och Österrike att lyfta mobiltelefoners negativa inverkan på bland annat elevers koncentrationsförmåga. Flera av länderna har precis som Sverige tagit steg mot en mer mobilfri skola. I anslutning till rådsmötet kommer Lotta Edholm även att ha ett möte med den grekiska utbildningsministern och bland annat diskutera skärmar i skolmiljö.

I samband med ministermötet kommer skolministern även att göra ett inlägg och förtydliga Sveriges hållning gällande inkludering i skolan. Hon kommer att lyfta att inkludering och extra anpassningar i Sverige i praktiken har lett till nivåsänkning och att många elever exkluderas.

På agendan för mötet står också diskussioner om kompetensförsörjning och en lunchdiskussion om motståndskraft och beredskap inom utbildningssystemen i EU med anledning av de kriser som samhället har utsatts för de senaste åren.
