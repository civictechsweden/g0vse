# Många kommuner behöver utveckla arbetet för att öka barns deltagande och närvaro i förskolan

Kommuner ska bland annat arbeta med uppsökande verksamhet så att fler barn börjar i förskolan. Det är också viktigt att de barn som är inskrivna faktiskt närvarar i förskolan. Samtidigt visar Skolinspektionens granskning att en majoritet av granskade rektorer, huvudmän och kommuner behöver utveckla arbetet för ökat deltagande i förskolan. Granskningen visar också att få tar ett helhetsgrepp om det närvarofrämjande arbetet.

– Förskolan spelar en otroligt viktig roll för alla barn som går i den, inte minst för de barn som inte talar svenska hemma. Därför tar vi nu ytterligare steg för att se till att de barn som behöver det för sin språkutveckling ska gå i förskolan, säger skolminister Lotta Edholm.

De barn som går i förskolan klarar ofta skolan bättre, och förskolan kan jämna ut skillnader mellan barn genom att förbättra förutsättningarna för lärande och utveckling. Det finns också ett brett forskningsstöd för att förskolan har positiva effekter för språkutvecklingen hos barn som inte har svenska som modersmål, eftersom de i ofta har sämre möjligheter att utveckla sina kunskaper i svenska i hemmiljö. Det är därför bekymmersamt att barn med svag socioekonomisk bakgrund och barn med utländsk bakgrund deltar i förskolan i lägre utsträckning än andra barn.

För att åtgärda det har regeringen tillsatt en utredning som ska föreslå hur en obligatorisk språkförskola kan införas. Den ska vara obligatorisk för barn som visar påtagliga brister i språkutvecklingen i svenska på grund av att de inte i tillräcklig utsträckning exponeras för svenska i sin hemmiljö. Utredningen ska också titta på hur Sveriges förskolor ska få förutsättningar att erbjuda en likvärdig utbildning av god kvalitet. Det gäller bland annat reglering av barngruppernas storlek, personaltätheten och språkkrav för personalen.

Uppdraget ska redovisas senast den 18 december 2025.
