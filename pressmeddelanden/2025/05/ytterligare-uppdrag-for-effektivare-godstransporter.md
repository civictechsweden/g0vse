# Ytterligare uppdrag för effektivare godstransporter

– Regeringen arbetar för ett effektivare godstransportsystem och därmed underlätta för företag att driva och utveckla sin verksamhet. De nu beslutade uppdragen ska göra det enklare att transportera gods med sjöfarten samt att söka dispens för transporter på väg, säger infrastruktur- och bostadsminister Andreas Carlson.

De två beslutade uppdragen ingår i regeringens godstransportpaket och är en del av regeringens strategiska arbete med godstransporter.

## Informationsportal för sjöfartslinjer

De aktörer som vill starta och driva en sjöfartslinje behöver information från ett flertal myndigheter. En samlad och bättre tillgång till sjöfartsrelaterad information underlättar etablering av nya sjöfartslinjer. Regeringen ger därför Trafikverket i uppdrag att utveckla och förvalta en informationsportal i syfte att öka användningen av sjöfart för godstransporter. Trafikverket ska ge branschorganisationer och andra aktörer möjligheter att lämna synpunkter på hur portalen ska utformas och fungera. Trafikverket ska också utvärdera hur portalen fungerar givet syftet med uppdraget.

Uppdraget ska redovisas senast 4 december 2028.

## Fördjupad analys av transportdispenser

En samordnad hantering av undantag från trafikförordningens bestämmelser om mått, längd och vikt för motordrivna fordon, så kallade transportdispenser, stärker förutsättningarna för effektiva godstransporter och förenklar för företag. Regeringen ger Trafikverket i uppdrag att göra en fördjupad analys av förutsättningar för att helt eller delvis ta över ansvaret från kommunerna när det gäller att besluta om undantag från bestämmelser i trafikförordningen om krav på motordrivna fordon. Analysen ska omfatta en detaljerad kostnads- och konsekvensanalys, relevanta riskbedömningar, förslag till processer och en tidplan för ett eventuellt övertagande.

Uppdraget ska redovisas senast 31 december 2025.

Regeringen har tidigare gett Trafikverket i uppdrag att bland annat ta fram en handlingsplan för långväga godstransporter och identifiera behov av bärighetshöjande åtgärder i det icke-statliga allmänna vägnätet för att uppnå sammanhängande godsstråk för de tyngsta lastbilarna. Trafikanalys fick i samband med det i uppdrag att ta fram ett kunskapsunderlag som kan bidra till effektivare godstransporter på järnväg.
