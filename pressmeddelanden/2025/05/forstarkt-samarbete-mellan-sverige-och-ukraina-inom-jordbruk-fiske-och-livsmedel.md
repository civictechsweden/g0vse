# Förstärkt samarbete mellan Sverige och Ukraina inom jordbruk, fiske och livsmedel

– Ukraina är regeringens främsta utrikespolitiska prioritering och jag är glad att vi i dag tecknat en avsiktsförklaring som rör samarbete inom jordbruk, fiske och livsmedel. Den innebär att vi vill stärka samarbetet, främja kontakter mellan företag, offentliga aktörer, forskningsinstitutioner och organisationer inom områden som är viktiga både för Ukraina och Sverige, säger landsbygdsminister Peter Kullgren.

För Ukraina är jordbruket av avgörande betydelse ekonomiskt. Rysslands invasion har inneburit stora utmaningar för sektorn. Samtidigt sker det en stark utveckling av jordbruket och livsmedelsindustrin och samarbetet mellan Sverige och Ukraina kan underlätta en anpassning till EU och främja en fortsatt positiv utveckling.

Undertecknandet gjordes i samband med jordbruks- och fiskerådets möte i Bryssel. Syftet med avsiktsförklaringen är att stärka relationerna och bekräfta vikten av ömsesidigt stöd för att främja kommersiella, vetenskapliga och tekniska kontakter mellan offentliga aktörer, forskningsinstitutioner samt företag och organisationer inom dessa områden.
