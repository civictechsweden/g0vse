# Regeringen föreslår enklare skatteregler för delägare i fåmansföretag

– Små och växande företag är motorn i svensk ekonomi. De skapar jobb, driver innovation och bygger välstånd. För att säkra tillväxten får inte krångliga regler stå i vägen. Det här förslaget är ett viktigt steg för att göra det enklare och mer lönsamt att driva företag i Sverige, säger finansminister Elisabeth Svantesson.

Fåmansföretagen spelar en viktig roll för det svenska näringslivet. 2023 fanns det cirka 450 000 direktägda fåmansföretag i Sverige och drygt 60 procent av alla aktiebolag i Sverige är fåmansföretag.

– Förbättrat och förenklat, så kan man sammanfatta effekten av detta för små och medelstora företag. Företagens möjlighet att växa, anställa och attrahera kapital ökar, säger energi- och näringsminister Ebba Busch.

3:12-reglerna avgör hur stor del av vinsten i ett fåmansföretag som en delägare kan ta ut som utdelning med 20 procent skatt, eller om vinsten i stället ska beskattas som lön. Många ändringar av 3:12-reglerna har gjorts under de senaste åren, vilket har gjort regelverket mer komplicerat och svårare för företagare att förstå och använda i praktiken.

– Idag straffas flit och risktagande av ett snårigt och orättvist skattesystem. Det här förslaget är ett välkommet steg mot enklare och mer rättvisa regler för tiotusentals småföretagare som varje dag bidrar till jobb och tillväxt i Sverige, säger Oscar Sjöstedt, ekonomisk-politisk talesperson för Sverigedemokraterna.

I lagrådsremissen föreslås därför en enklare och mer förmånlig modell för beräkning av gränsbeloppet, det vill säga det som avgör hur stor utdelning man som delägare i ett fåmansföretag kan ta ut med 20 procent skatt. Enligt dagens regler måste en delägare välja mellan att räkna ut gränsbeloppet enligt huvudregeln eller förenklingsregeln. I lagrådsremissen föreslås att dessa slås ihop till en gemensam regel som ska användas av alla delägare för att räkna ut gränsbeloppet.

– Regelverket har länge varit både krångligt och oförutsägbart. Det här är ett viktigt steg för att förenkla och förbättra villkoren för småföretagare i hela Sverige, säger Cecilia Rönn, ekonomisk-politisk talesperson för Liberalerna.

Delägare som äger alla andelar i ett fåmansföretag föreslås få ett gränsbelopp på cirka 320 000 kronor. Det innebär att de kan ta ut utdelning upp till den nivån med 20 procents skatt. Utdelning över gränsbeloppet ska beskattas som lön.

Förslaget innebär också att alla delägare, nu när dagens löneuttagskrav och kapitalandelskrav tas bort, har möjlighet att utöka sitt gränsbelopp med ett lönebaserat utrymme. Det utrymmet beräknas på lönerna i företaget och i dess dotterföretag. Förslaget gör att fler kan få ett större gränsbelopp och därmed en större del av utdelningen beskattad med 20 procent.

Lagändringarna föreslås träda i kraft den 1 januari 2026. Huruvida de nya reglerna genomförs kommer i slutändan vara upp till budgetförhandlingarna inför BP26.
