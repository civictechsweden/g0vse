# 20 miljoner kronor i stöd till Radio Free Europe

– Fri och oberoende media är ryggraden i våra demokratier. Det är det bästa vaccinet mot propaganda och desinformation. Nu är pressfriheten hotad på flera platser. I princip alla ryska oberoende medier har bannlysts, blockats eller stämplats som oönskade organisationer och USA har valt att dra tillbaka till stöd till fria medier i Europa. I den oroliga omvärld vi lever i är det viktigare än någonsin att demokratier som Sverige gör vad vi kan för en friare värld. Därför ökar vi stödet till Radio Free Europe/Radio Liberty så att de kan fortsätta sända och publicera oberoende information, säger bistånds- och utrikeshandelsminister Benjamin Dousa.

– Fri och oberoende media är avgörande för levande och välmående demokratier men inget vi kan ta för givet. Radio Free Europe/Radio Liberty har länge varit en central aktör för att förmedla faktabaserad information där det behövs som mest. Därför är jag stolt över att Sverige stödjer Radio Free Europe/Radio Liberty och bidrar till att organisationen kan fortsätta vara en stark röst för frihet och demokrati, säger EU-minister Jessica Rosencrantz.

I och med den förändrade amerikanska biståndspolitiken har stödet till RFE/RL dragits in. Svenskt stöd syftar till att ge möjlighet för RFE/RL att fortsätta sända oberoende information. Att stödja oberoende media i utsatta miljöer är en viktig del av Sveriges långsiktiga demokratistöd. Sverige har även tidigare ökat stödet till organisationer som stöttar oberoende journalister runt om i världen.

Förra veckan beslutade regeringen om ökat stöd till Organized Crime and Corruption Reporting Project (OCCPR) om 70 miljoner. Regeringen har även ökat stödet till två organisationer som arbetar specifikt med att stötta journalister och försvarare av mänskliga fri- och rättigheter i repressiva miljöer, inklusive i Östeuropa. Det årliga stödet till European Endowment for Democracy (EED) ökade från 20 till 35 miljoner kronor 2024 och stödet till Prague Civil Society Centre (Pragcentret) fördubblades från tio till 20 miljoner kronor samma år.
