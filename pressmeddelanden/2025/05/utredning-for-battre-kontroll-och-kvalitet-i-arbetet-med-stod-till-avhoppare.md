# Utredning för bättre kontroll och kvalitet i arbetet med stöd till avhoppare

Att ge stöd till personer som vill lämna kriminella miljöer är en central del i arbetet för att förhindra återfall i brott. Flera kommuner har under senare år byggt upp egen verksamhet för denna målgrupp. Det är också vanligt att kommuner anlitar externa aktörer för stöd till avhoppare.

Däremot saknas tillräcklig kunskap om avhopparverksamheternas omfattning och innehåll. Det finns inte heller någon uttalad skyldighet enligt socialtjänstlagen att bedriva avhopparverksamhet eller att erbjuda insatser riktade specifikt till avhoppare. För att säkerställa att avhoppare får relevant stöd finns det därför anledning att se över om det finns behov av en reglering i socialtjänstlagen av kommunernas ansvar för avhoppare och insatser för att lämna organiserad brottslighet.

Regeringen tillsätter nu en utredning för att stärka kommunernas förutsättningar att arbeta med avhoppare.

– Varje individ som lämnar kriminaliteten bakom sig är en vinst för samhället. Regeringen prioriterar arbetet med avhoppare och att säkerställa att det finns goda förutsättningar för medlen att användas effektivt och inte går till oseriösa aktörer är en viktig del. Därför ska nu en utredning särskilt se över stödet till avhoppare från organiserad brottslighet, säger socialtjänstminister Camilla Waltersson Grönvall.

– Avhopparverksamhet är inte vilken verksamhet som helst. Det handlar om samhällsfarliga, tungt kriminella ungdomar som ska bryta med sin livsstil och välja rätt väg i livet. Det kan vara livsfarligt om avhopparverksamhet inte bedrivs på rätt sätt. Vi tillsätter därför nu en utredning för att säkerställa att kommuner inte placerar unga brottslingar hos oseriösa aktörer, eller i händerna på välfärdskriminella, säger Christian Carlsson (KD), ordförande i socialutskottet.

– Den som vill lämna organiserad brottslighet och kriminella miljöer ska få ett tryggt stöd av hög kvalitet. Vi måste säkerställa att offentliga medel används rätt och att individerna får en verklig chans – allt annat är en skamfläck både gentemot dem och de som annars blir framtida brottsoffer, säger Lina Nordquist, gruppledare för Liberalerna i riksdagen.

– Vi ser positivt på att allt fler kommuner intensifierar arbetet med att förebygga grov brottslighet. Samtidigt är det viktigt att vi säkerställer att involverade aktörer är seriösa samt att eventuella resurser och medel går till rätt ändamål, vilket denna utredning syftar till att se över, säger Linda Lindberg, gruppledare för Sverigedemokraterna i riksdagen.

Det finns också anledning att analysera behovet av kvalitetssäkring och kontroll av insatser och verksamheter som genomförs av externa aktörer, till exempel genom införande av en tillståndsplikt.

När det gäller barn och unga måste också särskild hänsyn tas till deras rättigheter och behov.

Utredningen ska bland annat

* kartlägga kommunernas avhopparverksamheter,
* kartlägga vilka insatser kommunerna upphandlar från externa aktörer,
* analysera och ta ställning till om det bör införas en särskild reglering i socialtjänstlagen i fråga om gruppen avhoppare eller verksamhet som riktar sig till avhoppare,
* kartlägga hur kommunerna följer upp och kontrollerar de insatser de upphandlar,
* analysera och ta ställning till hur kvaliteten och kontrollen av externa aktörer som utför insatser och bedriver avhopparverksamhet kan säkerställas, till exempel genom införande av tillståndsplikt,
* analysera och ta ställning till om insatsen skyddat boende bör regleras särskilt för målgruppen avhoppare.

Utredare är Linn Pantzar, chefsrådman vid Västmanlands tingsrätt. Tidigare har hon bland annat varit särskild utredare i utredningen om skydd för barn som bevittnar våld eller andra brottsliga handlingar och ansvar för uppmaning att begå självmord (Ju 2018:02).

Uppdraget ska redovisas senast den 6 november 2026
