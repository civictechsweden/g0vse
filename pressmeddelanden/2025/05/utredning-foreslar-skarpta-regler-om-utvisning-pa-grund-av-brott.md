# Utredning föreslår skärpta regler om utvisning på grund av brott

– Nu är det slutdaltat med personer som kommer till Sverige och begår brott. Antalet som kommer utvisas på grund av brott bedöms sexdubblas med utredningens förslag. Steg för steg gör vi svensk migrationspolitik mer rättvis. Det handlar ytterst om upprättelse för brottsoffren, säger migrationsminister Johan Forssell.

Utredningen föreslår bland annat att:

* Utvisning ska kunna ske vid strängare påföljd än böter, utan krav på återfallsrisk eller att brottet är av visst allvar.
* Åklagare ska vara skyldiga att yrka på utvisning när brottet är utvisningsgrundande.
* Avvägningen mellan skälen för och emot utvisning ska skärpas, och utgå från miniminivån enligt Sveriges internationella åtaganden.
* De kvalificerade krav på brottsligheten som finns för personer som kom till Sverige före 15 års ålder och som vistats i landet i minst fem år när åtal väcks tas bort.
* Prövning av verkställighetshinder ska inte längre prövas av allmän domstol utan av migrationsverket i samband med verkställighet av utvisningsbeslutet.
* Återreseförbuden blir längre i fler fall och återreseförbud utan tidsbegränsning kan beslutas i fler fall än i dag. Om brottslighetens straffvärde motsvarar fängelse i mindre än sex månader ska återreseförbudet normalt bestämmas till fem år. Motsvarar straffvärdet fängelse i sex månader eller mer men inte fängelse i ett år och sex månader ska återreseförbudet normalt bestämmas till tio år. Vid högre straffvärden än så, det vill säga fängelse i ett år och sex månader eller mer, ska återreseförbudet som huvudregel inte tidsbegränsas.
* Straffskalan skärps för brottet att vistas i landet i strid mot ett återreseförbud och för brottet att ha en person anställd som inte har rätt att vistas i landet.

I betänkandet föreslås att författningsändringarna ska träda i kraft den 1 januari 2027.
