# Förslag på en ny jakt- och viltvårdsmyndighet

– Det är positivt att det tagits ett helhetsgrepp om både jakt och viltvård, och att de här frågorna har genomlysts noga av utredningen. Utredningen har presenterat flera intressanta förändringsförslag som vi nu kommer bereda vidare, säger landsbygdsminister Peter Kullgren.

Utredningen om en ny jakt och viltvårdsmyndighet tillsattes av regeringen i juli 2023. Utredningen har haft i uppdrag att analysera om det statliga åtagandet inom jakt- och viltvårdsområdet bör omprövas och utreda formerna för samt föreslå en ny jakt- och viltvårdsmyndighet som ska ansvara för viltförvaltningen på nationell nivå. Utredningen har också haft i uppdrag att utreda om ansvaret för vapentillstånd och för tillsyn av och tillståndsprövning för skjutbanor bör flyttas.

Utredaren har nu redovisat betänkandet En ny nationell myndighet för viltförvaltning. Där föreslår utredaren bland annat att viltfrågor ska flyttas till en ny viltförvaltningsmyndighet. Myndigheten skulle då ha ansvar för alla Sveriges vilda däggdjur och fåglar. Alla uppgifter som berör vilt och som i dag utförs av Naturvårdsverket föreslås gå över till den nya myndigheten Det skulle innebära att både artskyddsfrågor och jaktfrågor är på samma myndighet. Ansvaret för de marina däggdjuren sälar och valar föreslås flyttas från Havs- och vattenmyndigheten. Myndighetens huvuduppgift föreslås bli att säkerställa bevarande av arter (miljömål), främjande och brukande av vilt som resurs (jaktlagstiftningen) samt att skador av vilt förebyggs och begränsas.

Betänkandet kommer nu att remitteras. Därefter tar regeringen ställning till hur förslaget ska tas vidare.
