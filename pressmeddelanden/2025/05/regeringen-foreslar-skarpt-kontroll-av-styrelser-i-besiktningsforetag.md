# Regeringen föreslår skärpt kontroll av styrelser i besiktningsföretag

– Styrelsen i ett besiktningsföretag har det yttersta ansvaret för verksamheten och de som besiktar sina fordon ska kunna känna sig trygga med att det går rätt och riktigt till. Det ska inte ska finnas utrymme för att tvivla på besiktningsföretagens oberoende och regelefterlevnad, säger infrastruktur- och bostadsminister Andreas Carlson.

Besiktningsverksamheten är viktig för att säkerställa fordons trafiksäkerhet och miljöprestanda. När besiktningsorganen besiktar ett fordon är det myndighetsutövning som de ägnar sig åt.

Syftet med den skärpta kontrollen av besiktningsorgan är att säkerställa att företagen på besiktningsmarknaden fortsätter bedriva verksamhet med oberoende och kvalitet.

Förslaget i regeringens proposition innebär att alla styrelseledamöter och styrelsesuppleanter i besiktningsföretagens styrelser ska lämplighetsprövas. I dag sker en sådan prövning av ledamöter endast om de har ett eget ekonomiskt intresse i besiktningsföretaget.

Lämplighetsprövningen innebär att den som ska bedriva besiktningsverksamhet ska uppfylla kravet på allmänt gott anseende. I det ligger vilja och förmåga att fullgöra sina skyldigheter mot det allmänna samt laglydnad i övrigt. Kravet på allmänt gott anseende anses inte vara uppfyllt av den som dömts för allvarliga ekonomiska brott eller andra brott, eller upprepade överträdelser av till exempel fordonslagen.

Det är Styrelsen för ackreditering och teknisk kontroll (Swedac) som genomför lämplighetsprövningen i samband med ackreditering och tillsyn. Swedac kan inhämta uppgifter från Bolagsverket, Kronofogdemyndigheten, Polismyndigheten och Skatteverket.

De utökade reglerna för vem som ska lämplighetsprövas föreslås träda i kraft den 1 januari 2026.
