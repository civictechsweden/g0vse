# Administrativa kostnader för trängselskatt ska ses över

– Eftersom de administrativa kostnaderna för trängselskatten tas från de inkomster som används för att finansiera investeringar i infrastruktur är det angeläget att följa kostnadsutvecklingen. En granskning ger dessutom en möjlighet att se över om strukturen för trängselskatthantering är ändamålsenlig, säger infrastruktur- och bostadsminister Andreas Carlson.

Syftet med trängselskatt är att minska trängseln, förbättra miljön och bidra till att finansiera infrastruktursatsningar. Trängselskatt tas ut i Stockholms kommun och Göteborgs kommun.

Regeringen ger nu Trafikanalys i uppdrag att för perioden 2007–2024 sammanställa berörda myndigheters kostnader för att administrera trängselskattesystemet i Stockholm respektive Göteborg. I de fall de administrativa kostnaderna har ökat över tid ska orsaken till detta beskrivas.

Av redovisningen ska det också framgå vilka åtgärder som redan har vidtagits och som myndigheterna föreslår för att minska de administrativa kostnaderna för uttagande av trängselskatt.

De myndigheter som ersätts för sina administrativa kostnader för hantering av trängselskatt är Domstolsverket, Kronofogdemyndigheten, Skatteverket, Transportstyrelsen och Trafikverket.

Uppdraget ska redovisas senast den 15 januari 2026.
