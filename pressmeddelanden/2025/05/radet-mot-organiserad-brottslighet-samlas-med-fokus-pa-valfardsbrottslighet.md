# Rådet mot organiserad brottslighet samlas med fokus på välfärdsbrottslighet

Den organiserade brottsligheten verkar inom välfärden, där bidragsbrott och bedrägerier utgör ett allvarligt hot mot välfärdssystemen.

I regeringens nationella strategi mot organiserad brottslighet är inriktningen tydlig – kriminellas utnyttjande av offentliga medel ska förhindras och välfärdssystemen och andra offentliga stödsystem ska utformas på ett sätt som förebygger och förhindrar brott och felaktiga utbetalningar.

Rådet kommer bland annat att diskutera hur myndigheternas arbete kan stärkas för att öka såväl takten som effekten i arbetet mot välfärdsbrottsligheten, liksom vilka åtgärder som behöver vidtas för att minska samhällets sårbarheter kopplat till brottslighet riktad mot välfärdssektorn. Konkret handlar det om hur trycket kan öka i arbetet med att rensa ut kriminella ur välfärden.

Vid mötet deltar, utöver de sex fasta medlemmarna, även generaldirektörerna för Arbetsförmedlingen, Bolagsverket, Försäkringskassan, Inspektionen för vård och omsorg (IVO), Pensionsmyndigheten och Utbetalningsmyndigheten.

Från regeringen deltar justitieminister Gunnar Strömmer, äldre- och socialförsäkringsminister Anna Tenje och socialtjänstminister Camilla Waltersson Grönvall.

I samband med mötet finns tid för media, kontakta respektive pressekreterare.
