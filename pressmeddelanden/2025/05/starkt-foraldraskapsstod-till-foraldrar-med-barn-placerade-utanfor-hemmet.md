# Stärkt föräldraskapsstöd till föräldrar med barn placerade utanför hemmet

– Föräldraskapet är centralt för barnets trygghet och välmående. När ett barn av något skäl placeras utanför det egna hemmet kan det finnas ett särskilt stort behov av stöd hos barnets förälder. Att vara förälder kan vara svårt för alla och i särskilt svåra situationer ska ingen förälder lämnas ensam, utan möjligheten att få stöd och hjälp, säger socialtjänstminister Camilla Waltersson Grönvall.

– När ett barn blir placerat utanför det egna hemmet uppstår nya situationer i en familj som ofta kan vara utmanande. Nu intensifierar vi arbetet med föräldraskapsstöd ytterligare så att stöd och hjälp ska finnas tillgängligt när man som bäst behöver det. För genom att stötta föräldrar och familjer kan vi förebygga problem som kan utvecklas längre fram i barns liv, säger socialminister Jakob Forssmed.

Nu ger regeringen MFoF och Socialstyrelsen ett uppdrag för att kunna stärka föräldraskapet och relationen mellan förälder och barn – före, under och efter att ett barn vårdas utanför det egna hemmet. Uppdragen omfattar stöd till föräldrar vars barn placerats i till exempel ett familjehem eller avtjänar sluten ungdomsvård.

MFoF och Socialstyrelsen ska analysera och ta ställning till om tillgängligt föräldraskapsstöd, däribland insatser i öppenvårdsform som beslutas av socialnämnden, motsvarar föräldrarnas behov. I uppdraget ingår också att se över vilka former av praktiskt stöd till föräldrar som finns tillgängligt. Myndigheterna ska även lämna konkreta förslag på hur stödet kan stärkas för målgruppen.

För uppdraget får MFoF och Socialstyrelsen använda två miljoner kronor vardera under 2025.
