# Färre AP-fonder och lägre kostnader i pensionssystemet

För att förbättra förutsättningarna för en mer ändamålsenlig och kostnadseffektiv förvaltning minskas nu antalet AP-fonder. Sjätte AP-fonden, som i dag är fristående, införlivas i buffertfondssystemet genom att verksamheten och tillgångarna överförs till Andra AP-fonden. Första AP-fondens verksamhet och tillgångar överförs till Tredje AP-fonden och Fjärde AP-fonden. Färre antal fonder sänker kostnaderna. Med effektivare kapitalförvaltning kan pensionerna stärkas.

– Med färre AP-fonder blir det lättare att följa upp och utvärdera deras verksamhet. Det är en viktig orsak till den här reformen. Dessutom blir förvaltningskostnaderna lägre vilket gör att det blir mer över till framtida pensionärer. På sikt handlar det om miljardbelopp, säger finansmarknadsminister Niklas Wykman.

Kravprofilerna vid styrelserekrytering till AP-fonderna kommer också att skärpas. Det tydliggörs nu att styrelsen i sin helhet ska ha hög kompetens i kapitalförvaltning och tillräcklig kompetens inom bland annat finansiell ekonomi, hållbarhet, och offentlig förvaltning.

Lagändringarna träder i kraft den 1 januari 2026.
