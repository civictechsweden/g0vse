# Kungl. Svärdsordens militärkors för tapperhet förlänas för första gången

Efter Andra världskrigets slut gjorde den statliga utredningen Krigsdekorationskommittén en genomlysning av vilka olika utmärkelser Sverige skulle behöva i händelse av krig. Vid revisionen av de Kungl. Riddarordnarnas stadgar 1952 infördes Svärdsordens krigskors att utdelas för tapperhet i strid i tre klasser: första klassen i guld, andra klassen i silver och tredje klassen i brons. Det delades dock inte ut före Ordensreformen 1975, som lade de Kungl. Riddarordnarna och tillhörande utmärkelser i vila för svenska medborgare. 1995–2023 förlänade Försvarsmakten medaljer med bandet belagt med ett svärd, indikerande tapperhet i strid.

Genom Belöningsreformen 2023 kan svenska medborgare åter tilldelas ordnar, och som en del av reformen ändrades Svärdsordens krigskors till Svärdsordens militärkors, att förlänas för tapperhet i strid i krig samt krigsliknande situationer med väpnad strid. Ur 2023 års Stadgar för de Kungl. Riddarordnarna:

Svärdsordens militärkors i guld förlänad för personlig tapperhet i strid under synnerlig fara för eget liv samtidigt som utomordentlig uthållighet och beslutsamhet vid fullgörande av förelagd uppgift visats. Utmärkelsen kan också förlänas för synnerligen förtjänstfull ledning av förband i strid under utomordentligt svåra förhållanden.

Svärdsordens militärkors i silver förlänas för personlig tapperhet eller rådig och modig gärning utförd i strid med fara för eget liv.

Svärdsordens militärkors i brons förlänas för rådighet och modig gärning utförd i strid.

## Mottagare av Svärdsordens militärkors

### Major Anders Eckerberg

Svärdsordens militärkors av andra klassen

För betydelsefulla insatser under krigsliknande förhållanden i Afghanistan

Eckerberg utmärkte sig som kompanichef vid eldstrid i Afghanistan 2011 med stort personligt mod, där hans framgångsrikt ledde sitt kompani i strid under svåra förhållanden.

### Överstelöjtnant Liridona Dauti

Svärdsordens militärkors av andra klassen

För betydelsefulla insatser under krigsliknande förhållanden i Afghanistan

Dauti utmärkte sig under eldstrid i Afghanistan 2011 med stort personligt mod, där hennes agerande var avgörande för att dåvarande kompanichefen Eckerberg skulle kunna fortsätta att leda sitt förband.

Svärdsordens militärkors förlänas även tre personer i skyddad befattning, varav en första klassen i guld, och två andra klassen i silver.
