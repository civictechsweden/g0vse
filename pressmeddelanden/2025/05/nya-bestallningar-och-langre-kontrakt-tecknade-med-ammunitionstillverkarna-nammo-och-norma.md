# Nya beställningar och längre kontrakt tecknade med ammunitionstillverkarna Nammo och Norma

– Nu sluts långsiktiga avtal som ger industrin bättre förutsättningar för att investera i sin produktionskapacitet. Det stärker svensk säkerhet och uthållighet, säger försvarsminister Pål Jonson.

Ramavtalen med Nammo AB och Norma möjliggör flera beställningar över lång tid. De första beställningarna inom detta ramavtal har ett ordervärde på 1,8 miljarder kronor för Nammo och cirka 1,4 miljarder kronor för Norma.

Avtalen innehåller krav på försörjningstrygghet i underleverantörskedjorna och FMV har möjlighet att ändra volymer och ammunitionstyper i avtalen utifrån Försvarsmaktens behov. Syftet är att stärka förmågan att leverera till Försvarsmakten under alla beredskapsnivåer: fred, kris och krig.

Beställningens omfattning gör att det blir FMV:s största beställning till Norma hittills och den största orden på finkalibrig ammunition till Nammo på åtminstone 30 år. FMV har tidigare slutit enskilda avtal med Nammo och Norma för cirka 2,8 miljarder kronor.

Leveranser påbörjas under hösten 2025 och ordern sträcker sig 2025–2028.
