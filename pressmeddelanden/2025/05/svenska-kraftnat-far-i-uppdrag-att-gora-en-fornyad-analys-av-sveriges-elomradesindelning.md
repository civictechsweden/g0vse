# Svenska kraftnät får i uppdrag att göra en förnyad analys av Sveriges elområdesindelning

– Regeringen arbetar aktivt för att minska prisskillnaderna mellan elområdena, och de senaste åren kan vi också se att de har minskat. Som ett första steg för att Sverige på sikt ska bli ett enda elområde ger regeringen därför idag Svenska kraftnät i uppdrag att göra en förnyad analys, säger energi- och näringsminister Ebba Busch.

Den 28 april 2025 publicerade det Europeiska nätverket av systemansvariga för överföringssystemen för el (ENTSO-E) sin rapport med resultaten av den EU-gemensamma elområdesöversynen.

Slutsatsen i rapporten är att ingen av de fyra alternativa elområdesindelningarna som utvärderats för Sverige skulle ge högre samhällsekonomisk effektivitet än dagens indelning. Svenska kraftnät har därför inkommit med en rekommendation till regeringen att tills vidare bör dagens elområdesindelning bibehållas.

– Att vi har någorlunda lika elpriser över landet är en rättvisefråga och en förnyad analys är nödvändigt. Att södra Sveriges elpriser påverkas så negativt av andra länders elpris aktualiserar även frågan om särskilda elområden för export varför vi ser positivt på att detta också analyseras, säger näringsutskottets ordförande Tobias Andersson.

Regeringen bedömer att elsystemet bör utvecklas så att elprisskillnaderna inom Sverige minskar. Målet ska vara att skapa en bättre balans mellan elproduktion och elanvändning i olika delar av Sverige. Detta för att ge förutsättningar till stabilare och lägre elpriser så att Sverige på sikt kan bli ett samlat elprisområde.

Resultaten och den rekommendation som Svenska kraftnät överlämnat till regeringen bygger på år 2025 som mål för analysen. Samtidigt förändras det svenska elsystemet, balans- och grossistmarknader för el och den gemensamma europeiska elmarknaden i hög takt.

Mot den bakgrunden samt regeringens omläggning av energipolitiken bedömer regeringen att det finns skäl att ge Svenska kraftnät ett nytt uppdrag om en förnyad analys. Den nya analysen kan då också i högre grad utgå från svenska förhållanden jämfört med den EU-gemensamma analysen.
