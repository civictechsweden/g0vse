# Regeringen tar ytterligare krafttag mot organiserad brottslighet i välfärden

Polismyndigheten har uppskattat att den kriminella ekonomin omsätter mellan 100 och 150 miljarder kronor.

Regeringen vill sätta stopp för de kriminella nätverkens utnyttjande av välfärden och avser därför att ge ett antal myndigheter i uppdrag att kraftsamla mot organiserad brottslighet i välfärden.

– Vår gemensamma välfärd ska gå till personer som har rätt till den. Att kriminella utnyttjar den svenska välfärden behöver motverkas. Välfärdsbrottslighet urholkar tilliten och hotar förtroendet för välfärdssamhället. Nu ger vi de här myndigheterna uppdrag för ett starkare samarbete för att stänga ute kriminella aktörer från vår välfärd, säger äldre- och socialförsäkringsminister Anna Tenje.

– Gängen göds av pengar. Därför pågår ett omfattande arbete med att strypa den kriminella ekonomin. Men det står klart att mer behöver göras och att takten behöver öka. Genom det här uppdraget tar vi nu nästa steg i arbetet med att rensa ut de kriminella ur välfärden, säger justitieminister Gunnar Strömmer.

– Välfärden ska skapa trygghet i samhället, inte minst för samhällets mest sköra individer. Men välfärden är inte trygg, den är kapad och utnyttjad av organiserad brottslighet. Det är tillsammans – genom samarbetet mellan många statliga myndigheter, med kommuner och regioner – som vi kan kraftsamla i arbetet att stänga ute organiserad brottslighet från vår välfärd, säger socialtjänstminister Camilla Waltersson Grönvall.

– Inte en skattekrona ska hamna i gängkriminellas fickor. Nu tar vi nästa steg för att stoppa utnyttjandet av våra gemensamma välfärdsystem, säger finansminister Elisabeth Svantesson.

– Det är dags att rensa ut de kriminella ur välfärden. Vi arbetar vidare med att utvidga näringsförbud på grund av brott, säger energi- och näringsminister Ebba Busch.

– Att oseriösa aktörer utnyttjar ersättningssystemen för att finansiera sin kriminella verksamhet är helt oacceptabelt. Det innebär inte bara att våra skattemedel missbrukas utan också att patienter riskerar att få bristfällig vård och att patientsäkerheten inte kan säkerställas, säger sjukvårdsminister Acko Ankarberg Johansson.

– Att kriminella och oseriösa aktörer så utstuderat nästlat sig in i vår välfärd är fullständigt oacceptabelt. Regeringen vidtar centrala åtgärder för att få bukt med den kriminalitet som tyvärr förekommer idag. Detta uppdrag är ännu ett viktigt steg i arbetet att bekämpa välfärdsbrottsligheten.”, säger arbetsmarknadsminister Mats Persson.

## Åtta myndigheter ska kraftsamla

Myndigheterna som får uppdraget är Arbetsförmedlingen, Bolagsverket, Ekobrottsmyndigheten, Försäkringskassan, Inspektionen för vård och omsorg (IVO), Pensionsmyndigheten, Polismyndigheten och Skatteverket. Uppdraget tar sikte på brottslighet i hälso- och sjukvården, tandvården, socialtjänst- och LSS-verksamheter, socialförsäkringen och inom den arbetsmarknadspolitiska verksamheten.

Uppdraget ska bidra till fler och snabbare beslut för att förhindra välfärdsbrottslighet, såsom att återkalla ett tillstånd, stoppa en ersättning, säga upp ett avtal eller stänga ned verksamheter som bedrivs av oseriösa aktörer. Myndigheterna ska bland annat kontrollera sina respektive myndighetsbeslut och utbetalningar som rör individer, företrädare och privata utförare som förekommer i lägesbilder och myndighetsrapporter om organiserad brottslighet i välfärden.

Inom uppdraget ska myndigheterna dela information, erfarenheter och resurser med varandra. De ska också bistå med strategiskt och systematiskt stöd till kommuner och regioner i arbetet med att förhindra oseriösa aktörer och individer kopplade till organiserad brottslighet i välfärden.

Myndigheterna ska senast före utgången av november 2025 och senast före utgången av april 2026 lämna en gemensam skriftlig delredovisning av uppdraget till Regeringskansliet. Uppdraget ska slutredovisas senast under september 2027. Försäkringskassan ska ansvara för att leda och samordna arbetet med uppdraget och dess redovisningar.
