# Nytt uppdrag till Statens fastighetsverk

Sveriges ambassad i Kiev är i behov av nya kanslilokaler. Verksamheten har vuxit kraftigt under de senaste åren och lokalerna är inte längre ändamålsenliga.

Stödet till Ukraina är regeringens mest prioriterade utrikes­poli­tiska fråga. För att säkerställa ändamålsenliga lokaler för ambassaden och stärka Sveriges långsiktiga närvaro och engagemang i Ukraina får Statens fastighetsverk nu i uppdrag att undersöka förutsättningarna för den svenska staten att förvärva en fastighet i Kiev.

– Sverige är ett av de länder som gör mest för att stödja Ukraina under Rysslands fullskaliga invasion av landet. Som en del av Sveriges stöd till Ukraina är det centralt att ambassadverksamheten i Kiev har goda förutsättningar att bedriva sitt arbete. Det förutsätter bland annat ändamålsenliga lokaler som underlättar arbetet som Sverige bedriver i Ukraina. Därför ska förutsättningarna för nya lokaler ses över, säger finansmarknadsminister Niklas Wykman.

Uppdraget sker genom en ändring i Statens fastighetsverks regleringsbrev för budgetåret 2025, som beslutades den 28 maj.

Uppdraget ska genomföras i dialog med Regeringskansliet och redovisas senast den 29 augusti 2025.
