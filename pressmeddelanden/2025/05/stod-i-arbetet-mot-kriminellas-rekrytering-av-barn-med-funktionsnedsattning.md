# Stöd i arbetet mot kriminellas rekrytering av barn med funktionsnedsättning

– Alla barn och unga har rätt till en trygg och säker uppväxt. Det är fullkomligt oacceptabelt att kriminella utnyttjar barn och unga, inte minst när de ger sig på barn som har en funktionsnedsättning. Det här uppdraget är viktigt för att samhällsaktörer, men också barn och unga själva, ska kunna stärka sin motståndskraft mot kriminellas rekrytering, säger socialtjänstminister Camilla Waltersson Grönvall.

Regeringen ger Myndigheten för delaktighet (MFD) i uppdrag ta fram och sprida stödmaterial på området till relevanta aktörer, såsom socialtjänsten, polisen och skolan. Materialet ska fokusera på behoven och förutsättningarna hos barn och unga med funktionsnedsättning, och hur kunskapen om detta kan integreras i arbetet att förebygga och motverka kriminellt beteende bland barn och unga. Syftet är att stärka professionernas förmåga att möta barn och unga med funktionsnedsättning som riskerar att hamna eller har hamnat i kriminella miljöer.

MFD ska också ta fram ett stödmaterial riktat direkt till barn och unga med funktionsnedsättning, som befinner sig i eller riskerar att hamna i kriminella miljöer.

I arbetet ska MFD samarbeta med andra relevanta aktörer, exempelvis myndigheter i den så kallade bob-strukturen (barn och unga i organiserad brottslighet) och civilsamhällesorganisationer.

MFD får använda en miljon kronor för att utföra uppdraget. Myndigheten ska senast den 30 april 2026 lämna en samlad redovisning av uppdraget till Regeringskansliet.
