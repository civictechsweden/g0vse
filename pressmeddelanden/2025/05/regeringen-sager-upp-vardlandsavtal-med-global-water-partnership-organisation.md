# Regeringen säger upp värdlandsavtal med Global Water Partnership Organisation

– Efter att anklagelser riktats mot GWPO om missförhållanden och dålig styrning har regeringen i dag sagt upp värdlandsavtalet mellan Sveriges regering och GWPO. Genomlysningen av svenskt bistånd har för länge varit för dålig och nu styr vi upp det. Använder man inte skattepengar på ett ansvarsfullt sätt kommer regeringen att agera. Fokus är att stötta fungerande organisationer som levererar i linje med regeringens politik, säger bistånds- och utrikeshandelsminister Benjamin Dousa.

Den 18 mars i år överlämnade regeringen en proposition till riksdagen om uppsägning av avtalet med GWPO om immunitet och privilegier för organisationen och dess personal. Dagens beslut innebär att Sverige frånträder värdlandsavtalet. Organisationen och dess personal kommer därmed inte längre att åtnjuta immunitet och privilegier i Sverige om ett år när avtalet upphör att gälla.
