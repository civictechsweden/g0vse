# Fördjupat strategiskt partnerskap med Japan och stora möjligheter för svenska företag på Expo 2025 i Osaka

Fokus under den nationella dagen ligger på att skapa möjligheter för det svenska näringslivet att göra mer affärer i Japan och att främja japanska investeringar i Sverige. Dagen syftar även till att visa upp och väcka intresse för Sverige. Ett stort antal representanter från svenskt näringsliv, svenska myndigheter, akademi, forskning och kreativa näringar deltar i aktiviteterna.

–  Japan är en av Sveriges viktigaste handelspartners. Omkring 1 500 svenska företag bedriver handel i Japan och potentialen för fler är stor. Sveriges nationella dag vid världsutställningen i Osaka innebär affärsmöjligheter för svenska företag och jag ser fram emot att vi tillsammans ska visa upp svenska lösningar. Sveriges deltagande i Expo är en del av en större satsning på att stärka Sveriges närvaro i Asien och bygga långsiktiga samarbeten, säger bistånds- och utrikeshandelsminister Benjamin Dousa.

Expo 2025 i Osaka är en viktig plattform för att främja svenska företag och innovationer. Under Sveriges nationella dag kommer ett Business Forum att hållas, där svenska och japanska företag kan knyta kontakter och utforska nya affärsmöjligheter.

Expo 2025 pågår från den 13 april till den 13 oktober 2025. Sverige deltar genom en gemensam nordisk paviljong där fokus ligger på innovation och lösningar för grön och digital omställning. Där ges också möjlighet att manifestera det strategiska partnerskapet med Japan och ytterligare stärka utbytet kring forskning, utbildning, kultur och livsstilsfrågor.

Regeringens satsning på att stärka Sveriges närvaro i Asien och främja långsiktiga samarbeten presenterades 2023 i strategin för utrikeshandel, investeringar och global konkurrenskraft.
