# Regeringen inrättar utmärkelse för frivilliga svenska insatser till stöd för Ukraina

– Stödet för Ukraina är viktigare än någonsin. Det statliga svenska stödet till Ukraina ökar ytterligare, nyligen har regeringen presenterat både det största civila stödpaketet och det största militära stödpaketet någonsin. Hela Sverige sluter upp bakom Ukraina också genom frivilliga insatser. Det vill regeringen genom en ny utmärkelse synliggöra, hylla och stödja. Det är ett fantastiskt engagemang – av svenska eldsjälar, företag, frivilligorganisationer, kommuner, lärosäten och andra. Utmärkelsen kommer gå till mottagare som gjort särskilt viktiga civila insatser för Ukraina och visat handlingskraft, medmänsklighet, mod och uthållighet, säger bistånds- och utrikeshandelsminister Benjamin Dousa.

Svenska institutet har fått i uppdrag att bistå regeringen i att inrätta och administrera utmärkelsen. Utlysningen för ansökningar och nomineringar till premiäromgången och mer information finns på Svenska institutets webbplats. Utdelningen av årets utmärkelse sker till hösten. Den vinnande organisationen kommer att tilldelas cirka 1,8 miljoner kronor och personen eller gruppen av personer upp till 200 000 kronor för att kunna fortsätta och utveckla sina insatser för Ukraina.

– Det kommer inte bli enkelt att välja vilka som ska få utmärkelsen. Det görs så många insatser för Ukraina av så många krafter i vårt samhälle. Genom att lyfta fram extra goda exempel hoppas regeringen tillsammans med Svenska institutet inspirera till fortsatt och ännu bredare frivilligt engagemang för Ukraina, säger bistånds- och utrikeshandelsminister Benjamin Dousa.
