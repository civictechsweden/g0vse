# Förbättrade villkor för omprövning av vattenkraften

Den 22 augusti 2024 remitterade Regeringskansliet förslag på nya regler för att förbättra villkoren för omprövningen av vattenkraft. Förslagen är viktiga för avvägningen mellan behovet av bättre vattenmiljö och behovet av en nationell effektiv tillgång till vattenkraftsel, när moderna miljövillkor för vattenkraftverk och dammar fastställs. Förslagen bidrar till att säkerställa att berörda verksamheter prövas mot rätt kravnivå, genom att fullt ut nyttja det utrymme till undantag som EU-rätten tillåter.

– Staten ska inte bara reglera, staten ska också underlätta. Nu ser vi till att skapa en sundare balans mellan miljövärden och elsystemets behov. Ett av många steg som regeringen har tagit för att stärka kapaciteten i Sveriges elsystem, säger klimat- och miljöminister Romina Pourmokhtari.

– Miljökrav ska inte sätta krokben för sunt förnuft. Sverige ska inte gå längre än vad EU kräver. Nu tar vi tillbaka kontrollen över energipolitiken – för hushållen, företagen och beredskapen. Vattenkraften är en viktig del för en trygg elförsörjning, både i dag och i framtiden, säger energi- och näringsminister Ebba Busch.

– Sverigedemokraterna har alltid erkänt, och värnat om, vattenkraftens särställning och vikt i det svenska elsystemet. Vattenkraften är sannolikt det kraftslag som erbjuder flest värdefulla förmågor men har trots det behandlats styvmoderligt över tid. Tidöpartierna har påbörjat och fortsätter nu arbetet för att inte bara värna om befintlig vattenkraft utan även skapa förutsättningar för framtida effekthöjningar, säger Sverigedemokraternas Tobias Andersson, ordförande i näringsutskottet.

– Den svenska vattenkraften är inte bara basen i elproduktionen utan också en förutsättning för en levande landsbygd, stärkt lantbruk, företagande, äganderätt och beredskap. Vattenkraften ska inte bara värnas och bevaras utan också utvecklas. Detta är ett första steg i det, säger Moderaternas Mats Green, näringspolitisk talesperson.

I ett första steg har regeringen nu beslutat om vissa av de remitterade förslagen. Det innebär att de länsstyrelser som är vattenmyndigheter måste se över klassificeringar och miljökvalitetsnormer för berörda vattenförekomster, under den samverkan som sker innan verksamhetsutövare ska ge in ansökan om omprövning. De ska också bedöma om en vattenförekomst kan förklaras som kraftigt modifierad (KMV). Detta ska bidra till att säkerställa att verksamheterna prövas mot rätt kravnivå.

Dessutom införs en skyldighet att vid en sådan översyn, inom ramen för beslut om KMV och mindre stränga krav, särskilt beakta en nationell effektiv tillgång till vattenkraftsel. Syftet är att säkerställa att vattenkraftens förmågor i kraftsystemet, såsom elproduktion, elberedskap och reglerkraft, inte försämras.

Regeringen har också gett i uppdrag till Havs- och vattenmyndigheten, Svenska kraftnät och Energimyndighet att se över de så kallade HARO-värdena som anges i den nationella planen för moderna miljövillkor. Myndigheterna ska även ta fram vägledning för hur de länsstyrelser som är vattenmyndigheter särskilt beaktar intresset av en nationell effektiv tillgång till vattenkraftsel i vattenförvaltningsarbetet. Vägledningen ska också gälla vid bedömning av om det finns förutsättningar för att KMV-förklara vattenförekomster samt besluta om mindre stränga krav.

De övriga förslagen i promemorian bereds fortfarande i Regeringskansliet. Regeringen har för avsikt att besluta om fler förordningsförslag i ett andra steg innan omprövningarna återupptas den 1 juli 2025.
