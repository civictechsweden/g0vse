# Klartecken till ny modell för finansiering och riskdelning vid investeringar i ny kärnkraft

– Det här är ett historiskt besked som tar ansvar för offentliga finanser och skattebetalarnas pengar när vi möjliggör för aktörer att bygga ny kärnkraft. En utbyggnad av kärnkraften bedöms leda till stabilare priser och lägre systemkostnader, vilket gynnar såväl hushåll som företag. Med nya kärnkraftsreaktorer banar vi väg för högre tillväxt, fler jobb och bättre förutsättningar för att klara klimatomställningen, säger finansmarknadsminister Niklas Wykman.

Lagen som riksdagen har röstat igenom lägger fast ett ramverk för hur finansieringen av de första reaktorerna kan gå till. Det statliga stödet är begränsat, och planeras omfatta investeringar om totalt upp till cirka 5 000 MW elektrisk effekt, vilket motsvarar fyra storskaliga reaktorer. Företag som är intresserade av att få statligt stöd för investeringar i ny kärnkraft kan lämna en ansökan till regeringen. Stödet ges i form av statliga lån och dubbelriktade differenskontrakt. Dessa båda delar bidrar med finansiellt stöd i olika skeden av ett projekt:

**Statliga lån** ges för uppförande och provdrift av nya kärnkraftsreaktorer, och för projektering och andra förberedande åtgärder. Det går inte att låna till hela investeringskostnaden, utan det krävs också tillskott av eget kapital. De statliga lånen ska betalas tillbaka successivt till staten efter det att kärnkraftsreaktorn har tagits i drift.

**Dubbelriktade differenskontrakt** är en form av prissäkringsavtal och gäller när den nya reaktorn har tagits i drift och har tillstånd att producera el på full effekt. Prissäkringsavtalet kan innebära en kostnad eller en intäkt för staten beroende på elpriset. Om genomsnittspriset på el, i det elområde där den nya reaktorn producerar, på årsbasis understiger det fastställda lösenpriset får företaget ersättning för mellanskillnaden från staten. Vid det omvända förhållandet, när genomsnittligt elpris överstiger lösenpriset, ska företaget betala mellanskillnaden till staten.

I villkoren för stödet finns också en mekanism som reglerar risk- och vinstdelning mellan företaget och staten.

Den nya lagen om statligt stöd för investering i ny kärnkraft träder i kraft den 1 augusti 2025. Då kan intresserade företag ansöka om stödet.
