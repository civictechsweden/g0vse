# Nya högre krav för att få ge konsumentlån

De senaste åren har konsumtionskrediterna vuxit i snabb takt, och de lämnas eller förmedlas bland annat av konsumentkreditinstitut, även kallade ”snabblåneföretag”. Lånen från dessa företag har ofta en mycket högre ränta än banklån, och många av låntagarna är unga människor med låga inkomster. Snabblåneföretagens kunder får också oftare än bankers låntagare betalningspåminnelser, inkassokrav och skulder hos Kronofogde­myndigheten.

Nu har riksdagen beslutat att konsumentkrediter i fortsättningen bara får lämnas eller förmedlas av kreditinstitut, det vill säga av banker och kreditmarknadsföretag. De konsumentkreditinstitut som vill fortsätta sin verksamhet behöver ansöka om tillstånd för bank- eller finansieringsrörelse.

– Det ska ställas höga krav på företag som lämnar och förmedlar krediter till konsumenter. Snabblånen tas i stor utsträckning av unga låginkomsttagare, som riskerar att hamna i överskuldsättning. Så kallade snabblåneföretag kommer med de nya reglerna inte längre kunna bedriva verksamheten som idag. Det här beslutet skapar förutsättningar för sundare kreditgivning och en mer effektiv tillsyn av konsumentkreditmarknaden, säger finansmarknadsminister Niklas Wykman.

Lagändringarna träder i kraft den 1 juli 2025.
