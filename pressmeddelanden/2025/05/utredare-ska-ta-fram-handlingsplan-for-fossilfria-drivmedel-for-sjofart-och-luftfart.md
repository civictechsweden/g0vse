# Utredare ska ta fram handlingsplan för fossilfria drivmedel för sjöfart och luftfart

– Omställningen till hållbara och fossilfria drivmedel för sjöfarten och luftfarten kräver ett helhetsgrepp. Nu ger vi Trafikanalys generaldirektör Mattias Viklund i uppdrag att ta fram en handlingsplan för ökad samordning och inte minst konkreta åtgärder för bättre tillgång till fossilfria drivmedel, säger infrastruktur- och bostadsminister Andreas Carlson.

Utredaren ska analysera och föreslå hur tillgången till hållbara, fossilfria och koldioxidsnåla drivmedel för sjöfarten och luftfarten i Sverige kan främjas. Tillgången kan tillgodoses genom produktion i Sverige och genom import.

Utifrån utredningens analys och kartläggning ska utredaren ta fram en handlingsplan med konkreta åtgärder för att främja tillgången till hållbara och fossilfria drivmedel för sjö- och luftfart.

I handlingsplanen bör bland annat ingå en beskrivning av förväntad inhemsk produktion och import och hur en ökad samordning och samverkan med berörda aktörer i näringsliv, akademi och offentlig sektor kan utformas.

Utredningen kompletterar uppdraget som regeringen den 16 januari 2025 gav till Energimyndigheten att analysera och föreslå hur stöd för att främja sjöfartens och luftfartens omställning till fossilfrihet kan utformas, i syfte att förse regeringen med ett brett underlag för hur sjö- och luftfartens omställning kan påskyndas.

Bokstavsutredare blir Trafikanalys generaldirektör Mattias Viklund som senast den 30 april 2026 ska lämna förslag på handlingsplan.

I regeringens övergripande klimathandlingsplan – hela vägen till nettonoll bedömer regeringen att politiken ska fortsätta att främja utveckling och produktion av nya fossilfria bränslen. Samverkan bör öka för att samordna arbetet med produktion och distribution av hållbara fossilfria drivmedel för flyget och sjöfarten. Enligt klimathandlingsplanen kräver omställningen till hållbara och fossilfria drivmedel för sjöfarten och luftfarten ett helhetsgrepp om inblandning, produktion och infrastruktur.
