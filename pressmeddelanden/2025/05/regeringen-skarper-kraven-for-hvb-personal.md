# Regeringen skärper kraven för HVB-personal

– Alla barn och unga inom den svenska barn- och ungdomsvården ska ha rätt till en trygg placering, som kan ge den vård, trygghet och säkerhet som krävs. För att lyckas med en kvalitetshöjning av HVB-vården är det av yttersta vikt att personalen har kompetens att kunna ge den vård och omsorg som krävs, säger socialtjänstminister Camilla Waltersson Grönvall.

– Barn och unga i samhällets vård har rätt till det viktigaste vi kan ge dem: att mötas av trygga vuxna med rätt kompetens. Med tydliga utbildningskrav för personalen höjer vi kvaliteten – och lägger grunden för att fler unga i HVB-vården ska få det stöd de behöver för att klara skolan och komma på rätt spår, säger utbildningsminister Johan Pehrson.

– Personal som möter barn och unga på HVB har ett stort och ansvarsfullt uppdrag att tillgodose en trygg miljö med rätt omsorg och stöd för den enskilda personen. För att åstadkomma en generell kvalitetshöjning av vården inom HVB ställer vi nu ett tydligt utbildningskrav, säger socialminister Jakob Forssmed.

Nu inför regeringen ett krav på att personal vid HVB ska ha minst en tvåårig eftergymnasial utbildning. Utbildningen ska vara inriktad mot socialt arbete, socialpedagogik, beteendevetenskap eller annat relevant ämnesområde. Förslaget innebär en skärpning i jämförelse med nuvarande reglering där det är rekommenderat, men inte ett krav, att personal har en tvåårig eftergymnasial utbildning inriktad mot socialt arbete, socialpedagogik eller beteendevetenskap.

Utredningen Barn och unga i samhällets vård (S 2021:06) lämnade i sitt be­tänkande ett stort antal förslag för att komma till rätta med problemen inom den sociala barn- och ungdomsvården. Förslaget om skärpta utbildningskrav för HVB-per­sonal lyfts som en avgörande faktor för en kvalitativ vård vid HVB.

Personal vid HVB som i dag inte lever upp till de nya kraven ges möjlighet att arbeta kvar under en övergångsperiod, men måste uppfylla kompetenskraven senast om sex år.

Utbildningskravet regleras i den nya socialtjänstförordningen som träder i kraft den 1 juli 2025.
