# Fördjupat försvarssamarbete med Island

Fördjupat samarbete inom försvarsområdet stod på agendan när Islands utrikesminister Þorgerður Katrín Gunnarsdóttir träffade de svenska ministrarna Jonson och Bohlin på Försvarsdepartementet i Stockholm.

Den deklaration om fördjupat försvarssamarbete som undertecknades på mötet följer på den första deklarationen om samarbete som Sverige och Island skrev under 2021.

På mötet diskuterade ministrarna även stöd till Ukraina, nordisk-baltiskt samarbete och totalförsvar, det vill säga militärt och civilt försvar.

Mötet var en av de avslutande punkterna på programmet för Islands utrikesminister i samband med Islands statsbesök i Sverige den 6–8 maj. Den 6 maj besökte Þorgerður Katrín Gunnarsdóttir Kustbevakningen tillsammans med bland andra Carl-Oskar Bohlin, och den 7 maj Cybercampus Sverige vid Tekniska högskolan.
