# Regeringen ökar stödet till forskning för fred och säkerhet

– Vi lever i en orolig omvärld där flera väpnade konflikter orsakar fattigdom och stort mänskligt lidande. Inte minst för kvinnor och barn som är särskilt utsatta i krig och konfliktsituationer. Fredsforskning är av avgörande betydelse för att förebygga krig och konflikter och därför ökar vi nu stödet till fredsforskningsinstitutet SIPRI, säger bistånds- och utrikeshandelsminister Benjamin Dousa.

SIPRI:s vetenskapliga forskning bidrar till att öka förståelsen av förutsättningarna för fredliga lösningar på inomstatliga och mellanstatliga konflikter i en tid präglad av tilltagande geopolitiska spänningar. SIPRI ger viktiga bidrag till fredsbyggande med bäring på politisk, ekonomisk och social utveckling.

Våldsamma konflikter orsakar nöd och fattigdom i stora delar av världen och driver människor på flykt. Följaktligen har Sverige flera skäl att bidra till det globala arbetet för fred och säkerhet.

Bidraget stödjer SIPRI:s arbete med policyrelevant forskning, analys, data, dialog och partnerskap för fred, säkerhet och utveckling. Fokus ligger på de tre utmaningarna desinformation i konflikt, migration och tvångsförflyttningar samt klimat och säkerhet. Uppmärksamheten riktas mot regioner av särskilt intresse för Sverige.

Bidraget tillkommer de medel som redan har avsatts till SIPRI, vilka för 2025 uppgår till 28 miljoner kronor.
