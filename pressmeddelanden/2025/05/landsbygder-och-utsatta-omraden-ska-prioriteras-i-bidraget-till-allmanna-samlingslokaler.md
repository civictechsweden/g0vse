# Landsbygder och utsatta områden ska prioriteras i bidraget till allmänna samlingslokaler

– Det är viktigt att människor, oavsett var i landet de bor, har tillgång till samlingslokaler så att de goda gemenskaperna kan slå rot och växa. Genom att prioritera stödet på landsbygden på samma sätt som i utsatta områden stärker vi demokratin och den sociala sammanhållningen på många platser i vårt land, säger socialminister Jakob Forssmed.

Förändringen innebär att Boverket ska prioritera ansökningar från samlingslokaler i områden där det saknas offentlig och kommersiell service – vilket ofta gäller landsbygder – på samma sätt som man sedan tidigare ska prioritera områden med hög arbetslöshet, låg utbildningsnivå och andra sociala utmaningar.

Beslutet om ändringar i förordningen är en del av regeringens arbete för att skapa enhetliga och rättssäkra villkor för statens stöd till civilsamhället. Det bygger bland annat på riksdagens antagande av propositionen Statens stöd till trossamfund och civilsamhället – enhetliga och rättssäkra villkor (prop. 2023/24:119).

De nya reglerna gäller för alla beslut om bidrag som fattas från och med den 1 juli 2025 – även om ansökan har skickats in tidigare. Beslut som fattas före detta datum omfattas av de äldre reglerna.
