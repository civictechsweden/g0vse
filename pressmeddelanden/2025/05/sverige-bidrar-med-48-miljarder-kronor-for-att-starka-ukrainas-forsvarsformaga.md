# Sverige bidrar med 4,8 miljarder kronor för att stärka Ukrainas försvarsförmåga

Det internationella samfundet har skapat ett antal multilaterala fonder och initiativ som syftar till att upphandla materiel och utrustning för att stärka Ukrainas försvarsförmåga. Sverige bidrar till flera av dessa.

Den 22 maj fattade regeringen beslut om att ge Försvarsmakten i uppdrag att genomföra ytterligare ekonomiska donationer till ett sammanlagt värde av cirka 4,8 miljarder kronor. Donationerna utgör en del av stödpaket 19 som presenterades av regeringen den 31 mars och beslutades av riksdagen den 29 april.

– Dessa utbetalningar kommer att göra Ukrainas försvarsmakt och försvarsindustri starkare i försvaret mot Ryssland, säger försvarsminister Pål Jonson.

## Bidrag till flera förmågekoalitioner

Ukraine Defence Contact Group (UDCG) är ett samarbete bestående av närmare 60 länder och organisationer som syftar till att koordinera det internationella militära stödet till Ukraina. Inom ramen för UDCG har förmågekoalitioner inrättats för att koordinera och kraftsamla stödet inom olika områden.

Flera av förmågekoalitionerna administrerar fonder som bland annat används för att anskaffa materiel och utrustning som efterfrågas av Ukraina inom det område koalitionen arbetar med. Regeringens beslut innebär bidrag till följande koalitioner:

* Minröjningskoalitionen: 100 miljoner kronor. Sveriges donation kommer att bidra till att finansiera upphandling av minröjningsutrustning i form av exempelvis minsensorer, fordon och personlig skyddsutrustning.
* Drönarkoalitionen: 300 miljoner kronor. Sveriges donation kommer att bidra till att finansiera upphandling av olika typer av obemannade flygande farkoster.
* Koalitionen för marin säkerhet: 50 miljoner kronor. Sveriges donation kommer att bidra till att finansiera utbildning av personal från den ukrainska marinen inom ramen för Operation Intercharge.
* Koalitionen för IT-säkerhet och ledningssystem: 30 miljoner kronor. Sveriges donation kommer att bidra till att finansiera upphandling av utrustning för att etablera det ukrainska ledningssystemet Delta.

## Fortsatt bidrag till den danska modellen för upphandling i Ukraina

Sverige har tidigare bidragit till den så kallade danska modellen som syftar till att upphandla materiel och utrustning till Ukraina från ukrainsk försvarsindustri. Nu väljer regeringen att bidra till denna modell med ytterligare över 1 miljard kronor. Att stärka den ukrainska försvarsindustriella basen och försörjningssäkerheten är en viktig del i en långsiktig uppbyggnad av ukrainsk försvarsförmåga.

## Samfinansiering av materiel för uppbyggnad av ukrainsk markstridsförmåga

Regeringen har även beslutat att bidra med 418 miljoner kronor till en upphandling av materiel för att stödja uppbyggnaden av den ukrainska markstridsförmågan, till exempel bepansrade fordon. Upphandlingen leds av Danmark. Ukraina har efterfrågat stöd från de nordisk-baltiska länderna för att stödja utvecklingen av landets mekaniserade markstridsförmåga. Sverige har därför inlett ett samarbete med de nordisk-baltiska länderna för detta ändamål. Genom samarbete mellan de nordisk-baltiska länderna finns förutsättningar att skapa gemensamma lösningar och att koordinera de olika ländernas stöd i syfte att uppnå en starkare effekt för Ukraina.

## Upphandling av ammunition

Som ett komplement till den nationella upphandlingen av ammunition i Sverige till förmån för Ukraina har regeringen beslutat att stödja två multilaterala initiativ för ammunitionsupphandling.

Tjeckien har tagit ett initiativ för att köpa stora volymer av ammunition med korta leveranstider på världsmarknaden. Det rör sig bland annat om artilleriammunition vilket Ukraina är i stort behov av. Sverige har tidigare bidragit till detta initiativ och regeringen har nu beslutat att bidra med ytterligare 550 miljoner kronor.

Estland har tagit ett liknande initiativ som också syftar till att samfinansiera upphandling av ammunition. Regeringen har beslutat att bidra till det estniska initiativet med drygt 546 miljoner kronor.

De svenska bidragen inom ammunitionsområdet utgör en viktig del i att uppnå EU:s målsättning om att bistå Ukraina med minst 2 miljoner artillerigranater under 2025.

## Stöd till luftförsvar och långräckviddiga drönare

Luftförsvarssystem och långräckviddiga drönare är högt prioriterat av den ukrainska försvarsmakten och därför avsätter regeringen över 1 miljard kronor för att via multilaterala samarbeten upphandla såväl luftvärnssystem som långräckviddiga drönare för bekämpning av mål på djupet av stridsfältet.
