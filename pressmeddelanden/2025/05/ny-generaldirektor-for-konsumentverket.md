# Ny generaldirektör för Konsumentverket

– Dagens konsumenter möter komplexa marknader och riskerar att hamna i sårbara situationer där det kan vara svårt att värja sig mot marknadsföring och fatta genomtänkta beslut. Konsumentverket har en viktig uppgift att genom information stödja konsumenter att utöva sina rättigheter och hantera sin ekonomi. Genom tillsyn och information till företag kan vi gynna både ett sunt företagsklimat och uppnå ett gott konsumentskydd, säger civilminister Erik Slottner.

Lena Aronsson har lång erfarenhet från chefsposter på såväl myndigheter som i domstol.

– Det glädjer mig att Lena Aronsson har tackat ja till uppdraget som generaldirektör och Konsumentombudsman och jag ser fram emot vårt kommande samarbete, säger Erik Slottner.

Konsumentverket har ett brett verksamhetsområde och har under de senaste åren fått flera uppdrag från regeringen om allt från AI till problem i kontakt med företagens kundtjänster samt utvecklat stöd till kommunala konsumentrådgivare för att öka konsumentskyddet på en komplex marknad.

Lena Aronssons förordnande löper på 6 år fram till och med den 31 augusti 2031.
