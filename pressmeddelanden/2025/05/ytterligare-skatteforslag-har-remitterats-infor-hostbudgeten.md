# Ytterligare skatteförslag remitteras inför höstbudgeten

## Följande förslag remitteras

### Sänkt elskatt

För att minska elkostnaderna för hushåll och företag föreslås att energiskatten på el sänks till 41,1 öre per kilowattimme.

Förslaget föreslås träda i kraft den 1 januari 2026.

[Promemoria: Sänkt energiskatt på el](/rattsliga-dokument/departementsserien-och-promemorior/2025/05/sankt-energiskatt-pa-el/ "Sänkt energiskatt på el")

### Sänkt särskild inkomstskatt för utomlands bosatta

Den särskilda inkomstskatten för utomlands bosatta (SINK) föreslås sänkas från 25 till 20 procent. Förslaget skulle innebära sänkt skatt för cirka 90 000 personer som är bosatta utomlands.

Förslaget föreslås träda i kraft den 1 januari 2026 och gälla inkomster som tas emot efter den 31 december 2025.

[Promemoria: Sänkt särskild inkomstskatt för utomlands bosatta](/rattsliga-dokument/departementsserien-och-promemorior/2025/05/sankt-sarskild-inkomstskatt-for-utomlands-bosatta/ "Sänkt särskild inkomstskatt för utomlands bosatta")

### Sänkt mervärdesskatt på tillträde till danstillställningar

För att främja kultur och dans föreslås i promemorian att mervärdesskatten (momsen) på inträden till danstillställningar sänks från 25 till 6 procent. Inträden till danstillställningar kan till exempel vara biljetter till dansevenemang, nattklubbar och diskotek.

Förslagen föreslås träda i kraft den 1 juli 2026.

[Promemoria: Sänkt mervärdesskatt på tillträde till danstillställningar](/rattsliga-dokument/departementsserien-och-promemorior/2025/05/sankt-mervardesskatt-pa-tilltrade-till-danstillstallningar/ "Sänkt mervärdesskatt på tillträde till danstillställningar")

### Sänkt bolagsskatt och expansionsfondsskatt

För att stärka förutsättningarna för investeringar och tillväxt i Sverige, mot bakgrund av att högre tullnivåer och osäkerhet kring tullar riskerar att påverka investeringsviljan negativt, föreslås att bolagsskatten sänks med 0,6 procentenheter till 20 procent. Även expansionsfondsskatten föreslås sänkas i motsvarande grad.

Förslagen föreslås träda i kraft den 1 januari 2026.

[Promemoria: Sänkt skatt för företag](/rattsliga-dokument/departementsserien-och-promemorior/2025/05/sankt-skatt-for-foretag/ "Sänkt skatt för företag")

### Skattelättnad för resor med kollektivtrafik

För att underlätta arbetspendling och sänka kostnaderna för att resa med kollektivtrafik föreslås en skattelättnad för anställda som får en periodbiljett eller ersättning för sådan biljett från sin arbetsgivare. Skattelättnaden gäller för periodbiljetter som ger rätt till ett obestämt antal resor under en tidsperiod om minst 30 dagar. För belopp upp till 13 000 kronor per år ska bara hälften av förmånsvärdet eller ersättningen beskattas. Skattelättnaden föreslås även omfatta personer som använder färdtjänst för sina arbetsresor.

Förslaget föreslås träda i kraft den 1 juli 2026.

[Promemoria: Skattelättnad för förmån av resor med kollektivtrafik](/rattsliga-dokument/departementsserien-och-promemorior/2025/05/-skattelattnad-for-forman-av-resor-med-kollektivtrafik/ "Skattelättnad för förmån av resor med kollektivtrafik")

### Skattefri laddning av elfordon på arbetsplatsen och utvidgad rätt till avdrag för drivmedelsutgifter

Den tillfälliga skattefriheten för laddning av elfordon på arbetsplatsen föreslås bli permanent. Det innebär att anställda även fortsättningsvis kan ladda sina elbilar eller laddhybrider på jobbet utan att förmånsbeskattas.

I promemorian föreslås även att personer med laddhybrid som förmånsbil ska ha rätt till avdrag för drivmedelskostnader vid tjänsteresor – även om bilen laddats gratis på arbetsplatsen.

Förslagen föreslås träda i kraft den 1 juli 2026.

[Promemoria: Permanent skattefrihet för förmån av laddel på arbetsplatsen och utvidgad rätt till avdrag för drivmedelsutgifter](/rattsliga-dokument/departementsserien-och-promemorior/2025/05/permanent-skattefrihet-for-forman-av-laddel-pa-arbetsplatsen-och-utvidgad-ratt-till-avdrag-for-drivmedelsutgifter/ "Permanent skattefrihet för förmån av laddel på arbetsplatsen och utvidgad rätt till avdrag för drivmedelsutgifter")

### Slopad fordonsskatt och saluvagnsskatt för vissa släpvagnar

Fordonsskatt och saluvagnsskatt föreslås tas bort för släpvagnar med en totalvikt som inte överstiger 3 ton – en höjning från dagens gräns på 750 kilogram. Förslaget innebär lägre kostnader för både privatpersoner och företag som använder lättare släp.

Förslaget föreslås träda i kraft den 1 februari 2026.

[Promemoria: Slopad fordonsskatt och saluvagnsskatt för vissa släpvagnar](/rattsliga-dokument/departementsserien-och-promemorior/2025/05/slopad-fordonsskatt-och-saluvagnsskatt-for-vissa-slapvagnar/ "Slopad fordonsskatt och saluvagnsskatt för vissa släpvagnar")

### Förbättrat regelverk om beskattning av skog

Promemorian innehåller flera förslag som rör beskattningen av skogsbruk och som syftar till att göra skattereglerna mer gynnsamma för ersättning som ges för naturvårdande ändamål. Bland annat föreslås en ny ersättningsfond för naturvårdsmark, att enskilda näringsidkare ska få sätta av ersättning för naturvårdsavtal på ett naturvårdskonto, slopad källskatt på ränta på skogskontomedel med mera och en anpassning av skattereglerna som rör skogsbruk till EU-rätten i vissa hänseenden.

Förslagen föreslås träda i kraft den 1 april 2026.

[Promemoria: Förbättrat regelverk om beskattning av skog](/rattsliga-dokument/departementsserien-och-promemorior/2025/05/forbattrat-regelverk-om-beskattning-av-skog/ "Förbättrat regelverk om beskattning av skog")
