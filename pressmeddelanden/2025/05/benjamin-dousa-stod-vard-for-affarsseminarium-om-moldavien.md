# Benjamin Dousa stod värd för affärsseminarium om Moldavien

–  Svenska företag har mycket att erbjuda Moldavien inom strategiskt viktiga områden såsom grön energi, infrastruktur och IT. Moldaviens höga reformtakt och närmande till EU ger goda förutsättningar för att stärka handeln mellan Sverige och Moldavien, vilket jag hoppas att detta seminarium kommer bidra till, säger bistånds- och utrikeshandelsminister Benjamin Dousa.

På seminariet fick deltagarna möjlighet att dela sina erfarenheter, knyta värdefulla kontakter och utforska nya samarbeten. Bland deltagarna fanns Moldaviens minister för ekonomisk utveckling och digitalisering Doina Nistor, chefen för Moldaviens investeringsmyndighet Invest Moldova samt cirka 50 svenska företag, organisationer och myndigheter.

Genom Sveriges omfattande reformsamarbete med Moldavien stödjer Sverige flera projekt som bidrar till landets tillväxt och möjlighet att exportera till Sverige och EU. Exempelvis stödjer Kommerskollegium moldaviska företag inom IT- och jordbrukssektorn att etablera sig på EU:s inre marknad.
