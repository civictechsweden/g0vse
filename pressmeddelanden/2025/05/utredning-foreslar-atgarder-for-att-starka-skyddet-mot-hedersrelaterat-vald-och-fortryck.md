# Utredning föreslår åtgärder för att stärka skyddet mot hedersrelaterat våld och förtryck

Utredningen har bland annat haft i uppdrag att ta ställning till om straffen för vissa hedersrelaterade brott bör skärpas och att se över reglerna för utländska månggiften och fullmaktsäktenskap. Flera av utredningens förslag fokuserar särskilt på att motverka tvångsäktenskap och barnäktenskap.

– Om vi ska komma åt det hedersrelaterade våldet och förtrycket måste vi sätta stopp för de ofrivilliga och olagliga äktenskapen, som är bland de tydligaste uttrycken för hederskontrollerande normer. Jag välkomnar den här viktiga utredningen och ser fram emot att skicka förslagen på remiss, säger justitieminister Gunnar Strömmer.

Utredningen föreslår bland annat att

* fler situationer ska omfattas av straffbestämmelserna om äktenskapstvång och vilseledande till äktenskapsresa,
* brottsbeteckningen ”vilseledande till äktenskapsresa” ändras till ”äktenskapsresebrott” respektive ”äktenskapsresebrott mot barn” och försök till dessa brott kriminaliseras,
* straffskalorna för äktenskapstvång, barnäktenskapsbrott och äktenskapsresebrott skärps,
* möjligheterna att använda hemliga tvångsmedel i utredningar om äktenskapstvång och barnäktenskapsbrott utökas, och
* undantag från förbudet att erkänna utländska månggiften, tvångsäktenskap, barnäktenskap och fullmaktsäktenskap tas bort.

Utredningen föreslår att lagändringarna ska träda i kraft den 1 juli 2026.

Utredningen bygger på en överenskommelse mellan regeringen och Sverigedemokraterna.
