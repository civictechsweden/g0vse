# Nya kunskapshöjande insatser med särskilt fokus på antisemitism

– Barn och unga är särskilt utsatta för antisemitism eftersom de tillbringar mycket tid i skola och på sociala medier - som är miljöer där antisemitism ofta är synlig och närvarande på många olika sätt. Genom denna satsning får skolor bättre förutsättningar att kunna säkerställa en trygg skolmiljö för alla elever samt förmedla förståelse för mänskliga rättigheter och allas lika värde, säger jämställdhets- och arbetslivsminister Nina Larsson.

Det är viktigt att kunskapshöjande insatser om antisemitism når ut i hela landet och skapar förutsättningar för att fler aktörer kan ta del av dem.

Forum för levande historia ska inom ramen av uppdraget genomföra utbildningsinsatser om antisemitism på plats; ta fram och sprida webbutbildningar och metodstöd för att identifiera och motverka antisemitism; samt verktyg för att hjälpa barn och unga att kunna identifiera och motverka antisemitism i digitala miljöer, särskilt i bilder och filmer. Uppdraget ska genomföras i dialog med flera berörda myndigheter, judiska organisationer och organisationer som verkar mot antisemitism.

Forum för levande historia ska delredovisa uppdraget senast den 15 februari under åren 2026–2028, samt slutredovisa senast den 15 februari 2029.
