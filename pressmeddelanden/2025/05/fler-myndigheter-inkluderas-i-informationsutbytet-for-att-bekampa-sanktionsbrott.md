# Fler myndigheter inkluderas i informationsutbytet för att bekämpa sanktionsbrott

Sedan Rysslands aggression mot Ukraina har EU infört flera sanktioner. Svenska myndigheter har ett ansvar att säkerställa att dessa sanktioner genomförs och efterlevs. En viktig del i detta arbete är att förebygga, upptäcka, utreda och lagföra överträdelser. ISP och Kommerskollegium spelar centrala roller i arbetet med att förebygga brott på sanktionsområdet.

Beslutet innebär att även ISP och Kommerskollegium nu inkluderas i förordningen om uppgiftsskyldighet vid samverkan mot viss organiserad brottslighet. Detta gör det möjligt för dem att effektivare och enklare utbyta information för att förebygga, förhindra eller upptäcka organiserad brottslighet på sanktionsområdet.

Sedan tidigare omfattas 22 myndigheter av skyldigheten att lämna uppgifter enligt lagen om uppgiftsskyldighet vid samverkan mot viss organiserad brottslighet. Bland dessa finns till exempel Ekobrottsmyndigheten, Finansinspektionen, Polismyndigheten, Säkerhetspolisen, Skatteverket och Tullverket.

Förordningsändringen träder i kraft den 1 juli 2025.
