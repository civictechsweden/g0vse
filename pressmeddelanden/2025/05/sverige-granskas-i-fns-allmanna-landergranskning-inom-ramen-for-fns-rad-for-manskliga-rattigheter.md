# Sverige granskas i FN:s allmänna ländergranskning inom ramen för FN:s råd för mänskliga rättigheter

Under granskningen får Sverige rekommendationer av andra FN-medlemsstater om hur vi kan förbättra och säkerställa efterlevnaden av de mänskliga rättigheterna i Sverige. FN:s råd för mänskliga rättigheter är en viktig plattform för att främja respekten för mänskliga rättigheter globalt, där Sverige deltar aktivt i granskningen av andra länder. Att Sverige granskas ger oss en möjlighet att visa vad Sverige gör för att främja mänskliga rättigheter och lyssna på förslag om vad mer vi behöver göra.

Sverige ser UPR-granskningen som ett viktigt verktyg för att förbättra respekten för mänskliga rättigheter runt om i världen. Granskningen stärker skyddet för mänskliga rättigheter och följer upp varje stats ansvar att respektera, skydda och uppfylla dem. Processen identifierar utmaningar och framsteg inom mänskliga rättigheter i varje land.

Inför granskningen har regeringen tagit fram en rapport om situationen för mänskliga rättigheter i Sverige. Civilsamhället deltar aktivt i processen och har tagit fram egna rapporter om den svenska situationen. Civilsamhället deltar också på plats i Genève.
