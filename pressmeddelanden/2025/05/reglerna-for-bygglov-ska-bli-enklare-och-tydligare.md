# Reglerna för bygglov ska bli enklare och tydligare

– Det ska vara enkelt att förstå vilka åtgärder som kräver bygglov och det ska vara lätt för den enskilde att göra rätt. När fler åtgärder blir lovbefriade minskar också det administrativa krånglet för den som ska bygga, säger infrastruktur- och bostadsminister Andreas Carlson.

De nya reglerna innebär förenklingar i kravet på bygglov och en utökning av åtgärder som får strida mot detaljplan eller områdesbestämmelser. Krav på förprövning ska bara gälla för åtgärder och inom områden där det finns starka och beaktansvärda motstående intressen.

Förslaget till nya regler innebär bland annat följande lättnader i kraven:

* Inom detaljplan får man utan bygglov bygga en komplementbyggnad på högst 30 kvm. Utanför detaljplan gäller högst 50 kvm.
* Det införs en ”pott” för lovfria komplementbyggnader om 45 kvm inom detaljplan respektive 65 kvm utanför detaljplan. Potten innebär en ökad flexibilitet i och med att kvadratmetrarna kan disponeras på flera lovfria komplementbyggnader, så länge ingen av dessa byggnader överskrider begränsningen på maximalt 30 kvm (inom detaljplan) respektive 50 kvm (utanför detaljplan).
* Enligt de nya reglerna blir det även tillåtet att uppföra lovfria komplementbyggnader i anslutning till andra typer av byggnader än en- och tvåbostadshus.
* Tillbyggnader upp till 30 kvm blir lovfria och får uppföras för alla typer av byggnader, även flerbostadshus och andra byggnader.
* Dagens generella krav på bygglov för fasadändringar på en- och tvåbostadshus tas bort. Det underlättar bland annat installation av solceller.
* Bygglov för inredande av vind till bostad i ett bostadshus får ges även om det strider mot förbud att inreda vind i detaljplan.
* En befintlig byggnad utanför detaljplanelagt område får inredas med en eller flera lokaler (max 50 kvm) utan krav på lov, vilket kan underlätta för företagande på landsbygden.
* Kravet på bygglov för idrottsanläggningar slopas för mindre anläggningar än 1 500 kvm.

Lagändringarna föreslås träda i kraft den 1 december 2025.
