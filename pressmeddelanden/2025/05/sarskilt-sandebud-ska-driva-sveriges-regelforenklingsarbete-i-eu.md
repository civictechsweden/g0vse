# Särskilt sändebud ska driva Sveriges regelförenklingsarbete i EU

– Att förenkla krångliga regelverk är avgörande för att stärka EU:s konkurrenskraft och underlätta för företag att driva klimatomställningen. Nu står regelförenkling högt på EU:s dagordning vilket gör det extra viktigt med en stark svensk röst vid förhandlingsbordet. Jag är därför mycket glad att Åsa Webber har accepterat uppdraget som särskilt sändebud. Hon kommer spela en viktig roll i arbetet med att hålla tempot uppe i förhandlingar och få på plats regelförenklingar som gör verklig skillnad för svenska företag, säger EU-minister Jessica Rosencrantz.

EU-kommissionen har tagit flera initiativ på förenklingsområdet och fler är att vänta. Frågorna prioriteras högt av EU:s medlemsländer och diskuteras frekvent i EU:s ministerråd. Som särskilt sändebud kommer Åsa Webber att hålla ihop förenklingsarbetet i Regeringskansliet och företräda Sverige i förhandlingarna med EU:s institutioner och medlemsländer. Hon kommer närmast från en tjänst som chef för den tidigare svenska kommissionären Ylva Johanssons kansli (2019–2024) och var dessförinnan biträdande myndighetschef för Sveriges EU-representation i Bryssel (2014–2019).
