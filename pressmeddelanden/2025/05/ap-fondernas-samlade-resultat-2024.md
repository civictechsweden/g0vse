# AP-fondernas samlade resultat 2024

Under 2024 uppgick det samlade resultatet för Första-Fjärde och Sjätte AP-fonderna, buffertfonderna, till 188 miljarder kronor efter kostnader. Det motsvarar en avkastning på 9,5 procent. Sedan det nuvarande pensionssystemet infördes 2001 har buffert­fondernas genomsnittliga årliga avkastning varit 6,3 procent per år. Det starka resultatet kan delvis härledas till uppgången på de globala aktiemarknaderna under året. Första-Fjärde AP-fonderna investerar främst i noterade tillgångar, medan Sjätte AP-fonden är specialiserad på onoterade investeringar.

Vid 2024 års slut uppgick buffertfondernas kapital till 2 130,2 miljarder kronor, vilket är en ökning med cirka 180 miljarder från föregående årsskifte. Under 2024 var nettoflödet efter administrationskostnader cirka 10 miljarder kronor från Första–Fjärde AP-fonderna till inkomstpensionssystemet.

Sjunde AP-fonden har i uppgift att förvalta förvalsalternativet AP7 Såfa inom premiepensionssystemet. Under 2024 uppgick avkastningen för den genomsnittliga AP7-spararen till 27,3 procent (avser det samlade kapitalet för AP7 Aktiefond och AP7 Räntefond), med majoriteten (95 procent) av spararna i AP7 Såfa. Det kan jämföras med den genomsnittliga av­kastningen för de privata fonderna i premiepensionssystemet som uppgick till 19,2 procent.

Regeringen bedömer att samtliga AP-fonder har uppfyllt det lagstadgade målet om att förvalta fondmedlen på ett föredömligt sätt.
