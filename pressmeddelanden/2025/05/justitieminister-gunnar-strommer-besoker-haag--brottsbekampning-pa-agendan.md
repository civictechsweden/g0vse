# Justitieminister Gunnar Strömmer besöker Haag – brottsbekämpning på agendan

Några frågor som står på agendan under justitieminister Gunnar Strömmers möte med Nederländernas justitieminister David van Weel är åtgärder mot kriminell användning av explosiva ämnen och pyroteknik, den kriminella ekonomin och samarbetet mot organiserad brottslighet med tredjeländer. Även arbetet med att motverka rekryteringen av unga kommer att diskuteras. Syftet med mötet är bland annat att dra lärdomar av ländernas utmaningar kopplat till organiserad brottslighet.

Justitieministrarna kommer att besöka Netherlands Forensic Institute (NFI) som är ett kriminaltekniskt laboratorium. NFI är en myndighet under det nederländska justitie- och säkerhetsministeriet och arbetar med kriminaltekniska tjänster och produkter både nationellt och internationellt.

Vidare kommer justitieminister Gunnar Strömmer att besöka de brottsbekämpande EU-myndigheterna Europol och Eurojust för diskussioner om arbetet för att bekämpa grov och gränsöverskridande brottslighet.

För mer information och intervjuförfrågningar, kontakta pressekreterare.
