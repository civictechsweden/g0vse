# Utländsk finansiering av verksamheter med antidemokratiska syften ska förbjudas

Regeringen värnar ett öppet och demokratiskt samhälle där grundläggande fri- och rättigheter respekteras. Alla ska kunna röra sig tryggt och fritt, delta i sammankomster och uttrycka sina åsikter utan rädsla för att utsättas för hot, våld eller andra påtryckningar. Terrorism och våldsbejakande eller viss annan extremism är exempel på sådant som hotar grundläggande demokratiska värden.

Fler åtgärder krävs för att minska polarisering och rekrytering till exempelvis våldsbejakande extremist- och terroristgrupper. Det förekommer i olika sammanhang att verksamheter får stöd från andra länder eller utländska organisationer. Om finansiären eller verksamheten har kopplingar till extremism eller andra antidemokratiska miljöer riskerar bidraget att leda till ökad radikalisering och att sådana miljöer stärks. Det är angeläget att se över möjligheterna att motverka finansiering i sådana syften.

– Det är oacceptabelt att utländska aktörer finansierar verksamheter i Sverige som riskerar att stärka extremistiska och antidemokratiska miljöer i syfte att undergräva vår demokrati och dess institutioner. Vi behöver därför ha ett regelverk på plats som motverkar detta. Mot den bakgrunden tillsätter vi nu den här utredningen, säger justitieminister Gunnar Strömmer.

En särskild utredare får därför i uppdrag att föreslå regler som förbjuder eller motverkar utländsk finansiering av trossamfund och andra verksamheter med koppling till islamism, extremism och andra antidemokratiska miljöer.

Utredaren ska bland annat:

* kartlägga och analysera förekomsten av utländsk finansiering av trossamfund och andra verksamheter och i vilka syften sådan finansiering sker,
* analysera och ta ställning till om sådan utländsk finansiering som har extremistiska och andra antidemokratiska syften bör förbjudas, begränsas eller på annat sätt omfattas av särskild reglering, och
* föreslå ett regelverk som förbjuder sådan utländsk finansiering och lämna nödvändiga författningsförslag.

Beslutet om att tillsätta denna utredning bygger på en överenskommelse mellan regeringen och Sverigedemokraterna.

Uppdraget ska redovisas senast den 29 maj 2026.
