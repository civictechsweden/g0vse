# Regeringen storsatsar på excellenskluster för banbrytande teknik

I forsknings- och innovationspropositionen 2024 storsatsar regeringen på så kallade excellenskluster för banbrytande teknik. Målet med satsningen är att stärka Sveriges ställning som världsledande kunskaps- och tekniknation.

Vetenskapsrådet får i uppdrag att i konkurrens fördela medel till excellenskluster där forskare själva identifierar framtidens teknikområden. Excellensklustren innebär att resurser och forskning koncentreras för att ge goda förutsättningar för samarbeten inom framväxande teknikområden. Satsningen ska möjliggöra kraftfulla och långsiktiga excellenskluster där forskning av högsta internationella kvalitet bedrivs.

Satsningen på excellenskluster förväntas också attrahera internationell talang och öka den långsiktiga kompetensförsörjningen inom olika områden som har betydelse för svensk konkurrenskraft.

– Excellenskluster för banbrytande teknik framtidssäkrar Sveriges ställning som forskningsstormakt. Genom satsningen stärker vi Sveriges konkurrenskraft och bidrar till vår förmåga att attrahera utländsk spetskompetens, säger utbildningsminister Johan Pehrson.

Regeringen gör samtidigt en satsning på excellenskluster inom strategiska teknikområden genom ett uppdrag till Vinnova. Dessa satsningar samordnas mellan myndigheterna genom ett gemensamt programkontor.
