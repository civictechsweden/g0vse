# Regeringen beslutar om en ny taltidningsförordning

Den nya taltidningsförordningen innehåller bestämmelser om Myndigheten för tillgängliga mediers taltidningstjänst, vilka medier som ska kunna ingå i tjänsten, om mottagarutrustning och internetabonnemang för att ta del av innehållet i tjänsten och om stöd till taltidningar i tjänsten. Myndigheten för tillgängliga medier ska även göra kris- och samhällsinformation från stat, region och kommun tillgänglig i tjänsten.

– Genom förslaget blir taltidningssystemet teknikneutralt och mer ändamålsenligt för att ge fler personer med synnedsättning eller annan läsnedsättning tillgång till nyheter och samhällsinformation på jämlika villkor. Den nya förordningen bidrar till att minska informationsklyftor och till att fler kan känna sig delaktiga i samhällsdebatten, säger kulturminister Parisa Liljestrand.

Den nya taltidningsförordningen bygger på förslagen i promemorian En moderniserad taltidningsverksamhet (Ds 2024:22). Genom den nya förordningen upphävs den nuvarande taltidningsförordningen.

Den nya förordningen samt övriga författningsändringar träder i kraft den 1 juli 2025.
