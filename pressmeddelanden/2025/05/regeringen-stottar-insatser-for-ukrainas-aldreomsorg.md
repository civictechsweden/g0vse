# Regeringen stöttar insatser för Ukrainas äldreomsorg

Under en resa till Ukraina under förra veckan presenterade äldre- och socialförsäkringsminister Anna Tenje regeringens avsikt att se över förutsättningarna för att vidga Sveriges samarbete med Ukraina på det socialpolitiska området, till att också omfatta äldreomsorgen. Regeringen ger Socialstyrelsen i uppdrag att genomföra en studie av Ukrainas behov inom äldreomsorgen och Sveriges förutsättningar att svara upp mot detta.

– På plats i Ukraina har det varit tydligt att Sveriges stöd gör skillnad, och betyder mycket för att upprätthålla motståndskraften och förbättra stödet till drabbade efter Rysslands fullskaliga invasion. Därför är jag stolt över att Sverige nu även vill stötta Ukrainas äldre, en grupp som är särskilt sårbar i både krig och fredstid, säger äldre- och socialförsäkringsminister Anna Tenje.

Sedan 2024 har Socialstyrelsen i uppdrag att samordna uppbyggnads- och reformssamarbetet med Ukraina inom hälso- och sjukvårdens område och på det socialpolitiska området. Samarbetet bygger på de samarbetsavtal som regeringen ingick med Ukraina år 2023. Insatser inom ramen för samarbetet finansieras av Sida. Nu ser regeringen över förutsättningarna att stärka stödet till Ukraina genom att bredda det socialpolitiska samarbetet till att också omfatta äldreomsorgen.

För att stödet framgångsrikt ska svara upp mot faktiska behov ser regeringen vikten av att en dialog förs med Ukraina, och att behoven analyseras innan nästa steg i stödet adderas. Regeringens uppdrag till Socialstyrelsen handlar därför om att analysera Ukrainas behov och förutsättningar inom äldreomsorgen, och att identifiera insatser som kan svara upp mot dessa behov.

Uppdraget är en del av regeringens arbete med att främja ett framtida ukrainskt EU-inträde. Socialstyrelsen ska senast den 28 november 2025 redovisa uppdraget till Regeringskansliet.
