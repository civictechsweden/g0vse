# Valen ska bli säkrare och mer tillgängliga

Det svenska valsystemet är robust och rättssäkert. Hoten mot genomförandet av valen har dock ökat på senare år, bland annat på grund av en högre risk för informationspåverkan och desinformation. Det finns i dag inte någon myndighet som har ett samlat och övergripande ansvar för säkerhetsfrågorna i valadministrationen. Det spridda ansvaret kan ha en negativ inverkan på förutsättningarna att genomföra valen säkert och korrekt vid olika typer av störningar. För att bevara det höga förtroendet för valsystemet föreslår regeringen följande:

* Valmyndigheten ges ett uttryckligt ansvar att stödja och samordna arbetet med skydd av val.
* Länsstyrelserna, kommunerna och de utlandsmyndigheter som inrättat röstningslokaler ska skyndsamt rapportera incidenter som kan påverka genomförandet av val till Valmyndigheten.

– Att de allmänna valen kan genomföras på ett säkert sätt är en grundförutsättning för det demokratiska systemet. Mot bakgrund av omvärldsläget förstärker och förtydligar vi nu valadministrationens ansvar för att säkerställa att alla väljare kan utöva sin rösträtt i fria och hemliga val. Samtidigt vidtar vi åtgärder för att säkerställa att alla väljargrupper har förutsättningar att utnyttja sin rösträtt, säger justitieminister Gunnar Strömmer.

Vallagen ställer redan i dag krav på tillgänglighet, men för att ytterligare förtydliga och förstärka detta föreslår regeringen att:

* Kraven på att röstningen ska vara tillgänglig för alla väljare tydliggörs. Det förtydligas i vallagen att tillgängligheten ska omfatta såväl den fysiska tillgängligheten till vallokalerna som hur röstningen faktiskt går till och den information som lämnas till väljarna.
* Fler väljare, bland annat personer som är placerade på särskilda ungdomshem, ska få möjlighet att rösta med ambulerande röstmottagare.
* Utlandssvenskar som fallit ur röstlängden ska kunna förtidsrösta i Sverige och genom förtidsrösten återupptas i röstlängden.

Lagändringarna föreslås träda i kraft den 1 december 2025 för att kunna tillämpas vid de allmänna valen 2026. Förslagen har beretts av en enig parlamentariskt sammansatt kommitté, med representanter för samtliga partier representerade i riksdagen.
