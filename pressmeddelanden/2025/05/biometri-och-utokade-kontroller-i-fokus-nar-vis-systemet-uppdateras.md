# Biometri och utökade kontroller i fokus när VIS-systemet uppdateras

Syftet med de nya reglerna för VIS-systemet är att stärka kontrollen av tredjelandsmedborgare som ansöker om visum eller uppehållstillstånd i Sverige, samt att förbättra möjligheterna att förebygga och bekämpa brott. Förslagen innebär bland annat bestämmelser om en utökad skyldighet för en utländsk medborgare att lämna biometriska uppgifter, dvs fingeravtryck och fotografi, vid ansökan om nationell visering (visering för längre vistelse), vid gränskontroller och vid inre utlänningskontroller.

– Det här är ett av flera förslag för att bekämpa skuggsamhället och säkerställa att vi har kontroll över vilka som reser in i Sverige och vilka som befinner sig här. Med detta förslag får myndigheterna mer effektiva verktyg, säger migrationsminister Johan Forssell.

De nya reglerna innebär även utökade kontroller av ansökningar, exempelvis genom automatiska jämförelser mot andra informationssystem. Dessutom förbättras brottsbekämpande myndigheters tillgång till uppgifterna i systemet, vilket underlättar deras arbete med att förebygga och bekämpa brott.

I propositionen föreslår regeringen de lagändringar som behövs för att anpassa svensk rätt till det nya EU-rättsliga regelverket.

Lagändringarna föreslås träda i kraft den dag som ändringarna i EU-förordningen börjar tillämpas fullt ut. Eftersom detta datum ännu inte är bestämt föreslås lagändringarna träda i kraft den dag som regeringen bestämmer.
