# Vägen mot EU i fokus när EU-minister Jessica Rosencrantz besöker Moldavien

–  Moldaviens framtid är i EU. Trots ryska hybridattacker fortsätter landet göra imponerande framsteg i det reformarbete som krävs för ett EU-medlemskap. Sedan Rysslands invasion av Ukraina har regeringen ökat stödet till Moldaviens EU-närmande betydligt. Det ät viktigt för att öka landets motståndskraft men också för att stärka säkerheten och stabiliteten i hela vårt närområde, säger EU-minister Jessica Rosencrantz.

Under besöket träffar EU-ministern flera representanter från Moldaviens regering. På agendan står diskussioner om landets EU-anslutningsprocess och motståndskraft samt Sveriges och EU:s stöd till landet. EU-ministern träffar också representanter från det moldaviska civilsamhället för att bland annat diskutera arbetet för att stärka fri media inför parlamentsvalet den 28 september.

EU-ministern kommer också att besöka Ialoveni. Där träffar hon invånare från staden för att diskutera Sveriges erfarenheter av EU-samarbetet.
