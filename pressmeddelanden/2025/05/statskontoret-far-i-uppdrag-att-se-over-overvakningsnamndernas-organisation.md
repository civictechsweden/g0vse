# Statskontoret får i uppdrag att se över övervakningsnämndernas organisation

Det finns i dag 24 övervakningsnämnder som ansvarar för att fatta beslut om åtgärder för både intagna vid Kriminalvårdens anstalter och personer under frivård. Hanteringen av nämndernas administrativa uppgifter behöver ses över, och det finns ett behov av att analysera om de kan organiseras på ett mer ändamålsenligt sätt.

– Det är nödvändigt att se över och modernisera övervakningsnämndernas organisation. Deras nuvarande uppdrag ska ligga fast, men vi behöver samtidigt skapa en mer effektiv struktur som tydliggör Kriminalvårdens ansvar och samtidigt värnar skattebetalarnas pengar, säger justitieminister Gunnar Strömmer.

– Den här regeringen har tydligt prioriterat fokus på statens kärnuppgifter. Där ingår att skapa effektivare myndigheter med samlade resurser. Vi ser stor potential för samordningsvinster och det här beslutet är ett viktigt steg i det arbetet, säger civilminister Erik Slottner.

Uppdraget avgränsas till att föreslå en ny organisation för övervakningsnämnderna, antingen genom att minska antalet nämnder eller genom att överföra dem till en samlad enrådighetsmyndighetmed särskilda beslutsorgan. Om antalet nämnder minskas ska möjligheten att tydliggöra Kriminalvårdens ansvar som värdmyndighet utredas. Analysen ska utgå ifrån att övervakningsnämnderna behåller sina nuvarande uppdrag, ansvar, befogenheter och beslutsformer.

I uppdraget ingår bland annat att göra en kartläggning och analys av övervakningsnämndernas nuvarande arbete samt att lämna nödvändiga förslag på lagändringar.

Statskontoret ska samråda med Kriminalvården vid genomförandet av uppdraget och synpunkter ska inhämtas från övervakningsnämnderna samt andra relevanta myndigheter.

Uppdraget ska redovisas senast den 30 januari 2026.
