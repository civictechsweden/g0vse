# Sverige undertecknar Europarådets konvention till skydd för advokatyrket

Bakgrunden till konventionen är att advokater, som är en grundsten i rättsstaten, i allt större utsträckning utsätts för olika former av påtryckningar. Genom att underteckna konventionen visar Sverige sitt stöd för en fri och oberoende advokatkår - en avgörande del i att upprätthålla rättsstaten.

Konventionen fastställer minimistandarder för skyddet av advokater och advokatsamfund. Den omfattar bland annat regler om att advokater ska kunna verka utan otillbörliga hinder, att de ska ha rätt att kommunicera förtroligt med sina klienter och att de inte ska drabbas av negativa konsekvenser för att de identifieras med sina klienter eller deras sak.

– Att skydda advokater är att skydda rättsstaten. Genom att underteckna denna konvention bekräftar vi att Sverige står upp för advokaters rätt att arbeta utan rädsla för hot och våld. Det är en viktig signal till landets advokater, men också till omvärlden att vi värnar vår demokrati och rättsstat, säger justitieminister Gunnar Strömmer.

Undertecknandet skedde i samband med Europarådets årliga ministermöte i Luxemburg den 13 maj 2025, Sverige deltog med en delegation under ledning av statssekreterare Charlotte Kugelberg.​ Ministermötet samlar representanter på högpolitisk nivå från Europarådets medlemsländer för att diskutera aktuella frågor om demokrati, rättsstatens principer och mänskliga rättigheter.
