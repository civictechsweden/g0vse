# Nya uppdrag för att stärka den nationella digitala infrastrukturen för hälso- och sjukvården

– Syftet med allt som görs på området, både i Sverige och i EU, är att det ska bli lättare att få vård. Bryter du foten i Grekland ska sjukhuset du är på kunna få tillgång till dina journaluppgifter från Sverige. Detta måste dock kunna göras på ett säkert sätt med respekt för enskildas integritet och skydd för känsliga uppgifter, säger socialminister Jakob Forssmed.

Statistiska centralbyrån (SCB) får i uppdrag att utreda förutsättningarna för hur säkra behandlingsmiljöer enligt EHDS ska kunna tillhandahållas. Uppdraget innefattar att analysera hur ett system med säkra behandlingsmiljöer bör organiseras och utvecklas i Sverige, samt att beräkna kostnaderna för de förslag som myndigheten lämnar.

Socialstyrelsen får i uppdrag att förbereda för att myndigheten ska tilldelas ansvar som organ för tillgång till hälsodata enligt EHDS. Uppdraget innefattar att utreda förutsättningarna för att tilldelas samtliga uppgifter som organ för tillgång till hälsodata – med undantag för uppgifterna att tillhandahålla säkra behandlingsmiljöer och att ansvara för tillsyn. Socialstyrelsen ska vara nationell ingång för att ta emot ansökningar om tillgång till hälsodata, pröva och bevilja datatillstånd, tillhandahålla en nationell datasetskatalog och vara koordinerande organ för tillgång till hälsodata.

Inspektionen för vård och omsorg (IVO) får i uppdrag att förbereda för att bli organ för tillgång till hälsodata med ansvar för att övervaka och kontrollera regelefterlevnad enligt EHDS. Uppdraget innefattar att analysera och beskriva vad de nya uppgifterna består av och hur de kan utföras på ett resurseffektivt sätt.

E-hälsomyndigheten får i uppdrag att stödja vårdgivare och systemleverantörer i anslutningen till den nationella digitala infrastrukturen för hälso- och sjukvården. Uppdraget omfattar bland annat att ge stöd och vägledning till vårdgivare och systemleverantörer genom samtliga faser i anslutningen, från förberedelse och planering till genomförande och uppföljning. Myndigheten ska även bistå med teknisk och verksamhetsmässig expertis, felsökning och validering samt tillhandahålla en utvecklarportal.

Samtliga myndigheter ska löpande samverka och föra dialog med relevanta aktörer.
