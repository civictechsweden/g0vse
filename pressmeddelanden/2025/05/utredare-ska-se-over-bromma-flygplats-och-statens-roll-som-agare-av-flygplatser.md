# Utredare ska se över Bromma flygplats och statens roll som ägare av flygplatser

– Flyget och flygplatserna är viktiga för att hela Sverige ska fungera. Samtidigt har särskilt inrikestrafiken brottats med svåra utmaningar under flera år och för Bromma flygplats har en mängd frågor aktualiserats när flygplatsen tappat mycket av sin trafik. Dessutom har totalförsvarets behov av flygplatser ändrats med anledning av det försämrade omvärldsläget och Natointrädet. Mot bakgrund av allt detta ser vi ett stort behov av den här utredningen, säger infrastruktur- och bostadsminister Andreas Carlson.

Regeringen tillsätter en utredning som ska se över statens roll som ägare och förvaltare av flygplatser. I uppdraget ingår också att utreda och utvärdera det nationella basutbudet av flygplatser som ägs och utvecklas av Swedavia AB, och basutbudets syfte och funktion.

I utredningen ingår frågor kring ägande, finansiering och organisering av de svenska flygplatserna för att skapa långsiktig hållbarhet, inte minst ekonomiskt.

Utredningen kommer också särskilt att se över Bromma flygplats roll och funktion i basutbudet, bland annat i ljuset av den minskade linjetrafiken på flygplatsen sedan årsskiftet.

Förslag och slutsatser från utredningen kommer att vara underlag för vidare ställningstaganden om det framtida svenska flygplatssystemet.

Uppdraget ska redovisas senast den 30 september 2026.
