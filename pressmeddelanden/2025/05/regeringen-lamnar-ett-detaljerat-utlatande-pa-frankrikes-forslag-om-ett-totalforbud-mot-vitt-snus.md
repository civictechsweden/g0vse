# Regeringen lämnar ett detaljerat utlåtande på Frankrikes förslag om ett totalförbud mot vitt snus

– Flera länder ökar sina ansträngningar för att förbjuda vitt snus, först Spanien och nu Frankrike. Den svenska regeringen kommer inte att stå vid sidan och se på när en viktig svensk näring begränsas. Vi står upp för svenska snusare och EU:s inre marknad, säger bistånds- och utrikeshandelsminister Benjamin Dousa.

Frankrike har enligt förfarandet i det så kallade anmälningsdirektivet för tekniska föreskrifter anmält ett förslag till ny lagstiftning i Frankrike. Förslaget innebär ett förbud i Frankrike av såväl produktion och tillverkning, som försäljning och innehav av vitt snus.

Regeringen bedömer att förslaget riskerar att allvarligt skada den fria rörligheten inom EU. En välfungerande inre marknad är ett kärnvärde för den svenska regeringen. Regeringen ser med oro på att den fria rörligheten påverkas negativt när enskilda medlemsländer inför totalförbud mot vitt snus.
