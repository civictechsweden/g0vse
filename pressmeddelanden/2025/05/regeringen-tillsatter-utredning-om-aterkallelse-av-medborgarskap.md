# Regeringen tillsätter utredning om återkallelse av medborgarskap

– I motsats till flera andra länder finns det ingen möjlighet att återkalla ett svenskt medborgarskap från den som har förvärvat medborgarskapet på felaktiga grunder eller som har dömts för allvarlig brottslighet. Att införa en sådan möjlighet handlar om att markera medborgarskapet betydelse och vår nolltolerans mot missbruk och allvarlig brottslighet, säger migrationsminister Johan Forssell.

Bakgrunden är ett förslag som presenterades i januari i år, där det föreslogs att den grundlagsskyddade rätten till medborgarskap bör kunna begränsas för att möjliggöra återkallelse i särskilda situationer. Regeringen går nu vidare genom att ge en utredare i uppdrag att ta fram konkreta förslag. Syftet med uppdraget är att stärka betydelsen av medborgarskapet som bärare av rättigheter och skyldigheter.

– Individer som kommer till vårt land för att ägna sig åt grov brottslighet har inget i Sverige att göra. Nu säkerställer vi att det svenska medborgarskapet är förbehållet personer som inte hotar vårt samhälle och trygghet, säger Linda Lindberg, gruppledare för Sverigedemokraterna.

– Att vara svensk medborgare kommer med stora möjligheter, men då krävs också ett stort ansvar. Missbrukar man det ansvaret och förtroendet är det inte mer än rätt att man kan bli av med medborgarskapet. I dag tar vi ett viktigt steg för att stärka medborgarskapets värde i och med möjligheten att återkalla det om förtroendet missbrukats, säger Kristdemokraternas migrationspolitiska talesperson Ingemar Kihlström.

– Vi går nu fram med en utredning som ser över om den som har dubbelt medborgarskap och begår brott mot rikets säkerhet ska kunna fråntas sitt svenska medborgarskap. Det handlar om att skydda vår demokrati och trygghet, säger Liberalernas migrationspolitiska talesperson Patrik Karlson.

Enligt uppdraget ska den särskilda utredaren lämna förslag som innebär att det svenska medborgarskapet ska kunna återkallas från den som har fått medborgarskapet på felaktiga grunder eller som har dömts för brott som allvarligt hotar rikets säkerhet eller brott som omfattas av internationella brottmålsdomstolens jurisdiktion. Därutöver ska utredningen ta ställning till möjligheten att återkalla medborgarskap för den som har dömts för brott som allvarligt skadar statens vitala intressen. Utgångspunkten bör vara att brottslighet som på olika sätt kan sägas vara systemhotande ska kunna medföra att medborgarskap återkallas. Det inkluderar brottslighet som sker inom ramen för kriminella nätverk och som allvarligt skadar statens vitala intressen.

Uppdraget ska redovisas senast den 20 mars 2026.
