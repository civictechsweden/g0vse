# Regeringen utser Tobias Thyberg till nationell säkerhetsrådgivare

– Ambassadör Tobias Thyberg har bred erfarenhet från Utrikesdepartementet, EU och som svensk ambassadör bland annat i Ukraina under krigsutbrottet. Han har unika kunskaper och kvalifikationer för att samordna och inrikta regeringens arbete med Sveriges nationella säkerhet, biträda mig som statsminister i säkerhetspolitiska frågor och representera Sverige i det internationella nätverket av säkerhetsrådgivare. Jag ser fram emot att arbeta med Tobias som gör sin första resa i sin nya roll redan i dag till JEF-mötet i Oslo, säger statsminister Ulf Kristersson.

– I en tid av flera parallella hot mot vårt land är samordning och inriktning av Sveriges nationella säkerhet central. När jag fick frågan om att leda detta arbete var det självklart för mig att tacka ja. Nu ser jag fram emot att börja jobba, säger Tobias Thyberg.

Tobias kommer närmast från rollen som chef för enheten för Östeuropa och Centralasien på Utrikesdepartementet och var före det chef för enheten för FN-frågor. Han var mellan 2019-2023 Sveriges ambassadör i Ukraina och dessförinnan ambassadör i Afghanistan.

Han har arbetet med EU:s gemensamma utrikespolitik, både från Utrikesdepartementet i Stockholm och från EU-delegationen i Georgien. Tobias har också tjänstgjort vid svenska ambassaden både i Washington DC, i Moskva och i New Delhi.

Tobias Thyberg gjorde värnplikten genom studier i ryska vid FRA.

Han tillträder sin nya tjänst i dag, den 8 maj 2025.
