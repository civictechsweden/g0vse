# Barnombudsmannen ska analysera risker och brister i skyddet för våldsutsatta barn

– Alla barn har rätt till en trygg och säker uppväxt, fri från alla former av våld. Ändå ser vi alldeles för ofta fall där samhällets skyddsnät brister. För att lyckas i det långsiktiga arbetet att skydda barn mot våld och utsatthet, behöver vi få en djupare förståelse om varför det finns så stora skillnader mellan lagstiftningens intentioner och hur verkligheten ser ut för våra mest utsatta barn, säger socialtjänstminister Camilla Waltersson Grönvall.

– Att barn utnyttjas inom kriminella nätverk är fullständigt oacceptabelt och något vi tar på största allvar. Ska vi motverka att barn utnyttjas så måste vi veta mer, så att vi kan vidta rätt åtgärder. Vi behöver mer kunskap om hedersrelaterat våld och förtryck och riskerna för att utnyttjas i gängkriminalitet, men även kunskap om hur kriminella nätverk utnyttjar barn för sexuell exploatering och människohandel, säger jämställdhets- och arbetslivsminister Nina Larsson.

– Inga barn ska växa upp i sammanhang som präglas ​av våld och otrygghet. ​För att kunna skydda barnen bättre behöver vi utöka kunskaperna om ​vad det är som gör att samhällets förmåga att gripa in brister för ofta. Lagar som stiftats för att åstadkomma ett bättre skydd för barn måste också fungera och efterlevas i praktiken, säger socialminister Jakob Forssmed.

– Det är oacceptabelt att barn tillåts falla mellan stolarna i ett välfärdssamhälle som Sverige. Det är hög tid att syna myndigheternas brister och ta krafttag mot hederskultur och kriminella nätverk som utnyttjar barn, säger Jessica Stegrud, socialpolitisk talesperson för Sverigedemokraterna.

Genom en ändring i Barnombudsmannens regleringsbrev får myndigheten därför två nya uppdrag.

## Fördjupad kunskap om barns utsatthet och samhällets oförmåga

Det ena uppdraget regeringen ger till Barnombudsmannen handlar om att undersöka bristerna i samhällets skyddsnät för barn, och vad dessa beror på. Barnombudsmannen ska bland annat analysera varför våld mot barn sällan upptäcks, och synliggöra skillnader mellan lagars intentioner och det genomslag som de faktiskt får för barnet i praktiken.

Det andra uppdraget handlar om att undersöka sambandet mellan hedersrelaterat våld och förtryck och gängkriminalitet samt hur kriminella nätverk utnyttjar barn för sexuell exploatering och människohandel för olika ändamål.

Uppdragen lämnas mot bakgrund av Barnombudsmannens rapport ”Det har alltid funnits våld, alltså när det har funnits problem”, som bygger på en kartläggning av barns och ungas erfarenheter av våld under uppväxten i syfte att belysa eventuella samband mellan uppväxtvillkor och risk för att utnyttjas i kriminalitet.

Uppdraget lämnas också mot bakgrund av Jämställdhetsmyndighetens rapport om arbetet mot prostitution och människohandel i Sverige 2024. Uppdragen går i linje med FN:s barnrättskommittés senaste rekommendationer till regeringen som uppmanat Sverige att analysera de bakomliggande orsakerna till barns inblandning i organiserad brottslighet och säkerställa att åtgärder omfattar tidiga insatser som riktar sig till barn i riskzonen eller utsatta situationer.

För uppdraget att analysera brister i samhällets skyddsnät har Barnombudsmannen i år tilldelats två miljoner kronor. För uppdraget att analysera kopplingarna mellan hedersrelaterat våld och förtryck och risken för att barn utnyttjas i gängkriminalitet samt kopplingar mellan hur kriminella nätverk utnyttjar barn för bland annat sexuell exploatering tilldelas i år myndigheten en halv miljon kronor.
