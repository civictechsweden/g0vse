# Regeringen stärker uppföljningen av vårdens väntetider

– Vi tar ett stort steg framåt för att förbättra vården för alla patienter i Sverige. Genom att övergå till att samla in väntetidsdata i statlig regi kan vi på ett mer transparent och effektivt sätt synliggöra och stärka vårdens kapacitet. Detta är en viktig del av vårt arbete för att stärka hälso- och sjukvården, säger sjukvårdsminister Acko Ankarberg Johansson.

Från och med den 1 juli 2025 kommer regionerna att rapportera väntetider direkt till Socialstyrelsen i stället för till Sveriges Kommuner och Regioner (SKR). Detta ger Socialstyrelsen en central roll i att samla in och analysera väntetidsdata. Genom att centralisera datahanteringen hos Socialstyrelsen, som har den nödvändiga expertisen och infrastrukturen, kan insamlingen standardiseras och datakvaliteten förbättras. Detta möjliggör mer omfattande och jämförande analyser mellan olika regioner, vilket ska bidra till en mer effektiv uppföljning och förbättring av vårdens tillgänglighet.

För att säkerställa integriteten kommer väntetidsdatabasen inte att innehålla uppgifter som avser en patients namn, personnummer eller andra identitetsbeteckningar.
