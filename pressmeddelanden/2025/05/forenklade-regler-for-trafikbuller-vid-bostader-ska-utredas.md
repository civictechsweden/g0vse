# Förenklade regler för trafikbuller vid bostäder ska utredas

- Regeringen genomför en mängd åtgärder för att förenkla reglerna för byggande. Att utreda och föreslå förenklingar av bullerregelverket är ett led i detta arbete. Målet är att kraftigt förenkla detaljplaneprocessen och skapa förutsättningar för ett ökat och mer differentierat utbud av bostäder, säger infrastruktur- och bostadsminister Andreas Carlson.

Regeringen ger Boverket i uppdrag att utreda och föreslå förändringar i förordningen om trafikbuller vid bostadsbyggnader.

Om gränsen för tillåten bullernivå överskrids finns enligt dagens regler möjlighet att vända minst hälften av bostadsrummen i en bostad mot en så kallad skyddad sida, där vissa ljudnivåer inte ska överskridas

Boverket får nu i uppdrag att utreda förutsättningarna för att komplettera denna reglering med ett alternativ där det i stället för en skyddad sida för varje bostad finns möjlighet att skapa gemensamma vistelseytor med god ljudmiljö i anslutning till bostadsbyggnaden. Det kan till exempel vara på en bostadsgård eller gemensam uteplats.

Regeringen bedömer att ett sådant alternativ skulle kunna förenkla planeringen i bullerutsatta lägen och skapa förutsättningar för ett mer differentierat utbud av bostäder.

Det skulle också ge en större frihet för byggaktörer att utforma byggnadstekniskt optimala planlösningar, vilket skulle kunna sänka produktionskostnaderna och öka kostnadseffektiviteten.

Boverket ska redovisa uppdraget senast den 31 mars 2026.
