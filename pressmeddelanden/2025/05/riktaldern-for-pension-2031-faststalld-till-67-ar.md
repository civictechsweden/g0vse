# Riktåldern för pension 2031 fastställd till 67 år

Att svenskar lever allt längre och är friska högre upp i åldrarna är i grunden positivt. Det betyder också att den intjänade pensionen ska räcka över längre tid. För att upprätthålla pensionsnivåerna höjdes åldersgränserna i pensionssystemet och i angränsande trygghetssystem både 2020 och 2023. Även en så kallad riktålder för pension har införts och ska styra de pensionsrelaterade åldersgränserna från 2026. Riktåldern är tänkt att fungera som ett riktmärke för pensionsbeslut

– Det finns många fördelar med att fortsätta arbeta. Vi blir friskare av att jobba och ha kollegor. Och pensionen blir högre. Samtidigt blir allt fler allt äldre och det finns stora behov av erfarna medarbetare i de flesta branscher. För att möjliggöra för fler att jobba längre är det viktigt att vi bekämpar ålderismen och ökar möjligheterna att jobba, till exempel har regeringen sänkt skatten på arbete för seniora medarbetare som stannar något eller några år till. Det är ett allt för stort slöseri att räkna ut några av våra mest erfarna medarbetare bara för att de nått en viss ålder, säger äldre och socialförsäkringsminister Anna Tenje.

Riktåldern för 2031 har liksom tidigare år fastställts till 67 år. Det innebär bland annat att personer som är födda 1964 och därmed fyller 67 år under 2031 tidigast har rätt till pensionssystemets grundskydd från den åldern.

Riktåldern ska fastställas årligen och sex år innan den aktuella riktåldern tillämpas. Regeringen har därför beslutat om en förordning som fastställer riktåldern för pension för 2031 till 67 år, vilket är samma ålder som riktåldern tidigare har fastställts till för åren 2026 till och med 2030.

Förordningen föreslås träda i kraft den 1 juli 2025.
