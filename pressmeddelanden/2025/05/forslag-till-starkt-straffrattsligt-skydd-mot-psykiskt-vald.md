# Förslag till stärkt straffrättsligt skydd mot psykiskt våld

– Mäns våld mot kvinnor ska bekämpas med samma kraft som vi bekämpar gängkriminaliteten. Därför gör regeringen flera saker samtidigt: vi ser över straffen för bland annat grova vålds- och sexualbrott, skärper reglerna om kontaktförbud och ser över bodelningsreglerna för att motverka en sorts ekonomiskt våld. Vi har också stärkt det hyresrättsliga skyddet för våldsutsatta kvinnor. Men vi måste ha bättre verktyg för att komma åt det psykiska våldet. Ingen ska behöva leva i rädsla för att utsättas för våld eller andra kränkningar. Det är glädjande att vi kan skicka ett förslag på en kriminalisering av psykiskt våld på remiss, och jag ser fram emot att ta del av remissinstansernas synpunkter på förslaget, säger justitieminister Gunnar Strömmer.

Psykiskt våld är ett omfattande problem och en del av mäns våld mot kvinnor, våld i nära relationer eller hedersrelaterat våld och förtryck. Det är särskilt utbrett bland unga, och då i synnerhet i digital form. Fysiskt våld föregås också ofta av psykiskt våld när det kommer till våld i nära relationer.

Inom Justitiedepartementet har det tagits fram ett utkast till lagrådsremiss, med förslag om en särskild straffbestämmelse för psykiskt våld. Utkastet är en omarbetad version av förslaget i departementspromemorian Straffansvar för psykiskt våld (Ds 2022:18). Det tidigare förslaget möttes av relativt omfattande kritik från remissinstanserna, särskilt från de myndigheter som ska tillämpa bestämmelsen i praktiken. Förslaget har därför omarbetats för att bli mer tydligt och förutsebart, samtidigt som det ska ge skydd mot psykiskt och ekonomiskt våld.

I utkastet till lagrådsremiss lämnas följande förslag:

* Det ska införas en särskild straffbestämmelse om psykiskt våld i brottsbalken. Bestämmelsen tar sikte på upprepade former av psykiskt våld i form av förolämpningar, otillbörliga hot, otillbörligt tvång eller otillbörlig övervakning. Kränkningarna ska sammantagna varit ägnade att allvarligt skada den utsatta personens självkänsla,
* Straffet ska vara fängelse i högst fyra år.
* Brottet psykiskt våld ska kunna ingå som ett led i barnfridsbrott, grov fridskränkning, grov kvinnofridskränkning, olaga förföljelse och hedersförtryck.
* Brottet förolämpning ska kunna ingå som ett led i grov fridskränkning, grov kvinnofridskränkning, olaga förföljelse och hedersförtryck.

Remitteringen av förslagen utgör en del av regeringens arbete med att bekämpa mäns våld mot kvinnor, våld i nära relationer och hedersrelaterat våld och förtryck. Vidare bedöms förslagen kunna bidra till ett stärkt skydd mot omvändelseförsök som förenas med hot eller tvång, mot tvång att bära religiös klädsel ‑ så som slöja ‑ samt mot tvång att kvarbli i en relation eller ett äktenskap.

Utkastet till lagrådsremiss har nu skickats ut på remiss. Remissen ska besvaras senast den 3 september 2025.

Enligt utkastet till lagrådsremiss föreslås lagändringarna träda i kraft den 1 juni 2026.

Förslaget bygger delvis på en överenskommelse mellan regeringen och Sverigedemokraterna.
