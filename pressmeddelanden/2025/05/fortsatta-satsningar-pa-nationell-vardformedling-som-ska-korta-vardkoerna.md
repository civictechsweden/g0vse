# Fortsatta satsningar på nationell vårdförmedling som ska korta vårdköerna

Enligt Tidöavtalet ska en nationell vårdförmedling i statlig regi inrättas för att korta köerna inom hälso- och sjukvården. Nationell vårdförmedling innebär att väntande patienter erbjuds vård hos en annan vårdgivare med ledig kapacitet eller kortare väntetider, oavsett var i landet denna vårdgivare finns. Regeringen har tidigare gett fyra uppdrag till E-hälsomyndighet och Socialstyrelsen för nationell vårdförmedling och betydande framsteg har gjorts, men fortsatta satsningar är nödvändiga.

– Genom att etablera en nationell vårdförmedling kan vi säkerställa att vårdkapaciteten utnyttjas optimalt och att patienter får den vård de behöver inom vårdgarantins gränser, säger sjukvårdsminister Acko Ankarberg Johansson.

E-hälsomyndigheten har också fått i uppdrag att tillhandahålla och vidareutveckla den nationella katalogen över vårdgivare och utförare av socialtjänst. Katalogen är central för att kunna hitta vårdgivare med ledig kapacitet och katalogen är även en viktig del av den nationella digitala infrastrukturen och ska innehålla relevant information om verksamhet, organisation och utbud. I uppdraget ska E-hälsomyndigheten även analysera hur apotek, tandvård och estetiska verksamheter kan inkluderas i katalogen.

Socialstyrelsen och E-hälsomyndigheten ska samverka med relevanta myndigheter och aktörer inom uppdragen, så som Försäkringskassan, Inspektionen för vård och omsorg (IVO), Läkemedelsverket, Myndigheten för digital förvaltning (Digg), Upphandlingsmyndigheten, Sveriges Kommuner och Regioner (SKR), patient- och professionsorganisationer samt privata vårdgivare. Delredovisningar av uppdragen ska lämnas senast den 28 februari 2026, och slutredovisningar senast den 28 februari 2027.

För arbetet med nationell vårdförmedling har Socialstyrelsen tilldelats 14 miljoner kronor för budgetåret 2025. Medel till E-hälsomyndigheten för nationell vårdförmedling och den nationella katalogen har tilldelats myndigheten i regleringsbrev för budgetåret 2025.
