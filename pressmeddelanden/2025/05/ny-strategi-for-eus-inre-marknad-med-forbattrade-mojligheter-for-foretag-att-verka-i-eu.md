# Ny strategi för EU:s inre marknad med förbättrade möjligheter för företag att verka i EU

Den inre marknaden är avgörande för svensk ekonomi. Sveriges handel med EU utgör nästan 70 procent av vår totala export och närmare 80 procent av vår import och har lagt grunden för både EU:s och Sveriges tillväxt och konkurrenskraft.

- EU:s inre marknad är Sveriges viktigaste handelsarena, men det finns en enorm outnyttjad potential. Vi måste riva handelshinder och göra det enklare för företag att göra affärer inom EU och för människor att arbeta. Inre marknaden är vår huvudsakliga motor för tillväxt, jobb och den gröna och digitala omställningen. Vi välkomnar nu EU-kommissionens nya strategi som har som mål att göra den inre marknaden enklare, effektivare och enhetligare, säger bistånds- och utrikeshandelsminister Benjamin Dousa.

- En av regeringens viktigaste prioriteringar inom EU-samarbetet är att göra det lättare för företag att både starta, skala upp och stanna i Europa. Det finns enorm potential. Om vi skulle riva alla handelshinder på den inre marknaden skulle det kunna innebära en 10-procentig ökning av EU:s samlade BNP. Strategin som vi nu kommer att arbeta med är ett viktigt steg i den riktningen, säger EU-minister Jessica Rosencrantz.

Regeringen har drivit på för en ny långsiktig strategi för den inre marknaden och välkomnar strategin som har ett framåtblickande perspektiv med konkreta åtgärder som stärker den inre marknaden. Den strategi som lanseras idag är ett viktigt steg i rätt riktning för hur den inre marknaden kan bli en ännu starkare motor för jobb, tillväxt och entreprenörskap.
