# Statsminister Ulf Kristersson deltar i nordiskt statsministermöte i Finland

Mötet hålls inom ramen för Finlands ordförandeskap i Nordiska ministerrådet 2025. Finlands statsminister Petteri Orpo och Ålands lantråd Katrin Sjögren är värdar.

Statsminister Ulf Kristersson deltar vid sidan av följande nordiska regeringschefer: Islands Kristrún Frostadóttir, Norges Jonas Gahr Støre, Danmarks Mette Frederiksen, Färöarnas Aksel Vilhelmson Johannesen och Grönlands Jens-Frederik Nielsen.

Statsministrarna ska under dagen diskutera nordisk konkurrenskraft tillsammans med representanter för det nordiska näringslivet. Därpå följer möte om stärkandet av nordisk säkerhet och beredskap i närvaro av Nordiska ministerrådets generalsekreterare Karen Elleman.

Statsministrarna har även en arbetsmiddag på Åbo slott, med Tysklands förbundskansler Friedrich Merz som hedersgäst där aktuella frågor som säkerheten i Östersjön och stödet till Ukraina väntas avhandlas.
