# Regelförenklingar och försöksverksamhet ska stödja kommuner med stora industrietableringar

Lagar och regler får inte bli hinder för innovation och tillväxt. Regeringen har därför i dag beslutat om ett uppdrag till Statskontoret om att analysera och föreslå regelförenklingar samt försöksverksamheter.

– Regeringen öppnar nu upp brett för flera aktörer att föreslå regelförenklingar som stärker kapaciteten, och som underlättar när kommuner med kort varsel behöver bygga ut samhällsservice vid större industrietableringar, säger civilminister Erik Slottner.

Kommuner, regioner, statliga myndigheter och andra aktörer får lämna förslag på förbättrade regler och försöksverksamheter till Statskontoret. Statskontoret ska sedan arbeta vidare med de förslag som bedöms vara genomförbara och som förväntas ge störst nytta. Statskontoret ska slutligen föreslå för regeringen vilka regelförenklingar och försöksverksamheter som bör tas vidare. Förslagen ska ha nödvändiga författningsförslag i de fall riksdagen behöver ta ställning till förslagen.

Statskontoret ska ha tidig och löpande kontakt med Accelerationskontoret för att inhämta kunskap om utmaningar som kan uppstå för den kommunala sektorn i samband med stora industrietableringar och samhällsomvandlingar. Satsningen kopplar an till regeringens samlade strategi för nyindustrialiseringen och samhällsomvandlingen i Norrbottens och Västerbottens län, där försöksverksamhet i offentlig sektor är ett utpekat område.

– Att regelförenkling är ett prioriterat område för regeringen har varit tydligt sen det att vi tillträdde. Utöver regeringens arbete vill vi också ta del av den stora kompetens och idérikedom som finns runt om i landet. Regelförenklingar och samverkan kring dessa gör vi bäst tillsammans och på bred front, säger energi- och näringsminister Ebba Busch

Statskontoret ska löpande lämna rapporter med förslag till regeringen. En slutredovisning av uppdraget ska ske senast den 31 december 2026.
