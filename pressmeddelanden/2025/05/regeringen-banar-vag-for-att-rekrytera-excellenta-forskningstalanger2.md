# Regeringen banar väg för att rekrytera excellenta forskningstalanger

Sverige ska vara en forsknings- och innovationsnation i världsklass. För att uppnå det behöver de bästa forskarna rekryteras – oavsett vart i världen de kommer ifrån. Inte minst med utvecklingen i andra delar av världen, där statliga forskningsanslag skärs ned, öppnas ett fönster för Sverige att erbjuda akademisk frihet och långsiktiga villkor för världsledande forskare. Rekrytering av biträdande lektorer är därför en strategisk möjlighet att attrahera talanger som kan bidra med excellent forskning.

Vetenskapsrådet får nu i uppdrag att inrätta ett program för strategisk rekrytering. Programmet ska ha särskild inriktning på den nationella meriteringsanställningen biträdande lektor. Kandidater med internationell erfarenhet och mobilitet ska prioriteras. Lärosätena kommer kunna söka medel för finansiering av biträdande lektorer genom programmet. Lärosäten som är framgångsrika inom programmet kommer också att premieras genom en ny indikator som införs för lärosätenas forskningsanslag.

– Att vi kan attrahera talanger från världens alla hörn, är en förutsättning för att Sverige ska fortsätta vara en forskningsnation i världsklass. Därför stärker vi nu incitamenten för strategisk rekrytering av forskare, säger utbildningsminister Johan Pehrson.

Satsningen presenterades i forsknings- och innovationspropositionen 2024.
