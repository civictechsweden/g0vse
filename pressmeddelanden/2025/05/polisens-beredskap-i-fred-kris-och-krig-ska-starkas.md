# Polisens beredskap i fred, kris och krig ska stärkas

– Idag får försvaret, när det gäller insatser som kan innebära våld eller tvång mot enskilda, bara stötta polisen vid terroristbrott. Det svarar inte alls mot vår tids behov av samspel mellan olika aktörer för att möta ett brett hot mot vår inre säkerhet. Med de här förslagen anpassas äntligen samspelet mellan polisen och försvaret till vår tids säkerhetshot. Nu ska förslagen remitteras, och jag förutsätter att många åsikter kommer att höras. Sedan ska regeringen välja väg framåt, säger justitieminister Gunnar Strömmer.

Utredningen föreslår bland annat följande:

### Det ska inrättas en ny polisiär förstärkningsresurs bestående av reservpoliser

Reservpoliser ska vara före detta polismän och polisstudenter som befinner sig i slutet av polisutbildningen. De ska skrivas in för civilplikt och kallas in för tjänstgöring vid höjd beredskap eller beredskapstjänstgöring. De ska få fulla polisiära befogenheter och kunna utföra alla polisiära uppgifter.

### Försvarsmakten ska kunna lämna stöd till polisen i fler situationer än idag

Försvarsmaktens möjlighet att bistå polisen vid insatser som kan innebära användning av våld eller tvång mot enskilda är i dag starkt begränsad. Utredningen föreslår att en ny lag ska införas som utökar polisens möjlighet att begära stöd från Försvarsmakten i dessa situationer. Lagen ska kunna användas vid exempelvis allvarlig brottslighet med omfattande fara för liv och hälsa samt vid vissa allvarliga angrepp på samhället.

### En ändring av polismäns folkrättsliga ställning i krig

Enligt dagens ordning förväntas polismän vid krig både fortsätta utföra sitt civila uppdrag och delta i det militära försvaret. Utredningen föreslår att detta ändras och att de inte längre ska räknas som kombattanter, utan som civila för att kunna utföra sitt samhällsviktiga uppdrag.

### Polisens tillgång till helikoptertransporter ska säkras

Utredningen föreslår att Sjöfartsverket ska få möjlighet att lämna stöd till polisen med helikoptertransporter, samt att förutsättningar för att anskaffa en gemensam civil helikopterflotta ska utredas av berörda myndigheter.

### Ett nytt system för gränsövervakning i krig

Utredningen har bedömt att det nuvarande systemet för gränsövervakning i krig behöver moderniseras och föreslår att en ny lag ska införas om stärkt samverkan i gränskontrollverksamhet vid höjd beredskap.

### Säkerhetspolisen får utökade möjligheter att besluta om tillfälliga skyddsobjekt

Säkerhetspolisen ska ha rätt att besluta om tillfälliga skyddsobjekt avseende vissa byggnader med mera, som myndigheten behöver använda som alternativ ledningsplats.

Utredningen föreslår att majoriteten av förslagen ska träda i kraft den 1 januari 2027.
