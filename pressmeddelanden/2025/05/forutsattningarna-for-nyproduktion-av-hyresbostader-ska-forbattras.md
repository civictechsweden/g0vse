# Förutsättningarna för nyproduktion av hyresbostäder ska förbättras

I syfte att skapa bättre förutsättningar för att bygga nya hyresbostäder föreslår regeringen flera förbättringar av modellen med presumtionshyra.

Förslagen innebär bland annat följande:

### Möjligheterna att justera hyran löpande ska utökas

Det kan bidra till att det i fler fall blir lönsamt att investera i nyproduktion. Inflytt­nings­­hyrorna kan också sättas lägre, vilket är positivt för dem som behöver en bostad.

### Hyran ska kunna ändras i fler fall än tidigare

I syfte att göra presumtionshyresmodellen mer flexibel föreslås att hyran ska kunna ändras i fler fall än tidigare, till exempel på grund av en hyresgästs individuella önskemål om utrustning till sin lägenhet eller för att kunna genomföra angelägna moderniseringar, som installation av laddstolpar eller solceller.

### Nya möjligheter att lösa tvister om presumtionshyra

Det ska införas nya möjligheter att lösa tvister om presumtions­hyra, vilket kan bidra till mer effektiva förhandlingar om sådana hyror, och att tvister kan avgöras på ett snabbt och enkelt sätt om parterna inte kan komma överens.

– För att skapa goda förutsättningar för nybyggnation är det viktigt att det finns ett väl fungerande system för hyressättning. De förändringar som regeringen nu föreslår är efterfrågade av aktörer på hyresmarknaden, och bedöms kunna bidra till ett ökat bygg­ande av hyresbostäder. Fler tillgängliga hyresbostäder är positivt för rörligheten på bostads­marknaden och arbetsmarknaden, säger infrastruktur- och bostadsminister Andreas Carlson.

Lagändringarna föreslås träda i kraft den 1 januari 2026.
