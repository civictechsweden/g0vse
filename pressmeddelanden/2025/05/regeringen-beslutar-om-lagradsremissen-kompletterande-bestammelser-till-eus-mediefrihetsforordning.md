# Regeringen beslutar om lagrådsremissen Kompletterande bestämmelser till EU:s mediefrihetsförordning

– Jag är glad att regeringen i dag kan lägga fram en lagrådsremiss som syftar till att EU:s mediefrihetsförordning ska kunna tillämpas effektivt i Sverige. Mediefrihetsförordningen bidrar till mediernas oberoende i en tid där journalistiken angrips och ifrågasätts på olika sätt både inom och utanför EU. Fria och oberoende medier främjar en öppen dialog och stärker vår demokrati, säger kulturminister Parisa Liljestrand.

Mediefrihetsförordningen förhandlades till stor del under det svenska ordförandeskapet och syftar till att på olika sätt främja mediemångfald och redaktionellt oberoende inom EU. Den innehåller bland annat regler om medieföretags oberoende och skydd för journalisters källor, bedömningar av företagssammanslagningar på mediemarknaden och tilldelning av offentliga medel för annonsering.

Mediefrihetsförordning kan i stor utsträckning tillämpas direkt, men kräver vissa nationella kompletteringar. Den nya lag som föreslås innehåller bland annat bestämmelser om tillsyn och de befogenheter som Mediemyndigheten som tillsynsmyndighet behöver för att säkerställa att mediefrihetsförordningen följs.

Den kompletterande lagen föreslås i huvudsak träda i kraft den 1 januari 2026.
