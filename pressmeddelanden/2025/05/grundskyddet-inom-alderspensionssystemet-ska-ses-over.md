# Grundskyddet inom ålderspensionssystemet ska ses över

I det allmänna pensionssystemet finns ett grundskydd. Basen i grundskyddet är garantipensionen, men därutöver finns fyra ytterligare skattefinansierade förmåner som syftar till att komplettera en otillräcklig inkomstgrundad pension. Det handlar om bostadstillägg, särskilt bostadstillägg, äldreförsörjningsstöd och inkomstpensionstillägg. Förmånerna har införts vid olika tillfällen och med olika syften. Alla förmåner prövas mot en inkomst, men på olika sätt. Detta gör att helheten av grundskyddet blir komplex och ofta svår att förstå.

Det går därför inte att veta om grundskyddet är effektivt och når fram till dem som har störst behov av det. Därför har en enig Pensionsgrupp, med representanter från alla riksdagspartier, ställt sig bakom att inleda en översyn av grundskyddet.

– Pensionssystemet finns till för pensionärerna. Därför är det av största vikt att det är begripligt och effektivt. Den här översynen syftar till att hjälpa oss att säkerställa att grundskyddet blir enklare och når pensionärer med störst behov, säger äldre- och socialförsäkringsminister Anna Tenje, ordförande i pensionsgruppen.

## En översyn i två steg

Syftet med översynen är att grundskyddet ska bli effektivare, mer träffsäkert och få en enklare konstruktion. Pensionsgruppen är därför överens om att en utredning ska ta fram ett eller flera alternativa förslag för ett reformerat grundskydd.

Innan en utredning kan tillsättas behövs ett förberedande arbete för att politiskt definiera syfte och mål. Som ett första steg är Pensionsgruppen överens om att en arbetsgrupp ska tillsättas i Regeringskansliet.

Arbetsgruppen ska få i uppdrag att:

1. analysera problemen i det nuvarande grundskyddet,
2. ge förslag på en inriktning för ett reformerat grundskydd och vilka grupper det ska riktas till,
3. ta fram mål för ett grundskydd som så långt möjligt är träffsäkert, kostnadseffektivt och enkelt att förstå,
4. ta fram förslag till direktiv till en utredning som tar fram ett eller flera konkreta förslag för ett reformerat grundskydd.

Ett särskilt fokus i den inledande analysen ska vara att identifiera systemproblem, risken för bidragsbrott och missbruk samt motstridiga eller motverkande egenskaper mellan grundskyddets olika delar. Mot bakgrund av Pensionsgruppens överenskommelse om mer jämställda pensioner ska även grundskyddets betydelse för jämställda pensioner belysas.

En viktig del i nästa steg är att utredningen särskilt ska analysera förslagens konsekvenser för individer, jämställdheten, pensionssystemet, statens budget, måluppfyllelsen, drivkrafter till arbete och för respektavståndet.

Projektgruppens arbete ska ske i samverkan med Pensionsgruppen, som fungerar som styrgrupp för arbetet. Uppdraget ska slutredovisas senast den 15 juni 2026.
