# Handel och humanitära frågor i fokus när Benjamin Dousa reser till Egypten

Egypten spelar en aktiv roll för att få till stånd en vapenvila i Gaza och har tagit initiativ för både ökat humanitärt bistånd och återuppbyggnad. Under resan kommer Benjamin Dousa att besöka ett center där IFRC packar om mat till palestinier som flytt till Egypten. Han kommer även att träffa humanitära aktörer för att samtala om den katastrofala situationen i Gaza och vad ytterligare det internationella samfundet kan göra.

- Vi måste fortsätta att göra allt vi kan och sätta press på Israel för att säkerställa att humanitärt bistånd når civilbefolkningen i Gaza. Just nu står lastbilar fulla med matpaket, vatten och mediciner som omedelbart behöver släppas in för att rädda liv och lindra lidandet. Egypten är en viktig partner i våra gemensamma ansträngningar, säger Benjamin Dousa.

På handelssidan kommer Benjamin Dousa att, tillsammans med Egyptens investerings- och utrikeshandelsminister Hassan El-Khatib, inviga den andra upplagan av Egypt-Sweden Business Forum. Det första forumet ägde rum i Sverige år 2023. Utöver ministrarna deltar flera svenska exportföretag och egyptiska potentiella affärspartner inom exempelvis life science, transport, energi och telekom. Även Sida, Swedfund, Business Sweden och Exportkreditnämnden deltar.

– Egypten är Sveriges största handelspartner i Afrika och erbjuder goda möjligheter för handel och investeringar. Bland annat har landet stora investeringsplaner för grön omställning och för utbyggnad av sjukvårdssystemet. Det är områden där Sverige är en ledande aktör med innovativa företag som kan erbjuda olika lösningar för den egyptiska marknaden, säger Benjamin Dousa.

De senaste fem åren har den svenska exporten till Egypten fördubblats. Bara i fjol uppgick den svenska exporten till landet till drygt 14 miljarder kronor. Bistånds- och utrikeshandelsministern kommer även att ha möten med andra egyptiska ministrar såväl för att stödja svenska företags affärsmöjligheter som för att efterhöra Egyptens syn på situationen i Gaza.
