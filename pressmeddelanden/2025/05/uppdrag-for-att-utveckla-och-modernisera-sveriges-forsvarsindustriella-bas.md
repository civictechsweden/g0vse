# Uppdrag för att utveckla och modernisera Sveriges försvarsindustriella bas

– Sammantaget syftar regeringens åtgärder till att bidra till en försvarsindustri som är innovativ, flexibel och skalbar. Vi behöver en försvarsindustribas som snabbt kan anpassa sig till nya behov och som kan leverera stora volymer av materiel till lägre priser, säger försvarsminister Pål Jonson.

Kriget i Ukraina har visat på behovet av uthållig ammunitionsförsörjning, både avseende lagervolymer och industrins produktionskapacitet. Stora medel har tillförts Försvarets materielverk och Försvarsmakten för att de ska kunna anskaffa mer materiel. Justerade beställningsmönster, åtgärdande av flaskhalsar i produktionen och moderniserade produktionsmetoder kan möjliggöra en utökad produktionskapacitet.

Regeringen ger därför Försvarets materielverk i uppdrag att i samverkan med Försvarsmakten föreslå åtgärder för att öka produktionskapaciteten av ammunition och sprängämnen, för att tillgodose det militära försvarets behov på både kort och lång sikt. Redovisningen ska baseras på dialog med företag som bedöms snabbt kunna utveckla eller etablera produktion av kritiska varor och produkter. För att möjliggöra för fler aktörer och moderniserade produktionsmetoder omfattar uppdraget även åtgärder som går utöver samarbetsinitiativen på nordisk nivå.

Regeringen ger också Försvarsmakten i uppdrag att, i samverkan med Försvarets materielverk, redovisa förslag till åtgärder för att utveckla beställningsmönster för ökad förutsägbarhet för leverantörer av bland annat kaliberbunden ammunition, robotar och andra förbrukningsartiklar.

Båda uppdragen ska redovisas skriftligt till Regeringskansliet (Försvarsdepartementet) senast den 5 juni 2025. Redovisningen ska bland annat omfatta de föreslagna åtgärdernas effekt, kostnader, och andra relevanta omständigheter.
