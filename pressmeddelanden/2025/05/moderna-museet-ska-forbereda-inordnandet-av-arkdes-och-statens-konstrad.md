# Moderna museet ska förbereda inordnandet av ArkDes och Statens konstråd

Statens centrum för arkitektur och design och Statens konstråd får samtidigt i uppdrag att förbereda en överföring av sina uppgifter till Moderna museet och en avveckling av myndigheterna. Skälet för regeringens beslut är att det finns likheter och beröringspunkter mellan Moderna museet, Statens centrum för arkitektur och design och Statens konstråd vad gäller uppgifter, arbetssätt och lokalisering. Att samla myndigheternas uppgifter kan bidra till att skapa en mer robust myndighetsstruktur. Utgångspunkten för genomförandet är att myndigheternas uppgifter ska vara oförändrade.

– Vi föreslår nu en förändring som vi tror kommer att gynna medborgarnas möte med konst och kultur, både på museet på Skeppsholmen i Stockholm och i offentliga miljöer runtom i landet. I det fortsatta arbetet kommer regeringen att beakta både utredningens förslag samt remissinsansernas synpunkter, säger kulturminister Parisa Liljestrand.

– Regeringen vill ha en effektivare stat, bland annat genom att minska antalet myndigheter. När myndigheter jobbar inom liknande områden kan vi stärka verksamheten genom att samla både uppgifter och kompetens, säger civilminister Erik Slottner.
