# Proposition för bättre verktyg att stoppa bidragsbrottslighet

Årligen uppskattas omkring 15–20 miljarder kronor betalas ut felaktigt från välfärdssystemen, varav ungefär 90 procent orsakas av att beslut om ersättning baseras på felaktiga uppgifter.

Det är viktigt att Försäkringskassan och Pensionsmyndigheten kan säkerställa att de uppgifter som lämnas i en ansökan om ersättning är korrekta. I dagsläget får de båda myndigheterna oftast bara hämta in och kontrollera uppgifter om den som ansöker om en förmån. Men ibland är det nödvändigt att också utreda förhållanden som berör en tredje person, exempelvis den andra föräldern i ett ärende om tillfällig föräldrapenning eller assistenten i ett ärende om utbetalning av assistansersättning.

Därför lämnar regeringen nu en proposition till riksdagen med förslag om att Försäkringskassan och Pensionsmyndigheten ska kunna hämta in fler uppgifter – från exempelvis banker, försäkringsbolag och arbetsgivare – för att kunna säkerställa korrekta beslutsunderlag i ärenden om socialförsäkringsförmåner och motverka bidragsbrott och felaktiga utbetalningar. Det kan handla om uppgifter om inkomst, arbete och boende, om både den som ansöker om en förmån och om andra personer som är relevanta för ett ärende.

– Bidragsbrott och bedrägerier mot välfärdssystemen är systemhotande. Genom de förslag som regeringen nu lämnar tar regeringen ytterligare krafttag mot bidragsbrottslighet och utökar myndigheternas möjligheter till kontroll. Rent konkret skulle det kunna handla om att banker måste lämna uppgifter om kontoutdrag som visar att en assistent har handlat på en matbutik i Malmö samtidigt som samma person har redovisat arbetad tid som assistent i Linköping. Det är uppgifter som finns men som i dag inte kan användas av myndigheterna, säger äldre- och socialförsäkringsminister Anna Tenje.

Regeringen föreslår även att Försäkringskassan och Pensionsmyndigheten ska kunna ta del av fler uppgifter om juridiska personer. Det kan till exempel vara uppgifter om ekonomi, kontotransaktioner och företagsförsäkringar.

I propositionen föreslår regeringen också att det ska införas en uttrycklig rätt för socialnämnderna att ta del av uppgifter om enskildas inkomster från Skatteverket. Regeringen anser att det är angeläget att socialnämnderna kan kontrollera inkomstuppgifter mot uppgifter från Skatteverket för att kunna fatta korrekta beslut om ekonomiskt bistånd.

Lagändringarna föreslås träda i kraft den 1 december 2025.
