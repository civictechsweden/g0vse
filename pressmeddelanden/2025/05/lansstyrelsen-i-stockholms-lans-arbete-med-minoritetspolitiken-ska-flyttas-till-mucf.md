# Länsstyrelsen i Stockholms läns arbete med minoritetspolitiken ska flyttas till MUCF

– Regeringen ser att arbetet med minoritetspolitiken stärks av att flyttas till MUCF. Beslutet ligger också i linje med regeringens inriktning om att en länsstyrelse i normalfallet inte ska ansvara för nationella uppgifter och uppdrag, säger kulturminister Parisa Liljestrand.

I slutbetänkandet Högre växel i minoritetspolitiken, Stärkt samordning och uppföljning (SOU 2020:27) görs bedömningen att samordnings- och uppföljningsansvaret för minoritetspolitiken bör flyttas från Länsstyrelsen i Stockholms län. MUCF har bedömt att det finns goda förutsättningar att inordna minoritetspolitiken i myndighetens verksamhet men att en kompetensöverföring gällande kunskap om de nationella minoriteterna och minoritetspolitiken då behöver säkerställas.

Länsstyrelsen ska under uppdragets genomförande och vid behov till MUCF dela med sig av sina erfarenheter av arbete med kompetensförsörjning inom minoritetspolitiken och i övrigt medverka till att verksamheten vid en överföring till MUCF kan fortgå med bibehållen effektivitet och kvalitet. Länsstyrelsen och MUCF ska samråda med de nationella minoriteterna vid genomförandet av uppdraget.
