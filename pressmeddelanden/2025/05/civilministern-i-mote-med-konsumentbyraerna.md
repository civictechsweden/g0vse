# Civilministern i möte med konsumentbyråerna

Tillsammans med bland annat kommunala konsumentvägledare och Konsumentverkets upplysningstjänst utgör konsumentbyråerna en viktig del av det samlade konsumentstödet. Civilministern bjöd in Konsumentbyråerna till ett möte under fredagen för att diskutera aktuella frågor inom respektive bransch.

– Ökande näthandel, algoritmer i sociala medier och AI har bidragit till en mer komplicerad marknad. Samtidigt som digitaliseringen gjort det möjligt att göra inköp med ett knapptryck har det i vissa fall blivit svårare att utöva sina rättigheter, och här spelar konsumentbyråerna en viktig roll, säger civilminister Erik Slottner.

På konsumentområdet finns det fyra konsumentbyråer på marknader som ansetts särskilt komplicerade för konsumenter:

* Konsumenternas Försäkringsbyrå
* Konsumenternas Bank- och finansbyrå
* Konsumenternas Energimarknadsbyrå
* Telekområdgivarna.

Byråerna är branschfinansierade med uppdrag att ge oberoende och kostnadsfri vägledning till konsumenter. Byråernas styrelser är sammansatta av ledamöter från branschen och från berörda myndigheter. Konsumentverket deltar i styrelserna för samtliga byråer. En viktig uppgift för samtliga byråer är att återkoppla konsumentproblem till berörda myndigheter och branscher.
