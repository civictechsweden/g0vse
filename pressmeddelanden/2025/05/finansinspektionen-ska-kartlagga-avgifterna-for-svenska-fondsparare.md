# Finansinspektionen ska kartlägga avgifterna för svenska fondsparare

– Höga fondavgifter urholkar det långsiktiga sparandet. För att pressa fondbolagen att sänka avgifterna får Finansinspektionen nu i uppdrag att kartlägga och analysera avgiftsuttaget. Dessutom ska de föreslå åtgärder som gör att avgifterna blir tydligare. Syftet är att spararna ska få högre avkastning över tid, säger finansmarknadsminister Niklas Wykman.

Finansinspektionens redovisning ska bland annat innehålla

* en beskrivning av avgiftsuttag och distribution på den svenska fondmarknaden, om det är olika beroende på skatteform och om det skiljer sig åt mellan olika konsumentgrupper och olika typer av tjänster, samt mellan nysparande och äldre sparande
* en redogörelse för samtliga kostnader som tas ut av konsumenter vid fondsparande
* en analys kring förutsättningarna för sund konkurrens, och vilka konsekvenser rådande marknadsstrukturer – exempelvis att distributörer och fondbolag tillhör samma koncern – och bristande transparens avseende distributionskostnader har för denna
* förslag till åtgärder för att ställa krav på branschaktörerna att synliggöra och sätta press på fondavgifter.

Finansinspektionen ska i sitt arbete använda sig av kunskap och erfarenheter från Konkurrensverket och kan dra nytta av den datainsamling som Europeiska värdepappers- och marknadsmyndigheten (Esma) genomför om kostnader och avgifter. En redovisning av uppdraget ska lämnas senast den 1 december 2025.
