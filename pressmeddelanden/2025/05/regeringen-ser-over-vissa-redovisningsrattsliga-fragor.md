# Regeringen ser över vissa redovisningsrättsliga frågor

En del av uppdraget gäller frågan om granskning av företags hållbarhetsrapporter. Enligt nuvarande svenska regler ska hållbarhetsrapporten granskas av en auktoriserad revisor. Det EU-direktiv som ligger till grund för reglerna tillåter även granskning av en så kallad oberoende granskare. Regeringen anser att det finns skäl att utreda om även Sverige bör införa denna möjlighet. En sådan förändring kan öka flexibiliteten för företagen, bidra till lägre kostnader för granskningstjänster och förbättra konkurrensen på marknaden.

Utredningen ska även omfatta en översyn av företagskategorier i årsredovisningslagen. I dag delas företag in i två kategorier, större respektive mindre företag, vilket avgör vilka redovisningskrav som gäller. Genom att införa fler kategorier kan regelverket anpassas bättre efter företagens olika förutsättningar, vilket i sin tur kan minska den administrativa bördan och främja tillväxt.

Utredare blir f.d. justitierådet Sten Andersson.

Uppdraget ska redovisas senast den 29 maj 2026.
