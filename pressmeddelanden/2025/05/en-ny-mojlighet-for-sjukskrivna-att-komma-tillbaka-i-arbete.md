# En ny möjlighet för sjukskrivna att komma tillbaka i arbete

För många kan vägen tillbaka till arbete kännas både osäker och tung. I budgetpropositionen för 2025 aviserade regeringen sin avsikt att fler ska få rätt stöd att återgå i arbete. Med dagens remitterade förslag blir den ambitionen konkret: en modell för arbetsprövning som kombinerar trygghet med möjlighet.

– Sjukförsäkringen ska inte bara ge ekonomisk trygghet när arbetsförmågan brister – den ska också skapa broar tillbaka. När människor får möjlighet att pröva sin arbetsförmåga i praktiken, med stöd från arbetsgivaren och utan att riskera sin ersättning, då ökar chansen att ta sig tillbaka, säger äldre- och socialförsäkringsminister Anna Tenje.

Förslaget innebär att den som är sjukskriven på heltid ska kunna testa att arbeta under en kortare period i överenskommelse med arbetsgivaren – utan att sjukpenningen dras in. Det skapar ett andrum där både individ och arbetsgivare kan hitta rätt väg framåt, utan att allt måste fungera direkt.

Det här är ett viktigt verktyg för att bryta onödig passivitet och ge fler möjligheten att känna sig behövda och delaktiga igen.

Lag- och förordningsändringarna föreslås träda i kraft den 1 mars 2026.
