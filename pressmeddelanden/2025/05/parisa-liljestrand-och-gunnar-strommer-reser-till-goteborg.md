# Parisa Liljestrand och Gunnar Strömmer reser till Göteborg

I oktober 2024 reste kulturministern och justitieministern till Polen där de deltog i en hågkomstresa till Förintelsens minnesplatser, anordnad av Svenska kommittén mot antisemitism (SKMA). Tillsammans med elever från flera klasser i årskurs 9 besökte de bland annat Auschwitz-Birkenau. I dag deltar ministrarna i en återträff med eleverna, anordnad av SKMA. Eleverna kommer bland annat att berätta om arbetet med att föra vidare sina erfarenheter från resan till sina skolkamrater.

– Att delta i en hågkomstresa är en stor och omskakande upplevelse och något som jag alltid kommer att bära med mig. Det känns fint att återigen få möta elever och lärare som vi delade den erfarenheten med och höra om hur de har arbetat för att sprida vidare sina upplevelser. Vi har alla en skyldighet att hålla minnet av Förintelsen levande, säger kulturminister Parisa Liljestrand.

– Minnet av det som hände under Förintelsen får aldrig falla i glömska. Genom att förmedla kunskapen om dessa grymheter till våra unga kan vi hitta nycklar till att motverka dagens antisemitism. Det var en stor upplevelse att åka på hågkomstresa tillsammans med eleverna och tillsammans ta del av historien och diskutera framtiden, säger justitieminister Gunnar Strömmer.

I Göteborg besöker kulturministern även Rävebergsskolan för att höra mer om ett projekt om barns läs- och ordförståelse som skolan initierat, finansierat av MOE-stiftelsen.

Justitieministern besöker Västsvenska Handelskammaren för samtal om hur näringslivet kan vara en motståndskraft mot kriminaliteten och bidra till ett bättre samhälle.
