# Bistånds- och utrikeshandelsminister Benjamin Dousa bjuder in till samtal om EU:s motåtgärder mot USA

Bistånds- och utrikeshandelsministern kommer att träffa representanter från branschorganisationerna Fordonskomponentgruppen, Transportföretagen, Jernkontoret och Teknikföretagen. Syftet med mötet är att ta del av branschernas medskick om möjliga konsekvenser för svenskt näringsliv vad gäller EU-kommissionens förslag på ytterligare motåtgärder som svar mot de tullar som den amerikanska administrationen har infört.

– I förhandlingarna om motåtgärder kommer regeringen att värna svenska intressen, och en dialog med det svenska näringslivet är centralt för det arbetet. Vi vill ha mer handel med USA, inte mindre, och förhoppningen är därför att EU ska nå en förhandlingslösning med USA så att motåtgärderna aldrig behöver införas, säger bistånds- och utrikeshandelsminister Benjamin Dousa.

EU-kommissionen inledde den 8 maj en offentlig konsultation om ett nytt förslag på ytterligare motåtgärder mot USA. Nu pågår ett arbete i Regeringskansliet med att analysera förslaget.

Regeringen stödjer EU-kommissionen i deras arbete med att i första hand nå en förhandlingslösning med den amerikanska administrationen med förhoppningen att dessa motåtgärder inte skall behöva införas.
