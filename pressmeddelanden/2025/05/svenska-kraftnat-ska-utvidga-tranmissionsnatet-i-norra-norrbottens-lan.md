# Svenska kraftnät ska utvidga tranmissionsnätet i norra Norrbottens län

– I Sverige finns stora obalanser mellan nät och produktion. Södra Sverige har ett starkt nät men saknar produktion, medan norra Sverige har gott om produktion men saknar nät. Nu ska vi råda bot på det. För att nå dit behöver stamnätet utvidgas i norra Norrbottens län. Det är bra för jobb, välfärd och ytterst vår säkerhet, säger energi-och näringsminister Ebba Busch.

– Oavsett vilken typ av konkurrenskraftig industri som kan komma att bli aktuell i området så behöver vi säkerställa att norra Sverige har lika stora förutsättningar att producera som resterande delar av landet. Svensk tillväxt behöver öka, och politiken behöver skapa rätt förutsättningar för att så ska kunna ske i hela landet, säger näringsutskottets ordförande Tobias Andersson (SD).

– För att Sverige ska kunna ställa om, stå starkt och skapa tillväxt i hela landet krävs en elinfrastruktur som hänger med. Nu tar vi nästa steg för att bygga bort obalansen – så att både norra och södra Sverige får de förutsättningar som krävs för framtiden, säger Louise Eklund, näringspolitisk talesperson (L).

I Norrbottens och Västerbottens län pågår en elektrifiering av den befintliga gruv- och stålindustrin parallellt med en omfattande nyindustrialisering och utveckling av ny energiintensiv industri.

Det finns stora möjligheter med nyindustrialiseringen, men med genomförandet följer flera utmaningar. Detta är bakgrunden till den strategi för nyindustrialiseringen och samhällsomvandlingen i Norrbottens och Västerbottens län som regeringen fattade beslut om i juni 2024.

I strategin bedömer regeringen att utbyggnaden av elproduktion och elnät måste gå i takt med varandra och med behoven, utifrån industrins snabba omställningsplaner i Norrbottens och Västerbottens län.

Även om Norrbottens län ur energisynpunkt har ett gynnsamt läge i form av god tillgång till fossilfri elproduktion saknar den norra delen av länet för närvarande ett transmissionsnät.

Avsaknaden av transmissionsnät ger i sin tur upphov till oklarheter om förutsättningarna för utveckling av ny elproduktion, elektrifiering av befintlig industri, nyindustrialisering såväl som en stärkt integration med det svenska och gemensamma nordiska elsystemet.

För att skapa likvärdiga och långsiktigt hållbara förutsättningar för samhälle och industri att utvecklas i norra Norrbottens län, med samma villkor som i andra delar av Sverige ger regeringen Svenska kraftnät i uppdrag att utvidga transmissionsnätet till att även omfatta norra Norrbottens län.
