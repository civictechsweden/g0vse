# Stärkt stöd för säker forskning i en orolig omvärld

Internationella samarbeten är i många fall avgörande för spetsforskning och innovation men kan också innebära vissa risker. Öppenhet bör utgöra grunden i internationella samarbeten, samtidigt som det behöver finnas en medvetenhet om behovet att skydda nationella intressen, kunskap och teknik. Med rådande omvärldsläge är det viktigt att ha en stabil grund att stå på när det gäller internationella forskningssamarbeten. Den grunden behöver stärkas.

Därför får Vetenskapsrådet i uppdrag att ansvara för de vägledande nationella riktlinjerna för ansvarsfull internationalisering inom högre utbildning, forskning och innovation. Syftet är att lärosätena, statliga forskningsfinansiärer och andra myndigheter ska få vägledning och stöd i de riskbedömningar och avvägningar som kan behöva göras vid internationella samarbeten. Med utgångspunkt i de nationella riktlinjerna får lärosätena och övriga berörda myndigheter också i uppdrag att ta fram egna verksamhetsanpassade riktlinjer.

– Sverige ska vara så öppet som möjligt, och så säkert som nödvändigt. Främmande makt försöker påverka och utnyttja akademiska samarbeten. Därför ger vi nu stärkt stöd för svensk forskning i en orolig värld, säger utbildningsminister Johan Pehrson.
