# Granskning av hur Första–Fjärde AP-fonderna investerar i onoterade tillgångar

– Det är mot bakgrund av diskussionen om onoterade investeringar som vi nu har beslutat om en granskning. Uppdraget handlar om att gå till botten med hur fonderna gör den här typen av investeringar och dra lärdomar, säger finansmarknadsminister Niklas Wykman.

Konsultbolaget Arkwright AB har ett återkommande uppdrag att ta fram underlag för regeringens årliga utvärdering av AP-fondernas verksamhet. Arkwright konstaterade redan förra året att det finns utmaningar i Första–Fjärde AP-fondernas organisation av arbetet med onoterade eller så kallade illikvida investeringar. Medan den totala andelen illikvida tillgångar av Första–Fjärde AP-fondernas fondmedel är drygt 25 procent, bedöms bara cirka 10 procent av personalen arbeta med sådana investeringar. Dessa förhållanden ska nu belysas.

## Behov av transparens

Det är viktigt att dra lärdomar av erfarenheterna vad gäller fondernas investeringar i Northvolt. Inte minst visar de på behovet av transparens när det gäller fondernas styrning. En aspekt som har uppmärksammats efter att investeringen misslyckats är konstruktionen med kommanditbolaget 4 to 1 Investments KB, ett bolag som inte haft några anställda och inte gjort några andra investeringar. Detta upplägg är också något som nu ska utvärderas.

Mot bakgrund av dessa samlade iakttagelser ska formerna för investeringar i illikvida tillgångar nu blir föremål för en fördjupad analys i syfte att dra lärdomar.

Utöver denna granskning har det redan tidigare beslutats om att skärpa kompetenskraven vid styrelserekryteringen till AP-fonderna. Det innebär att styrelsen i sin helhet ska ha hög kompetens i kapitalförvaltning och tillräcklig kompetens inom bland annat finansiell ekonomi, hållbarhet, och offentlig förvaltning. Detta kommer att gälla från den 1 januari 2026.

## En fördjupad analys av organisation, kompetens och investeringsformer

Arkwright AB ska göra en fördjupad analys av formerna för Första–Fjärde AP-fondernas investeringar i illikvida tillgångar. Det innebär att man ska analysera formerna för gemensamägda riskkapitalföretag, så som 4 to 1 Investments KB, och fastighetsbolag, både när de samägs av fonderna själva och när de samägs med externa parter, samt sidoinvesteringar. Analysen ska, för var och en av fonderna, bland annat täcka följande områden:

### Intern organisation och kompetens

Investeringar i illikvida tillgångar kräver en gedigen analys, due diligence och löpande uppföljning. Granskarna ska undersöka hur fonderna gör för att bevaka sina intressen i onoterade tillgångar, och hur de bemannar sig internt för uppgiften. Detta ska särskilt belysas i förhållande till investeringarna i onoterade riskkapitalföretag och fastighetsbolag, samt vid sidoinvesteringar.

### Former för investeringarna

Uppdraget syftar även till att analysera om, och i så fall hur, formen för och storleken på investeringarna påverkar hur aktivt involverade fonderna är.

Uppdraget innebär också att undersöka hur fonderna säkerställer att de valda formerna för investeringarna följs upp och bemannas på rätt sätt. Man ska även undersöka om valet av bemanning skiljer sig åt när fonderna tillsammans gör saminvesteringar i onoterade riskkapitalföretag, eller när de gör saminvesteringar med externa aktörer och varför. Man ska också belysa olika risker förknippade med samägande utan externa aktörer.

Uppdraget ska redovisas senast i mars 2026.
