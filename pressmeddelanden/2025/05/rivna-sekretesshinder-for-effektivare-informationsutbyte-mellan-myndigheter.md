# Rivna sekretesshinder för effektivare informationsutbyte mellan myndigheter

Uppgifter som finns hos en myndighet kan vara avgörande för att en annan myndighet ska kunna fullgöra sitt uppdrag. Sådana uppgifter måste kunna delas mellan myndigheter på ett effektivt och ändamålsenligt sätt.

– Dagens sekretessregler ger inte myndig­heterna tillräckliga förutsättningar att dela information. Vi har tidigare vidtagit flera ­åtgärder för att riva olika hinder som den nuvarande sekretessregleringen innebär. Vi tar nu ett större grepp om frågan om informationsutbyte. De förslag vi nu lägger fram ger tydligt lagstöd för samtliga myndigheter att dela information med varandra. Det är ett viktigt systemskifte för att förebygga brott och motverka fusk och felaktiga utbetalningar, säger justitieminister Gunnar Strömmer.

– Myndigheter måste kunna samverka och dela information för att stoppa brott, fusk och felaktiga utbetalningar. Det här förslaget är ett nödvändigt och viktigt steg i rätt riktning för att stärka rättsstaten och bekämpa allvarlig brottslighet, säger Martin Melin (L), rättspolitisk talesperson.

– Det är inte rimligt att myndigheter sitter på information som kan förhindra grova brott men hindras från att agera på grund av stelbenta sekretessregler. Den sortens systemfel utnyttjas av kriminella gäng. Nu sätter vi stopp för det. Med de här förändringarna försvårar vi för kriminella som livnär sig på fusk, bidragsbrott och välfärdssystemets godtrogenhet, säger Henrik Vinge (SD), ordförande i justitieutskottet.

Förslaget som regeringen nu går fram med innebär att det ska införas en ny sekretessbrytande bestämmelse i offentlighets- och sekretesslagen. Enligt förslaget ska sekretess till skydd för enskilda inte hindra att information lämnas till en annan myndighet för att bland annat förebygga, förhindra, upptäcka eller utreda brottslig verksamhet, brott, felaktiga utbetalningar, fusk och olika typer av överträdelser. Innan en uppgift lämnas ut ska det göras en intresseavvägning och viss sekretess undantas från bestämmelsens tillämpningsområde.

– På det här sättet ökar vi kraften i arbetet mot den organiserade brottsligheten. Det ger nya verktyg att strypa den kriminella ekonomin och bryta rekryteringen av barn och unga in i de kriminella gängen, säger justitieminister Gunnar Strömmer.

Lagändringen föreslås träda i kraft den 1 december 2025.
