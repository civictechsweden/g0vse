# Rättsstatens principer i fokus när EU-minister Jessica Rosencrantz deltar i ministerrådsmöte i Bryssel

– Regeringen ser mycket allvarligt på utvecklingen i Ungern. Det handlar om korruption, begränsningar av civilsamhälle, åtstramningar av oberoende medier och lagförslag som skulle innebära förbud av evenemang som Prideparader. Efter sju år och sju utfrågningar visar Ungern ingen vilja att vända utvecklingen. Dagens möte blir viktigt för att avgöra om det är dags att ta nästa steg för att markera mot Ungern. Samma krav som vi ställer på länder som vill bli medlem av vår europeiska union måste vi också ställa på länder som redan är med, säger EU-minister Jessica Rosencrantz.

Utfrågningen av Ungern är den åttonde i ordningen och en del av det artikel 7-förfarande som Europaparlamentet utlöste genom ett motiverat förslag 2018. Syftet med utfrågningen är att rådet ska ta ställning till om det finns en klar risk för att Ungern allvarligt åsidosätter EU:s värden.

Inom ramen för den årliga rättsstatsdialogen hålls också landspecifika diskussioner, denna gång med Slovakien, Finland, Sverige och Belgien. Utgångspunkten är landkapitlen i kommissionens rättsstatsrapport. För regeringen är de landspecifika diskussionerna en viktig möjlighet att diskutera och utbyta erfarenheter för att stärka respekten för rättsstatens principer inom hela EU.

Under mötet kommer EU-ministrarna också att diskutera dagordningen inför att EU:s stats- och regeringschefer möts för Europeiska rådet den 26 juni.
