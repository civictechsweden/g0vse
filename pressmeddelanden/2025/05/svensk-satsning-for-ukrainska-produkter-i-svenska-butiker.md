# Svensk satsning för ukrainska produkter i svenska butiker

–  Ukraina behöver vårt fortsatta stöd, och nu blir det enklare att bidra till det. I dag presenteras en storsatsning på fler ukrainska varor i svenska butiker. Svenska konsumenter får ett bredare utbud i mataffären och en enkel möjlighet att hjälpa det ukrainska folket som kämpar för hela Europas frihet och säkerhet. Ingen kan göra allt men alla kan göra något, säger bistånds- och utrikeshandelsminister Benjamin Dousa.

Satsningen innehåller tre delar; ett snabbspår för ukrainska leverantörer, särskild marknadsföring av ukrainska produkter, samt donationer av utrustning som till exempel kyllastbilar från svenska matkedjor till Ukraina.

ICA Sverige, COOP och Axfood har hittills anslutit sig till initiativet, som går under namnet Handelslandet Sverige Tillsammans för Ukraina.

–  Vi vill med detta initiativ göra en insats för att göra det enklare för ukrainska livsmedelsföretag att nå den svenska marknaden och därigenom bidra till en långsiktig ekonomisk utveckling i Ukraina, samtidigt som vi ger svenska kunder ökad möjlighet att köpa ukrainska produkter, säger Eric Lundberg, vd ICA Sverige.

–  Vi på Coop är stolta över att vara en del av initiativet Handelslandet Sverige för Ukraina. Genom att stärka våra affärsmässiga förbindelser med Ukraina vill vi både bidra till landets ekonomiska utveckling och främja ett långsiktigt stöd för det ukrainska folket. Vi ser fram emot att utforska hur vi kan förstärka vårt engagemang för Ukraina och erbjuda Coops medlemmar och kunder fler ukrainska produkter, säger Anders Torell, tf vd Coop Sverige.

–  Svenskt näringsliv kan stötta Ukraina på många sätt. Inom Axfood har vi bland annat skapat ett snabbspår för ukrainska leverantörer, givit ekonomiska donationer och skänkt ett flertal last- och kylbilar samt förnödenheter utifrån de behov och önskemål som funnits. Det är positivt att Svensk Handel och handelsministern med detta initiativ möjliggör för fler inom handeln att bidra på de sätt som de kan, säger Peter Holm, vice vd på Axfoods logistik och inköpsbolag Dagab.
