# Överföring av straffrättsliga förfaranden – regeringen tar EU:s förordning vidare

Genom EU-förordningen införs en process för att föra över ett straffrättsligt förfarande – från förundersökning till rättegång – från en medlemsstat till en annan. Vidare innebär EU-regleringen bland annat att skälen att vägra att tillmötesgå en sådan begäran begränsas, att starka rättssäkerhetsgarantier införs för de inblandade personerna och att kommunikationen ska ske digitalt på ett säkert och tillförlitligt sätt. Regeringen föreslår nu nya regler som kompletterar EU-förordningen.

I regeringens förslag föreslås bland annat att det ska införas en ny lag med kompletterande bestämmelser till EU-förordningen, vilken ska möjliggöra förordningens tillämpning i Sverige. Den föreslagna regleringen innehåller bestämmelser om när Sverige ansöker om överföring av ett straffrättsligt förfarande till en annan medlemsstat såväl som när en annan medlemsstat ansöker om överföring av ett straffrättsligt förfarande till Sverige.

Förslagen innebär bland annat att åklagare ska vara behörig att ansöka om överföring av straffrättsliga förfaranden till andra medlemsstater och pröva ansökningar om överföring till Sverige. Det lämnas också förslag på bestämmelser om bland annat hur rätten till ett effektivt rättsmedel enligt EU-förordningen ska utformas, om hur ett straffrättsligt förfarande som är eller har varit föremål för en överförandeprocess ska hanteras i Sverige och om rätten till rättsligt biträde.

De nya reglerna föreslås börja gälla samtidigt som EU-förordningen, den 1 februari 2027.
