# EU-minister Jessica Rosencrantz uppmärksammar Europadagen

– Europadagen är alltid en viktig dag att uppmärksamma, men i dag känns det särskilt aktuellt. För Europas tid är nu. Med krig på vår kontinent, länder som sluter sig inåt och osäkerhet i den transatlantiska relationen blir det extra tydligt att ensam inte är stark och att det europeiska samarbetet är viktigare än någonsin. Det har gjort Sverige rikare, säkrare och bättre rustade att möta vår tids utmaningar, säger EU-minister Jessica Rosencrantz.

## Programmet för Europadagen på Kulturhuset

Under Europadagsfirandet på Kulturhuset hålls en serie seminarier om vad EU-samarbetet har betytt och betyder för Sverige. På plats finns också ett informationstorg där organisationer berättar om sitt EU-arbete och svarar på frågor. Alla programpunkter direktsänds även på regeringen.se samt på Regeringskansliets Youtubekanal.

* [Programmet för Europadagen 9 maj på Kulturhuset i Stockholm](/regeringens-politik/sverige-i-eu-30-ar/europadagen-2025/)
* [Sändningen av Europadagen på regeringen.se](/regeringens-politik/sverige-i-eu-30-ar/europadagen-2025/)
* [Sändningen av Europadagen på Regeringskansliets Youtubekanal](https://www.youtube.com/watch?v=VLUMo_ulfB8)

### Praktisk information

Europadagsfirandet på Kulturhuset äger rum i Studion och Lilla studion. Adress Sergels torg 3, entré direkt från gatan. Insläppet öppnar klockan 09.30 och dagen avslutas strax efter 15.00. Fri entré och ingen föranmälan krävs.

### Europadagen är ett samarrangemang med följande arrangörer

Regeringskansliet, Europeiska kommissionens representation i Sverige, Europaparlamentets kontor i Sverige, Europeiska investeringsbanken, Kommerskollegium, LO, Saco, Sieps, SKR, Svenskt Näringsliv, TCO och UHR.

## Europadagsfirande i Kungsträdgården

Europadagen 2025 uppmärksammas också i Kungsträdgården i Stockholm där EU-kommissionens representation i Sverige arrangerar ett firande tillsammans med ett 30-tal EU-länder och kandidatländer. EU-minister Jessica Rosencrantz deltar i firandet genom ett samtal med EU-kommissionär Jessika Roswall, modererat av Annika Wäppling Korzinek, chef för EU-kommissionen i Sverige.

[Programmet för Europadagsfirandet i Kungsträdgården på Europeiska kommissionens webbplats](https://sweden.representation.ec.europa.eu/nyheter-och-evenemang/sverige-30-ar-i-eu/europadagen-i-kungstradgarden_sv)
