# Nytt uppdrag till Naturvårdsverket om producentansvaret för textil

Regeringen har som ambition att genomföra producentansvaret för textil i ett högt tempo med beaktande av den rådande situationen inom avfallshanteringen för textil. Regeringen har därför bett Naturvårdsverket att redovisa sin kartläggning i oktober 2025.

– Att vi slänger mycket textil är ingen nyhet. Dessa volymer har alltid funnits i våra avfallshanteringssystem. När vi nu sorterar ut och samlar in textilierna separat, syns det att vi inte tar hand om dem på ett resurseffektivt och hållbart sätt. Det vill regeringen ändra på, säger klimat- och miljöminister Romina Pourmokhtari.

Producentansvaret har som syfte att låta tillverkarna ta större ansvar för materialet de sätter på marknaden. I praktiken innebär det att företag som tillverkar eller säljer textil ska ta kostnaderna för det avfall som uppstår i slutet av dessa produkters livscykel.

Regeringen arbetar också intensivt för att bereda de förslag om ökad materialåtervinning av avfall som remitterades i promemorian om Reformering av avfallslagstiftningen och avser att återkomma i ett första steg så snart som möjligt. Utöver det så arbetar regeringen med frågan om textilavfallshanteringen kopplat till de ökade volymerna av insamlad textil.
