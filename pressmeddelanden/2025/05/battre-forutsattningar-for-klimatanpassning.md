# Bättre förutsättningar för klimatanpassning

– De senaste årens extrema väderhändelser visar oss att vårt samhälle behöver bli mer robust mot klimatförändringarnas effekter och regeringen har vidtagit flera åtgärder för att underlätta detta arbete. Vi har tidigare antagit både en klimatanpassningsstrategi och en handlingsplan. Utredningen som presenterades idag ger oss förutsättningar att ta nästa steg och lösa utestående frågor om till exempel finansiering och ansvarsfördelning, så att klimatanpassningsarbetet kan genomföras i snabbare takt, säger klimat- och miljöminister Romina Pourmokhtari.

Utredningen har haft i uppdrag att analysera och vid behov föreslå ny eller anpassad lagstiftning för att effektiva klimatanpassningsåtgärder ska kunna genomföras. Utredningen har även haft i uppdrag att identifiera möjliga finansieringsmodeller för att långsiktigt fördela kostnaderna mellan de aktörer som drar nytta av en klimatanpassningsåtgärd.

I betänkandet lämnas elva förslag till förändringar i befintlig lagstiftning som skapar bättre förutsättningar för genomförandet av klimatanpassnings­åtgärder. Utredningen föreslår också att staten ska ta på sig ansvaret för att etablera skydd mot översvämningar från havet längs vissa kuststräckor och lämnar förslag på en process för detta.

Utredningen lämnar vidare förslag på en ny lag som gör det möjligt för en kommun att ta ut en del av kostnaderna för en klimatanpassningsåtgärd som kommunen genomför av fastighetsägare vars fastigheter skyddas av åtgärden. Bland utredningens övriga förslag ingår att kommunerna föreslås blir skyldiga att ändra eller upphäva äldre detaljplaner som inte genomförts och där det i dag innebär risker att bygga nytt.

Betänkandet kommer nu att beredas i Regeringskansliet och skickas ut på remiss enligt gängse rutiner.
