# Carl-Oskar Bohlin reser till Bryssel för ministermöte om civil beredskap

Syftet med mötet är att inleda en koalition med likasinnade länder för att bidra till att stärka den civila beredskapen och motståndskraften i nio EU-länder och EU som helhet, i ljuset av den nuvarande geopolitiska situationen och som en uppföljning av EU-kommissionens strategi för en beredskapsunion. I mötet deltar ministrar från Belgien, Danmark, Estland, Finland, Lettland, Litauen, Luxembourg, Nederländerna och Sverige. Det är Nederländernas justitie- och säkerhetsminister David van Weel som har tagit initiativ till en ministerkoalition.

Besöket inleds onsdag den 21 maj med en middag tillsammans med Natos generalsekreterare Mark Rutte i syfte att diskutera hur effektiv samordning och samarbete mellan EU och Nato inom den civila beredskapen kan förstärkas. Torsdag den 22 maj kommer ministrarna att inleda en dialog för att utforska prioriteringar och effektiva sätt att ytterligare stärka den civila beredskapen och motståndskraften. Avslutningsvis bjuder EU:s beredskapskommissionär Hadja Lahbib in till en arbetslunch samma dag tillsammans med de nio ministrarna.

Minister för civilt försvar Carl-Oskar Bohlin är tillgänglig för media. För mer information, se presskontakt nedan.
