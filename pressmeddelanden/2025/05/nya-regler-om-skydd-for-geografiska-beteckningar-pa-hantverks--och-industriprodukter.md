# Nya regler om skydd för geografiska beteckningar på hantverks- och industriprodukter

Geografiska beteckningar skyddar namn på produkter som har en tydlig koppling till en viss geografisk plats. En skyddad beteckning innebär att produkten måste tillverkas enligt vissa villkor som gäller för beteckningen. Syftet är bland annat att uppmärksamma ursprung och kvalitet samt stärka producenterna.

Nuvarande EU-regler skyddar endast jordbruksprodukter och livsmedel. Välkända exempel är Kalix Löjrom, Champagne och Parmaskinka. De nya EU-reglerna utvidgar systemet till att omfatta även hantverks- och industriprodukter såsom glas, keramik, smycken och textilier.

Regeringen går nu vidare med en proposition med förslag som innebär att Patent- och registreringsverket får ansvar för att kontrollera att producenterna och andra aktörer på marknaden i Sverige följer bestämmelserna. Det föreslås även att civilrättsliga sanktioner ska kunna användas mot den som använder en skyddad beteckning på ett otillåtet sätt.

Den nya lagen och lagändringarna föreslås träda i kraft den 1 december 2025.
