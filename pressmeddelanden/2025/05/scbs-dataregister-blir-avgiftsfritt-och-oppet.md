# SCB:s dataregister blir avgiftsfritt och öppet

SCB ska inte längre ta ut avgifter för att tillhandahålla uppgifter ur företagsregistret eller för så kallade värdefulla datamängder. Detta gör det enklare för företag att skapa nya produkter och tjänster, och för privatpersoner att få del av information. Detta kan i sin tur innebära ökad effektivitet och innovation genom AI-teknik. Regeringens beslut innebär också att statliga och kommunala myndigheter kommer att kunna ta del av uppgifterna avgiftsfritt i likhet med övriga aktörer. Det blir enklare datadelning mellan myndigheterna och det minskar den statliga administrationen.

– Beslutet är en förenklingsåtgärd som främjar innovation och tillväxt men också ökar transparens och effektivitet i den statliga sektorn. Jag hoppas att företag, entreprenörer och utvecklare använder öppen data för att skapa nya tjänster, appar och affärsmöjligheter. När offentlig information blir tillgänglig för allmänheten stärks insyn och medborgardeltagande, säger civilminister Erik Slottner.

Bakgrunden till beslutet är krav i öppna datalagen som bland annat innebär att vissa värdefulla datamängder, exempelvis företagsinformation, geografisk information och miljödata ska göras tillgängliga kostnadsfritt i maskinläsbara format. I budgetpropositionen 2025 tillfördes SCB även resurser för att myndigheten ska kunna tillhandahålla övriga uppgifter i företagsregistret i syfte att främja öppenhet, innovation och samhällsnytta.

Förordningsändringarna föreslås träda i kraft 26 juni 2025.
