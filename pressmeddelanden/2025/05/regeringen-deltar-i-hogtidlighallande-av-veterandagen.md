# Regeringen deltar i högtidlighållande av Veterandagen

Under årets högtidlighållande av Veterandagen genomför Försvarsmakten ett särskilt uppmärksammande av de veteraner som tjänstgjort på insatser runt om i världen under åren 1948–2000 och som ej särskilt uppmärksammats vid en tidigare veterandag.

Fem statsråd deltar vid årets ceremoni: statsminister Ulf Kristersson, utrikesminister Maria Malmer Stenergard, försvarsminister Pål Jonson, minister för civilt försvar Carl-Oskar Bohlin och jämställdhets- och arbetslivsminister Nina Larsson.

Både statsministern och utrikesministern kommer att hålla tal. Statsråden deltar också i kransnedläggningen vid Veteranminnesmärket tillsammans med bland andra H.M. Konungen och Prins Carl Philip. Delar av ceremonin kommer att spelas in och sändas digitalt på Försvarsmaktens Youtube-kanal, se länk under genvägar.
