# Socialtjänstministern och äldre- och socialförsäkringsministern i Ukraina

Socialtjänstminister Camilla Waltersson Grönvall och äldre- och socialförsäkringsminister Anna Tenje deltog under torsdagen i ett ministermöte om stödet till Ukraina och Moldavien i deras arbete att utveckla respektive lands välfärdssystem. Stödet är betydelsefullt för ländernas väg mot EU-medlemskap.

− Det är otroligt givande att vara på plats i Ukraina och tillsammans arbeta för att göra våra samhällen mer motståndskraftiga och bidra till EU-integration. I det arbetet är Sveriges samarbete med Ukraina på det socialpolitiska området centralt. Sveriges stöd gör skillnad, och det socialpolitiska samarbetet vill vi nu vidga till att också omfatta äldreomsorgen, säger äldre- och socialförsäkringsminister Anna Tenje.

− Sverige är fast beslutsamma att stödja Ukraina långsiktigt. Det gör vi bland annat genom att stärka Ukrainas välfärdssystem. Jag är imponerad över det jobb Ukraina hittills har utfört på det socialpolitiska området. Bland annat genom att stärka stödet till barn och deras familjer. Det samarbetsavtal vi tidigare slutit på området har lett till ett framgångsrikt erfarenhets- och kunskapsutbyte som stärker stödet till barn och unga, säger socialtjänstminister Camilla Waltersson Grönvall.

Ministerkonferensen, Social Policy Summit, var det andra i ordningen. Den första, som socialtjänstminister Camilla Waltersson Grönvall även närvarande vid, hölls i Kiev under 2024. Under årets konferens talade socialtjänstministern bland annat om de samarbetsavtal regeringen ingick  med Ukraina på hälso- och sjukvårdens område och på det socialpolitiska området under 2023. Arbetet på det socialpolitiska området är inriktat på att stödja Ukrainas reformarbete och närmande till EU:s regelverk, bland annat genom avinstitutionalisering och stödinsatser för barn och deras familjer. Socialstyrelsen har nyligen tilldelats nästan 70 miljoner kronor för att underlätta myndigheternas stöd till Ukraina inom social- och hälsosektorerna.

Äldre- och socialförsäkringsminister Anna Tenje presenterade i samband med konferensen regeringens avsikt att se över förutsättningarna för att vidga Sveriges samarbete med Ukraina på det socialpolitiska området, till att också omfatta äldreomsorgen. Genom ett uppdrag till Socialstyrelsen vill regeringen se över förutsättningarna att stärka stödet till Ukraina genom en förstudie. Uppdraget innebär att Socialstyrelsen ska analysera Ukrainas behov och förutsättningar inom äldreomsorgen och att identifiera insatser som kan svara upp mot dessa behov.

Under resan gjorde ministrarna även att antal studiebesök på olika verksamheter inom social- och äldreomsorg. Anna Tenje och Camilla Waltersson Grönvall deltog bland annat vid invigningen av ett så kallat Resilience Centre i Lviv. Detta har delvis finansierats av Sverige och har inspirerats av den svenska modellen för familjecentraler. Därutöver besökte ministrarna bland annat veterancentrumet Superhumans, Medevac Hub Jesonica, ett center för medicinska evakueringar från Ukraina till Polen, och olika center för omhändertagna barn i Lviv.
