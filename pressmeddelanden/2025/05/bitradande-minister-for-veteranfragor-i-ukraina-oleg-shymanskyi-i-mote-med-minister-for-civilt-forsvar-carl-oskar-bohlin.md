# Biträdande minister för veteranfrågor i Ukraina Oleg Shymanskyi i möte med minister för civilt försvar Carl-Oskar Bohlin

Syftet med mötet var att stärka kontakten mellan ländernas ministerier och för den ukrainske ministern att informera om Ukrainas pågående veteranverksamhet.

Ministern för civilt försvar betonade den svenska regeringens djupa respekt och beundran för de ukrainska soldaternas och det ukrainska folkets fortsatta och modiga kamp sedan Rysslands fullskaliga invasion av Ukraina i februari 2022. Veteraners återintegrering i det ukrainska samhället är avgörande för återuppbyggnaden av landet, särskilt inom säkerhetssektorn, industrin och den offentliga sektorn.

– I det brinnande krig som pågår på europeisk mark är veteranverksamhet och rehabilitering ett viktigt område för den ukrainska motståndskraften. När jag besökte militärsjukhuset i Irpin i november 2024 slogs jag av den försvarsvilja som de ukrainska soldaterna visade upp. Även om de hade gett allt, både psykiskt och fysiskt, ville de som hade möjlighet ge ännu mer. Det är en försvarsvilja som genomsyrar hela det ukrainska samhället och som vi i Sverige kan lära av, säger minister för civilt försvar Carl-Oskar Bohlin.

Utöver företrädare för Försvarsdepartementet träffade Ukrainas biträdande minister för veteranfrågor, Oleg Shymanskyi, även företrädare för bland annat UD, Sida, Svenska institutet och Försvarsmakten.
