# Ändrad avrådan för resor till Ukraina

Säkerhetsläget i Ukraina är fortsatt allvarligt. I de västra delarna av landet bedömer UD dock att det i nuläget finns tillräckligt goda förutsättningar för svenska resenärer att vidta åtgärder som möjliggör för nödvändiga resor. Bedömningen innebär inte att det är riskfritt att resa till västra Ukraina. UD avråder fortsatt från icke nödvändiga resor dit, och den som åker till västra Ukraina på en nödvändig resa ansvarar själv för att vidta de åtgärder som krävs för att hantera säkerhetsriskerna. För övriga delar av Ukraina kvarstår avrådan från alla resor. Ambassaden i Kiev har fortsatt begränsade möjligheter att bistå svenskar konsulärt.

- Förändringen av reseavrådan för Ukraina bygger på en samlad bedömning av säkerhetsläget för svenska resenärer utifrån nuvarande förutsättningar. Jag vill samtidigt betona den enskilda resenärens ansvar för den egna säkerheten vid nödvändiga resor till västra Ukraina, och att UD fortsatt avråder från alla resor till övriga delar av landet, säger utrikesminister Maria Malmer Stenergard.

- När läget nu medger nödvändiga resor till västra Ukraina kan jag konstatera att det kommer bli lättare för svenska aktörer som stödjer Ukraina att resa dit, till exempel myndigheter, företag och frivilligorganisationer med ett tydligt behov att besöka landet, säger bistånds- och utrikeshandelsminister Benjamin Dousa.

Det förbättrade säkerhetsläget, som den förändrade avrådan speglar, bedöms kunna underlätta för svenska företag, biståndsorganisationer och medier som verkar i Ukraina med försäkringar och reselogistik.
