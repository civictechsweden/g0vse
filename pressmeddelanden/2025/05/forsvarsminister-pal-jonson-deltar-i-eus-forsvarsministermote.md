# Försvarsminister Pål Jonson deltar i EU:s försvarsministermöte

Mötet inleds med att EU:s höga representant Kaja Kallas informerar om aktuella frågor på det säkerhets- och försvarspolitiska området.

Försvarsministrarna kommer därefter att diskutera EU:s militära stöd till Ukraina. Diskussionen väntas fokusera på att stärka EU:s stöd. Försvarsministrarna väntas bland annat ta upp behovet av ökat militärt stöd till Ukraina, stärkandet av EU:s militära utbildningsinsats EUMAM Ukraina samt vikten av ökat försvarsindustriellt samarbete med Ukraina.

Den andra frågan på dagordningen är EU:s försvarsberedskap och implementeringen av vitboken om europeisk försvarsberedskap 2030. Diskussionen väntas fokusera på arbetet med att åtgärda identifierade förmågegap. Försvarsministrarna väntas också att beröra de olika finansieringsalternativ som tidigare har kommunicerats inom ramen för finansieringsplanen ReArm Europe, bland annat förordningsförslaget om inrättandet av en säkerhetsåtgärd för Europa genom ett instrument för förstärkning av den europeiska försvarsindustrin, Security Action for Europe (SAFE).
