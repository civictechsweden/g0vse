# Uppdrag för att stärka beredskapen mot gränsöverskridande hälsohot

– Det är av yttersta vikt att Sverige står väl rustat för att möta framtida hälsohot. ECDC konstaterar att Sverige har ett starkt och välfungerande nationellt system för att hantera hälsohot, men genom att utveckla vårt arbete utifrån de rekommendationer som ECDC föreslagit kan vi ytterligare stärka vår beredskap och säkerställa att vi har effektiva åtgärder på plats när så behövs, säger socialminister Jakob Forssmed.

Folkhälsomyndigheten ska, i samarbete med ett flertal andra myndigheter och organisationer, bedöma och ta fram förslag på hur rekommendationer från ECDC:s utvärdering från 2024 bäst kan implementeras. Rekommendationerna rör beredskap och förebyggande arbete mot allvarliga hälsohot som inkluderar smittsamma sjukdomar, kemiska hot, miljörelaterade hot, zoonoser och giftiga ämnen.

ECDC ska vart tredje år bedöma medlemsstaternas beredskap utifrån hälsohotsförordningen och lägga fram rekommendationer utifrån sina slutsatser. Medlemsstaterna ska därefter ta fram en handlingsplan utifrån de föreslagna rekommendationerna inom nio månader från att rekommendationerna tagits emot. ECDC konstaterar i sin rapport att Sverige har ett starkt och välfungerande nationellt system med ett delat ansvar och samarbete mellan myndigheter, regioner och kommuner.

Folkhälsomyndigheten ska löpande informera Regeringskansliet om arbetets framsteg och lämna en skriftlig redovisning senast den 19 september 2025.
