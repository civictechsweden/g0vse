# Regeringen går vidare med hemliga och preventiva tvångsmedel mot barn under 15 år

I propositionen föreslås att hemliga tvångsmedel, såsom hemlig avlyssning och övervakning av elektronisk kommunikation, ska kunna användas för att utreda vissa allvarliga brott även när den misstänkte är under 15 år. Dessutom föreslås att preventiva tvångsmedel ska få användas i underrättelseverksamhet för att förhindra att barn deltar i allvarlig brottslighet. Det handlar till exempel om brott som mord, människorov, grov allmänfarlig ödeläggelse, allvarlig vapen- och narkotikabrottslighet samt terroristbrott.

– Detta är en mycket angelägen reform som inte kan vänta. Vi måste göra allt vi kan för att bryta den pågående utvecklingen där barn rekryteras till kriminella gäng och deltar i allvarlig brottslighet. Det handlar om att förhindra att barn begår allvarliga brott, men också att komma åt beställarna högre upp i hierarkin, säger justitieminister Gunnar Strömmer.

– Vi behöver stoppa rekryteringen av barn till kriminella nätverk. Med de här verktygen ger vi rättsväsendet bättre möjligheter att både stoppa unga från att begå grova brott och att avslöja de vuxna som cyniskt drar in dem i kriminalitet. Det är en nödvändig offensiv för att återupprätta tryggheten i vårt samhälle, säger Henrik Vinge (SD), ordförande i justitieutskottet.

Regeringen föreslår även att brottsmisstänkta barn ska kunna hållas kvar i fler situationer och under längre tid än i dag, till exempel i samband med förhör eller för att kunna överlämnas till vårdnadshavare eller socialtjänst.

Förslagen bygger på en utredning som överlämnades till regeringen i december 2024. Efter remissbehandling har regeringen valt att gå vidare med delar av utredningens förslag i ett snabbspår. Regeringens förslag går längre än utredningens, bland annat genom att fler brottstyper omfattas och att även Polismyndigheten och Tullverket, utöver Säkerhetspolisen, föreslås få använda preventiva tvångsmedel enligt den så kallade preventivlagen.

Lagändringarna föreslås träda i kraft den 1 oktober 2025, vilket är nio månader tidigare än vad utredningen föreslog.
