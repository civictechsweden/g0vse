# Mediemyndigheten ska följa upp mediestödet

– Det är viktigt att större reformer, som det nya mediestödet, följs upp för att se att de fungerar som det är tänkt. Syftet med det nya stödsystemet är främst att stötta lokal och regional journalistik i hela landet. Det är därför relevant att följa upp att stödet faktiskt bidrar till just det, säger kulturminister Parisa Liljestrand.

Uppdraget innebär att Mediemyndigheten ska titta på effekterna av det nya mediestöd som infördes den 1 januari 2024, efter överlämnande av propositionen 2022/23:133 Ett hållbart mediestöd för hela landet. Stödsystemet innefattar allmänt redaktionsstöd, utökat redaktionsstöd och distributionsstöd. Under perioden 2024–2028 får mediestöd även lämnas i form av ett övergångsstöd, för att säkra en ordnad övergång till det nya mediestödssystemet för de nyhetsmedier som under lång tid haft driftsstöd.

Mediestödet omfattas av EU:s statsstödsregler och har godkänts av EU-kommissionen för en period fram till och med 2029. Stödet ska bidra till långsiktiga och förutsägbara förutsättningar för mediebranschens aktörer. En tidigt planerad uppföljning under perioden ger samtidigt möjlighet för regeringen att säkerställa att mediestödets effekter är de förväntade.

Mediemyndigheten ansvarar för att följa och analysera utvecklingen inom medieområdet. Myndighetens uppföljning av mediestödet kommer att vara ett underlag för regeringens bedömning av hur stödet fungerat under sina första år.
