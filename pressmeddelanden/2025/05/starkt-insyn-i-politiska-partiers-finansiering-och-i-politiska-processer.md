# Stärkt insyn i politiska partiers finansiering och i politiska processer

Den parlamentariskt sammansatta kommittén har letts av tidigare justitierådet och ordföranden i Högsta förvaltningsdomstolen Mats Melin och består i övrigt av ledamöter från samtliga riksdagspartier. Kommittén har haft i uppdrag att utreda ett antal frågor om insyn i finansiering av politiska partier samt överväga behovet av en reglering av kontakter mellan politiska beslutsfattare och lobbyister.

– Öppenhet och insyn är viktiga förutsättningar för ett demokratiskt samhälle, och det gäller inte minst hur politiska partier finansieras. Utredningen har gjort ett gediget arbete och lämnar flera viktiga förslag för att stärka både insynen och legitimiteten i vårt demokratiska system, och vi avser att remittera betänkandet i dess helhet, säger justitieminister Gunnar Strömmer.

## Beloppsgränsen för förbudet mot anonyma bidrag ska tas bort

Beloppsgränsen för förbudet mot anonyma bidrag till politiska partier eller kandidater ska tas bort. I dag gäller att partier och kandidater inte får ta emot anonyma bidrag till den del värdet överstiger 0,05 prisbasbelopp (2 940 kr för år 2025). Ändringen innebär att det inte längre är tillåtet att ta emot några anonyma bidrag.

## Det införs en skyldighet att redovisa kostnader, tillgångar och skulder

Redovisningsskyldigheten enligt lagen om insyn i finansieringen av politiska partier ska utökas till att omfatta kostnader, tillgångar och skulder. I dag gäller redovisningsskyldigheten endast intäkter. Ändringen syftar i första hand till att ge allmänheten men mer komplett bild av vilka medel som partier och kandidater använder i sin politiska verksamhet.

## Förbud mot utländska bidrag

Ett förbud mot att ta emot utländska bidrag ska gälla för partier, sidoorganisationer, ledamöter, ersättare för ledamöter och valkandidater. Förslaget motiveras med att politiska partier och politiska rörelser i Sverige ska vara självständiga i förhållande till utländska aktörer. Kommittén föreslår att mindre bidrag som är avsedda att täcka utgifter i samband med internationellt partipolitiskt samarbete och bidrag från Europeiska unionens institutioner undantas från förbudet.

## Krav på insyn i kontakter mellan politiska beslutsfattare och aktörer som vill påverka beslut

En ny lag som ställer krav på insyn i vissa kontakter med politiska beslutsfattare föreslås införas, i syfte att stärka tilliten till det politiska systemet. Enligt förslaget ska så kallade påverkansaktörer registrera sig hos Kammarkollegiet och redovisa vissa uppgifter om sin verksamhet. Redovisningen ska bland annat innehålla uppgifter om de direkta kontakter som påverkansaktören haft med vissa politiska beslutsfattare och deras medarbetare.

## Samtycke för bidrag från organisationer på arbetsmarknaden till politiska partier

Kommittén har även haft i uppdrag att redovisa hur en reglering som ställer krav på samtycke från medlemmar vid bidrag från organisationer på arbetsmarknaden till ett politiskt parti skulle kunna se ut. Majoriteten i kommittén bedömer att en sådan reglering inte bör införas och några ändringar föreslås därför inte. I enlighet med de tilläggsdirektiv som gavs i januari 2025 redovisar dock kommittén en författningsreglering. Den redovisade regleringen innebär att en enskild fysisk person som är medlem i en organisation på arbetsmarknaden ska ha möjlighet att avge en förklaring till revisorn i organisationen att medlemsavgiften inte ska få användas för bidrag till politiska partier eller kandidater.

Kommittén föreslår att förslagen ska träda i kraft den 1 januari 2027.
