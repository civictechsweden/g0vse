# Nu blir det lättare för forskare verksamma utanför Europa att söka stöd i Sverige - Vetenskapsrådet får nytt uppdrag

Det ska vara enkelt för forskartalanger att söka sig till Sverige. Regeringen genomför därför långsiktiga satsningar som skapar förutsägbarhet både för universiteten och för de forskare utanför Europa som vill komma till Sverige.

Som en del i det arbetet får Vetenskapsrådet nu i uppdrag att samlat publicera och kommunicera information om vilket svenskt stöd som forskare som är verksamma utanför Europa kan få. Myndigheten ska även föra en nära dialog med andra relevanta aktörer och löpande göra informationen tillgänglig.

– Sverige har fantastiska förutsättningar att stödja de forskare utanför Europa som drabbas av de pågående inskränkningarna av den akademiska friheten, säger utbildningsminister Johan Pehrson.
