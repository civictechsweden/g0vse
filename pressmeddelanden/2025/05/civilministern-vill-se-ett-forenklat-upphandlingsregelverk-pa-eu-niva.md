# Civilministern vill se ett förenklat upphandlingsregelverk på EU-nivå

Offentlig upphandling omsätter över 900 miljarder kronor årligen i Sverige. Det motsvarar drygt en sjättedel av Sveriges BNP.

Den svenska lagstiftningen om offentlig upphandling grundar sig på EU-direktiv. Drygt hälften av de 17 000 upphandlingar som annonseras årligen i Sverige omfattas av det EU-rättsliga regelverket. Europeiska kommissionen ser över dessa direktiv och avser föreslå ett reviderat regelverk i slutet av 2026.

– Dagens regelverk är onödigt krångligt. Det skadar förtroendet för den offentliga upphandlingen och minskar attraktiviteten för företag att delta. Varje år lämnas över 70 000 anbud. Det vittnar om ett stort intresse men samtidigt inkommer endast ett enda anbud i 18 procent av upphandlingarna. En vägledande princip för ett nytt regelverk bör vara att göra det enklare för myndigheter att åstadkomma bästa värde för pengarna. Det skulle leda till ett mer effektivt användande av skattemedel och en ökad medborgarnytta, säger civilminister Erik Slottner.

Det nya regelverket behöver minska i omfattning och detaljeringsgrad för att stödja en mindre regelstyrd och mer affärsorienterad offentlig upphandling. Utöver regler som följer av EU:s internationella åtaganden på handelsområdet bör det noga övervägas vilka ytterligare bestämmelser som är nödvändiga för att skapa förutsättningar för en god konkurrens, motverka korruption, stänga ute oseriösa och kriminella företag samt ge möjlighet att säkerställa nationell säkerhet och försörjningstrygghet.

Det behövs också ökad flexibilitet. Idag åker många anbudsgivare till exempel ut på grund av formella misstag. Det är förödande för konkurrensen på såväl kort som lång sikt. Här behövs större utrymme i regelverket att omhänderta sådana brister. Även utrymmet för förhandling behöver utökas. För att förbättra förutsättningarna för att upphandlingen resulterar i ett bra avtal för båda parter, där offentlig sektor får tillgång till de bästa lösningarna, bör det införas en generell möjlighet att förhandla.
