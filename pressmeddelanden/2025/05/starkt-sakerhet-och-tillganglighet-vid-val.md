# Stärkt säkerhet och tillgänglighet vid val

Det svenska valsystemet är både robust och rättssäkert. Men samtidigt har hoten mot genomförandet av valen ökat under senare år, bland annat till följd av en högre risk för informationspåverkan och spridning av desinformation. Det finns i dag ingen enskild myndighet som har ett samlat och övergripande ansvar för säkerhetsfrågorna i valadministrationen. Det spridda ansvaret kan försämra förutsättningarna att genomföra val säkert och korrekt vid olika typer av störningar. För att bevara det höga förtroendet för valsystemet föreslår regeringen följande:

* Valmyndigheten ges ett uttryckligt ansvar att stödja och samordna arbetet med skydd av val.
* Länsstyrelserna, kommunerna och de utlandsmyndigheter som inrättat röstningslokaler ska skyndsamt rapportera incidenter som kan påverka genomförandet av val till Valmyndigheten.

Vallagen ställer redan i dag krav på tillgänglighet, men för att ytterligare förtydliga och förstärka detta föreslår regeringen bland annat följande:

* Kraven på att röstningen ska vara tillgänglig för alla väljare tydliggörs. Det förtydligas i vallagen att tillgängligheten ska omfatta såväl den fysiska tillgängligheten till vallokalerna som hur röstningen faktiskt går till och den information som lämnas till väljarna.
* Fler väljare, bland annat personer som är placerade på särskilda ungdomshem, ska få möjlighet att rösta med ambulerande röstmottagare.
* Utlandssvenskar som fallit ur röstlängden ska kunna förtidsrösta i Sverige och genom förtidsrösten återupptas i röstlängden.

Förslagen har beretts av en enig parlamentariskt sammansatt kommitté, med representanter för samtliga partier representerade i riksdagen.

Lagändringarna föreslås träda i kraft den 1 december 2025 för att kunna tillämpas vid de allmänna valen 2026.
