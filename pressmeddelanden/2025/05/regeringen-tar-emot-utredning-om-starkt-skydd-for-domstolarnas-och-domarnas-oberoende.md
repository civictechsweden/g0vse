# Regeringen tar emot utredning om stärkt skydd för domstolarnas och domarnas oberoende

Utredningen har letts av före detta justitierådet och ordföranden i Högsta domstolen Stefan Lindskog. Förslagen bygger vidare på arbetet från 2020 års grundlagskommitté, som pekade på att dagens ordning med en prövning i Statens ansvarsnämnd och domstolsprövning i arbetsrättslig ordning inte fullt ut uppfyller kraven på oberoende domstolar. Utredningen föreslår därför en ny prövningsordning där besluten fattas av ett mer oberoende organ, bestående av en majoritet av ordinarie domare, och med en rätt till domstolsprövning i allmän domstol.

– Vi har sett i andra länder hur rättsväsendet undermineras när man på olika sätt gett sig på enskilda domare. De nu aktuella lagförslagen konkretiserar i viktiga delar hur skyddet för svenska domare och deras oberoende kan stärkas. Det är viktigt för att medborgare ska kunna lita på att man får en saklig och opartisk prövning. Och det är ytterst enskilda domare som ska se till att lagar används och myndigheter agerar på ett sätt som är förenligt med våra grundlagar, säger justitieminister Gunnar Strömmer.

Utöver förslaget om en ny prövningsordning och inrättandet av en Domaransvarsnämnd innehåller betänkandet även flera andra förslag på förändringar i regelverket för ordinarie domare, i syfte att stärka domarnas oberoende. Vidare föreslås att den myndighet som ansvarar för den centrala domstolsadministrationen ska vara värdmyndighet för både Domaransvarsnämnden och Domarnämnden.

Regeringen kommer nu att remittera betänkandet för att få in synpunkter från berörda myndigheter och organisationer.
