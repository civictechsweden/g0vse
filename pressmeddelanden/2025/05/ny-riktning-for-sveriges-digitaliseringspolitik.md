# Ny riktning för Sveriges digitaliseringspolitik

Strategin är uppbyggd med övergripande mål, delmål och åtgärder inom respektive område som regeringen planerar att genomföra.  De fem områdena utgörs av digital kompetens, digitalisering av näringslivet, den offentliga förvaltningen, välfärden och konnektivitet. AI, säkerhet och data går horisontellt genom alla områden.

– Allt för länge har digitaliseringspolitiken varit spretig och svår att följa upp. Nu lanserar vi en digitaliseringsstrategi som sätter en riktning för hur vi ska navigera kommande fem år inom allt från AI-kompetens i Sverige till sjökablar i Arktis, säger civilminister Erik Slottner.

Ny teknik och smarta AI-lösningar kan inte bara stärka konkurrenskraften, utan även förbättra sjukvården, till och med rädda liv. Effektiv datadelning placerar medborgaren – och inte myndigheterna – i centrum. Väl utbyggd och säker konnektivitet gör det enklare att bo och arbeta, oavsett var i Sverige en person bor.

Fokus för digitaliseringsstrategin är att förenkla för människor i vardagen. Strategin handlar exempelvis om vad som är bäst för medborgaren som behöver använda digitala tjänster, för näringsidkaren som är i kontakt med myndigheterna, för patienten som söker vård, eller för mottagaren av hemtjänst.

– Vi har ett tydligt fokus på att använda digitaliseringen för att förenkla i vardagen, bland annat genom en slags medborgarapp. Om vi samlar kontakterna med myndigheter och andra viktiga digitala tjänster på samma ställe kan vi underlätta i vardagen, säger civilminister Erik Slottner.

Mer strategiskt arbete kvarstår. Regeringen avser ta fram en unik AI-strategi, och en molnpolicy.

Myndigheten för digital förvaltning och Post- och telestyrelsen får i uppdrag att stödja genomförandet av strategin.
