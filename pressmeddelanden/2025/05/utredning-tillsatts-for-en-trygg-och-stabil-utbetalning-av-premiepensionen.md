# Utredning tillsätts för en trygg och stabil utbetalning av premiepensionen

– Det är angeläget att se över vissa delar av premiepensionen i syfte att göra det enklare och tryggare för pensionsspararna. Jag är glad att en enig pensionsgrupp, med representanter från alla riksdagspartier, står bakom den här utredningen som regeringen nu tillsätter. Jag är också glad att kunna presentera Mikael Westberg som särskild utredare, säger äldre- och socialförsäkringsminister Anna Tenje.

Utredningen ska se över de försäkringsformer och utbetalningsprodukter som finns i premiepensionssystemet. Utöver att utvärdera den traditionella försäkringen ska utredningen analysera om det är motiverat med två statliga utbetalningsprodukter, det vill säga både en traditionell försäkring och förvalets (Sjunde AP-fondens) generationsfond Såfa.

Särskild utredare blir Mikael Westberg. Han är sedan februari justitieråd i Högsta förvaltningsdomstolen och har tidigare varit kammarrättslagman i Kammarrätten i Stockholm samt rättschef vid Försäkringskassan.

–  Mikael utredde för några år sedan premiepensionen och tog då fram förslag till det upphandlade fondtorg som nu införs. Syftet var där att uppnå ett mer tryggt fondtorg men med fortsatt stor valfrihet. Det nya uppdraget är till viss del en förlängning av ambitionen om trygga pensioner så valet av Mikael kändes naturligt för mig, säger Anna Tenje.

Uppdraget ska slutredovisas senast den 15 augusti 2026.
