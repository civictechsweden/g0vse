# Mats Persson värd för nationell konferens mot utanförskap

Regeringen har tagit initiativ till att kartlägga utanförskapet i Sverige och under hösten 2024 tog regeringen emot en fördjupad analys om utanförskap från Statistiska centralbyrån och Boverket. Den visar att Sverige har 180 områden i 66 kommuner där utanförskapet är stort: Utanförskapets karta. Det handlar om områden som präglas av svaga skolresultat, svag arbetsmarknadsetablering, bidragsberoende, trångboddhet, lågt demokratiskt deltagande och kriminalitet. Totalt bor mer än 700 000 personer i dessa områden, varav drygt 170 000 är under 18 år gamla.

Utanförskapets karta ligger till grund för regeringens fortsatta arbete mot utanförskap. Som en del av det arbetet bjuder regeringen nu in kommuner med ett eller flera områden där utanförskapet är stort till en nationell konferens. Syftet är att dela erfarenheter och att genom föreläsningar och diskussioner få fler verktyg i arbetet för att minska utanförskapet. Bland föreläsarna finns Bi Puranen, docent och generalsekreterare för World Values Survey, Ahmed Abdirahman, grundare och vd Stiftelsen Järvaveckan, Evin Cetin, jurist och grundare av SAO-jobb för unga och Gulan Avci, regeringens nationella samordnare för arbetet mot utanförskap.

– Alldeles för många i Sverige lever i utanförskapsområden som präglas av låga skolresultat, bidragsberoende och hög arbetslöshet. Det är dåligt, inte minst för de barn som växer upp i dessa områden. För att vi ska kunna bryta utanförskapet så behöver vi arbeta tillsammans. Därför bjuder vi nu in kommunerna till Kartlyftet för att gemensamt ta nästa steg i arbetet, säger arbetsmarknads- och integrationsminister Mats Persson.

Delar av konferensen kommer att spelas in och finnas tillgänglig på regeringen.se i efterhand.
