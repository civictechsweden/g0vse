# Nya riktlinjer ska ge alla rätt till värdig palliativ vård

– Det är inte acceptabelt att kvaliteten på vården i livets slutskede ska vara beroende av var du bor, vilken diagnos du har eller hur gammal du är Med de nya riktlinjerna tar vi ett viktigt steg mot en mer jämlik och mänsklig vård, där varje patient får det stöd och den lindring de har rätt till, oavsett livssituation, säger sjukvårdsminister Acko Ankarberg Johansson.

De nationella riktlinjerna för palliativ vård, som Socialstyrelsen planerar att publicera i december 2025, blir de första i sitt slag i Sverige. De ersätter det tidigare kunskapsstödet från 2013 och innebär ett mer strukturerat och bindande stöd för hur vården i livets slutskede ska bedrivas. Riktlinjerna innehåller rekommendationer, indikatorer och målnivåer som ska vägleda vårdens innehåll, organisation och kvalitet – och fungera som ett verktyg för att styra, följa upp och utveckla vården på både nationell och lokal nivå.

Socialstyrelsen ska leda implementeringen, följa upp hur väl riktlinjerna efterlevs och utveckla indikatorer och målnivåer som gör det möjligt att mäta och jämföra kvaliteten i vården. Myndigheten ska också förbättra informationsflödet från hälso- och sjukvården i samarbete med Svenska Palliativregistret, och visualisera data i sitt analysverktyg – med möjlighet att bryta ner resultat på kön, ålder och socioekonomi.

Bakgrunden till uppdraget är de stora skillnader som finns i tillgången till palliativ vård i Sverige. Enligt Cancerfondens kartläggning från 2024 har patienter med cancer generellt bättre tillgång till vård i livets slutskede än patienter med andra diagnoser. Även faktorer som ålder, socioekonomi och boendeform påverkar vilken vård man får. Regeringen vill nu bryta detta mönster.

För 2025 avsätts 2 miljoner kronor till uppdraget. Medlen ska bland annat användas till att utveckla uppföljningssystem och förbättra informationsförsörjningen. Ytterligare 7 miljoner kronor planeras för 2026 och 2027, under förutsättning att riksdagen godkänner budgeten.

Riktlinjerna betonar att palliativ vård inte bara ska ges i livets slutskede, utan integreras tidigare i vårdförloppet – ibland flera år innan döden. Vården ska också inkludera stöd till närstående och stärkt kompetens hos personalen. Slutredovisningen av uppdraget ska lämnas till Socialdepartementet senast den 30 oktober 2027.
