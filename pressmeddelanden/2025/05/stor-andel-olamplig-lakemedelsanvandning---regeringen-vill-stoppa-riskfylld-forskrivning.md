# Stor andel olämplig läkemedelsanvändning – regeringen vill stoppa riskfylld förskrivning

– Det är oacceptabelt att personer med funktionsnedsättningar får medicinering som inte är anpassade för deras behov. Vården måste ge rätt behandling till rätt person, och det ska patienter kunna lita på, säger socialtjänstminister Camilla Waltersson Grönvall (M).

– Vi ser att det finns risker med dagens läkemedelsanvändning i denna grupp. Det handlar om både biverkningar och läkemedelsinteraktioner som kan få allvarliga konsekvenser. Därför är det viktigt att vi nu agerar, säger sjukvårdsminister Acko Ankarberg Johansson (KD).

– Det är allvarligt att personer med intellektuell funktionsnedsättning eller autism felaktigt behandlas med mediciner avsedda för psykotiska tillstånd. Medicinering får aldrig vara ett alternativ till andra stödinsatser, säger Malin Danielsson, funktionsrättspolitisk talesperson (L).

Bakgrunden är en rapport från Socialstyrelsen som visar att läkemedelsanvändningen i denna grupp är omfattande – och i många fall problematisk. En stor andel personer som har insatser enligt LSS får läkemedel som inte är anpassade efter deras faktiska behov, vilket kan leda till allvarliga konsekvenser. En stor andel av personerna, särskilt de över 40 år, använder tio eller fler läkemedel samtidigt – en nivå som klassas som omfattande polyfarmaci. Bland de vanligaste läkemedlen återfinns antidepressiva, antiepileptika, neuroleptika och sömnmedel, vilket väcker frågor om både ändamålsenlighet och patientsäkerhet.

Rapporten visar också att antipsykotiska läkemedel ofta används för att behandla ångest och beteendesymtom hos personer med intellektuell funktionsnedsättning eller autism, trots att dessa läkemedel i första hand är avsedda för psykos eller bipolär sjukdom. Behandlingstiderna överskrider ofta rekommendationerna.

Socialstyrelsen ska föreslå och genomföra åtgärder för att förbättra förskrivningen av läkemedel till den här patientgruppen. Exempel på åtgärder som kan vidtas i uppdraget är att stödja utvecklingen av ett mer strukturerat arbetssätt för hur läkemedel ordineras, följs upp och omprövas. Myndigheten kan också sprida kunskap om hur behandling och omsorg kan ske på ett mer ändamålsenligt sätt, bland annat genom det nationella systemet för styrning med kunskap. Vidare kan indikatorer utvecklas för att möjliggöra uppföljning både på individnivå och inom ramen för funktionshinderspolitiken. En särskild insats kan riktas till läkare, framför allt inom primärvården, som enligt analysen står för en stor del av förskrivningarna till denna patientgrupp.

Uppdraget ska göras i samverkan med Läkemedelsverket, Tandvårds- och läkemedelsförmånsverket (TLV) samt Statens beredning för medicinsk och social utvärdering (SBU).
