# Kunskapen om otillåten påverkan ska stärkas hos anställda inom offentlig förvaltning

Otillåten påverkan är en allvarlig utmaning för den offentliga förvaltningen och motståndskraften mot sådan påverkan måste stärkas. Arbetet handlar i grunden om att säkerställa att den offentliga förvaltningen är välfungerande och vilar på grundläggande demokratiska principer om likabehandling och rättssäkerhet. Anställda inom förvaltningen har en viktig roll i att tillämpa och värna dessa principer i sitt dagliga arbete.

Genom uppdraget får anställda i myndigheter under regeringen, kommuner och regioner tillgång till en webbaserad utbildning som omfattar praktiskt tillämpbar kunskap om otillåten påverkan och dess konsekvenser, samt hur påverkansförsök kan förebyggas, identifieras och hanteras.

– I en tid av komplexa hot måste ett högt riskmedvetande vara en självklar del av vardagen. Den här utbildningen skapar en gemensam kunskapsgrund om otillåten påverkan och ger medarbetarna verktyg att identifiera och stå emot påverkansförsök. Det stärker den offentliga förvaltningens förmåga att effektivt förebygga och motverka sådana angrepp, säger civilminister Erik Slottner.

Arbetet mot korruption och otillåten påverkan är högt prioriterat av regeringen. Uppdraget är en del av regeringens fortsatta arbete inom ramen för regeringens handlingsplan mot korruption och otillåten påverkan 2024–2027.
