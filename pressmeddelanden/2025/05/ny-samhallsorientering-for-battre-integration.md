# Ny samhällsorientering för bättre integration

Regeringen lägger om integrationspolitiken. Alla som kan ska stå till arbetsmarknadens förfogande och anstränga sig för att bli självförsörjande, lära sig svenska och bli en del av det svenska samhället. De som invandrar till Sverige behöver också förstå de grundläggande normer och värderingar som återspeglas i våra lagar och regler.

Utredningens uppdrag har därför handlat om hur kursen samhällsorientering kan bli en del av den kommunala vuxenutbildningen (komvux) med syfte att stärka likvärdighet och kvalitet. I utredningens arbete har det bland annat ingått att lämna förslag om hur samhällsorientering kan bli obligatorisk och kopplas till relevanta ersättningssystem. Utredningen har också haft i uppdrag att lämna förslag om vilka som bör ingå i målgruppen för samhällsorientering och hur kursen kan avslutas med ett skriftligt prov.

– Regeringen lägger om integrationspolitiken med fokus på jobb, svenska språket och inte minst värderingar. Som ett led i detta har regeringen tagit initiativ till att se över samhällsorienteringen, en utbildning som ger dig kunskap om hur samhället funkar och vad Sverige står för. Det handlar bland annat om att barnaga är förbjudet, att man får gifta sig med vem man vill, och att kvinnor och män har samma rättigheter och skyldigheter, säger arbetsmarknads- och integrationsminister Mats Persson.

## Utredningen föreslår bland annat att:

* Samhällsorientering föreslås bli en del av kommunal vuxenutbildning (komvux) i svenska för invandrare (sfi).
* Samhällsorientering föreslås vara obligatorisk för de individer som får ekonomisk ersättning förenad med krav på deltagande i insatsen, exempelvis de som deltar i etableringsprogrammet, jobb- och utvecklingsgarantin eller jobbgarantin för ungdomar.
* Kursen samhällsorientering föreslås ha minst 100 timmar garanterad undervisningstid, utöver de 15 timmar per vecka som ges för språkutbildningen i sfi.
* Ett skriftligt nationellt prov föreslås införas i kursen samhällsorientering.
* Samhällsorientering föreslås innehålla tre delar: grundläggande värderingar, hur samhället är organiserat och praktiskt vardagsliv. Kursen ska ge grundläggande kunskap om det svenska samhället, med tyngdpunkt på grundläggande värderingar baserat på lagstiftning. Jämställdhetsperspektiv bör inkluderas när det är relevant.
