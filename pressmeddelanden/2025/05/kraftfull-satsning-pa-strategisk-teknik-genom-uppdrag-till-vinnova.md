# Kraftfull satsning på strategisk teknik genom uppdrag till Vinnova

– Sverige är ett världsledande innovationsland men vi kan inte slå oss till ro. Regeringen fortsätter att arbeta för att vi ska stärka vår position genom att fokusera på strategiska teknikområden. Det är avgörande för Sveriges konkurrenskraft och välstånd, säger energi- och näringsminister Ebba Busch.

Uppdraget omfattar sex teknikområden som är strategiskt viktiga för Sverige:

* Artificiell Intelligens (AI) och autonoma system
* Avancerad digital teknik, inklusive halvledare
* Kvantteknik
* Energiteknik
* Material- och produktionsteknik
* Bioteknik

Syftet med uppdraget är att stärka svenska företags innovation- och forskningsarbete och att öka deras globala konkurrenskraft. Satsningen ska också attrahera kapital och talang till Sverige.

Vinnova ska löpande analysera svenska styrkeområden och behov inom banbrytande och strategisk teknik. Analysen ska göras i dialog med små och stora teknik- och forskningsintensiva företag, myndigheter och forskare.

Satsningen kommer skalas upp över tid. År 2028 kommer Vinnova fördela över en halv miljard kronor per år inom ramen för satsningen.

Regeringen gör samtidigt en satsning på grundforskning inom framväxande och banbrytande teknik genom ett uppdrag till Vetenskapsrådet. De två satsningarna samordnas i ett gemensamt programkontor.
