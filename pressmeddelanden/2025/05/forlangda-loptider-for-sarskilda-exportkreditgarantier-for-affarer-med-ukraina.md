# Förlängda löptider för särskilda exportkreditgarantier för affärer med Ukraina

– Svenska företag vill exportera till Ukraina och bidra till uppbyggnad av landet men den höga risken är ofta en alltför stor utmaning. Därför har regeringen tidigare förbättrat villkoren för exportkreditgarantierna. Nu tar vi ett ytterligare steg i att minska risken för företag genom att förlänga löptiderna till 2035. Det är ett viktigt led i regeringens arbete med att bidra till utveckling och uppbyggnad i Ukraina, säger bistånds- och utrikeshandelsminister Benjamin Dousa.

– Att återuppbygga Ukraina måste vara en gemensam ansträngning för EU, Sverige och näringslivet. Nu underlättar vi detta och ser till att Ryssland misslyckas med sitt mål, säger Joar Forssell, utrikespolitisk talesperson för Liberalerna.

– Stödet till Ukraina är prioriterat i utrikespolitiken och det är viktigt att även svenska företag kan bidra till uppbyggnaden av landet. Det är därför välkommet att en förlängning av löptider för särskilda exportkreditgarantier nu sker. Det ger företagen en längre tidshorisont för att bidra till ekonomisk utveckling i landet och bekräftar att det svenska åtagandet är långsiktigt, säger Aron Emilsson, Sverigedemokraterna, ordförande i Utrikesutskottet.

Förordningen om särskilda exportkreditgarantier för Ukraina trädde i kraft den 1 april 2024. Den innebär att exporterande företag kan ansöka om särskilda exportkreditgarantier hos Exportkreditnämnden (EKN) för affärer som bidrar till ekonomisk och samhällelig utveckling och välfärd i Ukraina. Under 2024 var garantiramen 333 miljoner kronor för de särskilda exportkreditgarantierna för Ukraina och 2025 ökades ramen till totalt 888 miljoner kronor.

Tidigare i år justerades garantiernas maximala löptid från tre till fyra år och täckningsgraden ökades från 80 procent till maximalt 95 procent. Beloppet som kan beviljas företag i samma koncern höjdes från 100 till 300 miljoner kronor. Även tjänster inkluderades i erbjudandet.

Nu genomför regeringen ytterligare en justering genom att löptiden för exportkreditgarantierna förlängs till att gälla till som längst 2035, från tidigare 2028. Ändringen träder i kraft den 1 juni 2025.
