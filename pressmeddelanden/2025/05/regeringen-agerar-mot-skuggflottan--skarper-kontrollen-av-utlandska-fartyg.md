# Regeringen agerar mot skuggflottan – skärper kontrollen av utländska fartyg

Sverige har varit drivande för att vidta åtgärder mot fartyg i skuggflottan. Förordningen som regeringen nu har beslutat syftar till att motverka skuggflottan och därigenom förbättra sjösäkerheten och skyddet för miljön. Den innebär att Kustbevakningen och Sjöfartsverket får i uppdrag att samla in försäkringsuppgifter även från fartyg som passerar svenskt sjöterritorium eller ekonomisk zon – inte bara de som anlöper en hamn.

– Det här understryker Sveriges tydliga närvaro i Östersjön, vilket i sig har en avskräckande effekt. Det ger också Sverige och våra allierade viktig information om fartyg som kan bli underlag för sanktionslistningar av fler fartyg i skuggflottan. Vi ser allt fler problematiska händelser i Östersjön och det kräver att vi inte bara hoppas på det bästa, utan också planerar för det värsta, säger statsminister Ulf Kristersson.

– Nu ökar vi bevakningen i Östersjön. Skuggflottan kringgår internationella regler och hotar säkerheten. Att fler fartyg granskas är helt avgörande, säger justitieminister Gunnar Strömmer.
