# Sveriges första strategi för att stärka judiskt liv och motverka antisemitism

Den nationella strategin för att stärka judiskt liv och motverka antisemitism utgör ett tioårigt åtagande under perioden 2025–2034, där flera delar av samhället behöver engageras.

– Den judiska kulturen är en självklar del av vårt svenska kulturarv och vårt samhälle – igår, idag och ska så vara även framöver. Att kunna känna sig trygg och att vara öppen med sin identitet, oavsett sammanhang borde vara en självklarhet för oss alla – även för svenska judar. Med denna strategi vill regeringen stärka förutsättningarna för judiskt liv i Sverige, säger kulturminister Parisa Liljestrand.

– Olika uttryck för antisemitism utgör ett hot både mot enskilda individer och mot det demokratiska samhället i stort. Antisemitism har en särskild förmåga att förändras till nya former, kontexter och platser, och har orsakat rädsla och ofrihet i många hundra år. De senaste åren har vi sett många tecken på att antisemitismen tilltagit. Det är allas vårt ansvar att motverka den utvecklingen, säger jämställdhets- och arbetslivsminister Nina Larsson.

– I år firar vi 250 år av etablerat judiskt liv i Sverige. Judiskt liv är en värdefull och självklar del av vårt samhälle. Det borde vara en självklarhet att man som jude i Sverige kan bära sin davidsstjärna eller kippa öppet och med glädje och stolthet. Tyvärr är så inte alltid fallet. Det behövs fler insatser för att judar ska kunna känna sig trygga och kunna vara öppna med sin identitet utan att utsättas för hat, hot och våld, säger socialminister Jakob Forssmed.

Strategin fokuserar på tre områden som bedöms centrala för att stärka judiskt liv och motverka antisemitism:

* Kunskap, utbildning och forskning om judiskt liv
* Judisk kultur och svensk-judiskt kulturarv
* Trygghet och öppenhet – arbetet mot antisemitism.

Varje fokusområde kopplas till särskilda målsättningar.

Strategin tar sin utgångspunkt i betänkandet Ett starkt judiskt liv för framtida generationer – Nationell strategi för att stärka judiskt liv i Sverige 2025–2034 (SOU 2024:3). En annan utgångspunkt för strategin är regeringens handlingsplan mot rasism och hatbrott (A2024/01394).

## Uppdrag till myndigheter

Riksarkivet, Forum för levande historia, Polismyndigheten och Totalförsvarets forskningsinstitut ges samtidigt som strategin beslutas uppdrag som bidrar till genomförandet av strategin.
