# Sverige undertecknar samförståndsavtal om skydd av kritisk undervattensinfrastruktur

– Det samförståndsavtal som slutits markerar ett viktigt steg i ökat regionalt samarbete gällande skyddet av kritisk undervattensinfrastruktur i Östersjön. Den senaste tidens händelser belyser vikten av ett samordnat agerande i frågor som rör skydd av kritisk infrastruktur, säger utrikesminister Maria Malmer Stenergard.

– Regeringen arbetar på bred front för att stärka säkerheten i Östersjön, tillsammans med våra grannar och allierade. Det här samförståndsavtalet utgör ett viktigt steg för att ytterligare förstärka skyddet av undervattensinfrastruktur och vår samlade förmåga att hantera incidenter, fortsätter minister för civilt försvar Carl-Oskar Bohlin.

Avtalets syfte är att stärka det regionala samarbetet genom ökat informationsutbyte, förbättrad situationsmedvetenhet samt utbyte av bästa praxis och åtgärder. Det omfattar även samarbete inom ramen för EU, Nato och andra organisationer.
