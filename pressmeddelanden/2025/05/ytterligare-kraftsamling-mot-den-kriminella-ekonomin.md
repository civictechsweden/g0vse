# Ytterligare kraftsamling mot den kriminella ekonomin

Regeringen kraftsamlar för att strypa den kriminella ekonomin. Den göder den organiserade brottsligheten och uppskattningar visar att den kan uppgå till 100-150 miljarder kronor årligen.

En viktig del i arbetet är att stoppa fusket med företagsstöd. Varje år betalar staten ut över hundra miljarder kronor i statliga företagsstöd, till exempel statsbidrag till föreningar, kulturstöd och klimatstöd. Kriminella utnyttjar föreningar och företag för att felaktigt fuska till sig företagsstöden. Det måste få ett stopp.

–Vi stryper den kriminella ekonomin för den göder den organiserade brottsligheten. Nu tar vi ett ytterligare steg och gör det lättare att straffa kriminella som fuskar till sig företagsstöd, säger finansminister Elisabeth Svantesson.

Dagens lagstiftning fungerar inte tillräckligt effektivt för att straffa kriminella som fuskar till sig företagsstöd. Regeringen föreslår därför i en lagrådsremiss att ett helt nytt brott införs – subventionsbrott – som gör det lättare att straffa kriminella som fuskar till sig företagsstöd. Den som medvetet eller av grov oaktsamhet lämnar felaktiga uppgifter eller inte anmäler ändringar – och på så sätt orsakar risk för att ett statligt företagsstöd betalas ut felaktigt – ska dömas för brottet.

Regeringen föreslår också att en ny underrättelseskyldighet vid misstanke om felaktiga utbetalningar av statligt företagsstöd ska införas. Underrättelseskyldigheten ska omfatta de myndigheter och enskilda organ som beslutar om stöd samt Kronofogdemyndigheten. Även regionerna föreslås omfattas av underrättelseskyldighet i viss utsträckning.

Förslagen föreslås träda i kraft den 1 januari 2026.
