# Utredare ska föreslå hur nationella intressen och säkerhet ska värnas vid upphandlingar

Syftet med utredningen är att upphandlingslagarna ska vara förenliga med de krav som följer av EU-rätten och göra det möjligt för upphandlande myndigheter och enheter att kunna ta hänsyn till leverantörers nationalitet för att kunna välja bort leverantörer från upphandlingsförfaranden.

– Det är viktigt att våra upphandlingslagar inte bara följer EU-rätten, utan också ger oss möjlighet att skydda våra nationella intressen och säkerhet. Vi tillsätter denna utredning som ett steg för att säkerställa att vi uppfyller våra internationella åtaganden samtidigt som vi bättre kommer att kunna skydda våra nationella intressen, säger civilminister Erik Slottner.

Regeringskansliet har utsett en utredare för att se över tredjelandsleverantörers tillträde till upphandlingsförfaranden. De svenska upphandlingslagarna gör ingen uttrycklig skillnad mellan leverantörer från EU och länder där EU har frihandelsavtal, och leverantörer från tredjeländer utan motsvarande avtal. Det innebär att alla leverantörer kan delta i upphandlingar och har rätt till likabehandling och domstolsprövning. Enligt EU-rätten har endast leverantörer från EU och länder med frihandelsavtal dessa rättigheter. Två domar visar att Sverige troligen har implementerat vissa av upphandlingsdirektiven fel. Det innebär att de svenska upphandlingslagarna behöver ändras.

Chefsrådmannen Anneli Berglund Creutz är utsedd till bokstavsutredare och ska biträda Finansdepartementet. Uppdraget ska redovisas senast den 2 december 2025.
