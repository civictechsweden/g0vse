# Utökade möjligheter till registerkontroller för att bekämpa korruption och otillåten påverkan

Det gäller utökade möjligheter till kontroller både inför anställning och av uppdragstagare som får tillträde till häkten och anstalter, samt av personer som ska arbeta med dömda personer utanför anstalter. Beslutet är ett led i regeringens arbete med att stärka samhällets motståndskraft mot den organiserade brottsligheten och otillåten påverkan.

– Att bekämpa och trycka tillbaka korruption och otillåten påverkan handlar ytterst om att värna vårt fria och öppna samhälle och tilliten till rättsstaten. Som ett led i att stärka motståndskraften hos rättsväsendets myndigheter har regeringen beslutat om de här förordningsändringarna för utökade möjligheter till registerkontroller. Det här är verktyg som myndigheterna själva har efterfrågat, just för att de ska kunna skydda sig mot organiserad brottslighet och otillåten påverkan, säger justitieminister Gunnar Strömmer.

Ändringarna medför att:

* Kriminalvården får utökade möjligheter att kontrollera de som får tillträde till häkten och anstalter.
* Kriminalvården får möjlighet att kontrollera personer som ska bedriva verksamhet och arbeta med dömda personer i halvvägshus, hem för vårdvistelse och vid s.k. kontraktsvård.
* Åklagarmyndigheten, Ekobrottsmyndigheten, Domstolsverket och domstolarna ges möjlighet att kontrollera samtliga personer som anställs vid myndigheterna.

Regeringens beslut är ett svar på konkreta behov som flera myndigheter har lyft fram. Myndigheterna har efterfrågat utökade möjligheter att göra registerkontroller, särskilt i verksamheter där säkerhetsriskerna är stora.

De nya reglerna träder i kraft den 23 juni 2025.
