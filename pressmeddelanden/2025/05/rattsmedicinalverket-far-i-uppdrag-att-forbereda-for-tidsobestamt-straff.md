# Rättsmedicinalverket får i uppdrag att förbereda för tidsobestämt straff

– Det här är ett viktigt steg i att stärka skyddet för samhället mot återfall i allvarlig brottslighet. Rättsmedicinalverket kommer att få en central roll i att säkerställa att riskbedömningarna blir träffsäkra och rättssäkra, säger justitieminister Gunnar Strömmer.

– Det är hög tid att samhället sätter stopp för livsfarliga återfallsförbrytare. Med säkerhetsstraffet får vi ett kraftfullt verktyg för att skydda samhället från dem som gång på gång visar att de saknar respekt för liv, lag och ordning. Sverige ska vara tryggt och inte en fristad för grova brottslingar, säger Henrik Vinge, rättspolitisk talesperson för Sverigedemokraterna.

Regeringen har beslutat att ge Rättsmedicinalverket i uppdrag att förbereda verksamheten för en ny typ av påföljd som föreslagits av Utredningen om påföljder, återfall och verkställighet i betänkandet Ett ändamålsenligt samhällsskydd. Den föreslagna påföljden, det så kallade säkerhetsstraffet, är ett tidsobestämt frihetsberövande som ska kunna ersätta fängelse i särskilt allvarliga fall där det finns en påtaglig risk för återfall i grov brottslighet.

Uppdraget innebär att Rättsmedicinalverket ska:

* Ta fram kunskapsunderlag om den typ av gärningspersoner som kan bli aktuella för den nya påföljden.
* Utveckla rutiner och metoder för särskilda riskutredningar som ska ligga till grund för domstolarnas beslut.
* Säkerställa att IT-system, lokaler och personalresurser är anpassade för att hantera de nya uppgifterna.
* Genomföra utbildnings- och kompetensutvecklingsinsatser samt bidra med forskning inom området.

Myndigheten ska även föra dialog med andra berörda aktörer, såsom Domstolsverket, Kriminalvården, Polismyndigheten, Åklagarmyndigheten och Integritetsskyddsmyndigheten, för att säkerställa att arbetet sker rättssäkert och effektivt.

Rättsmedicinalverket ska redovisa uppdraget till Regeringskansliet senast den 18 februari 2026.
