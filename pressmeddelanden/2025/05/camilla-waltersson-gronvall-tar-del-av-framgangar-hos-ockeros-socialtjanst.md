# Camilla Waltersson Grönvall tar del av framgångar hos Öckerös socialtjänst

Socialtjänstminister Camilla Waltersson Grönvall kommer att möta representanter och medarbetare från Öckerö kommun för att ta del av lärdomar och framgångar inom socialtjänsten.

Fokus kommer bland annat att ligga på hur kommunens socialtjänst tacklar utmaningarna som möter en ö-kommun. Under besöket kliver ministern ombord på den båt som kommunen skaffat för att ge de boende på öarna en god social service.

Kommunens omställning till den nya socialtjänstlagen är också på agendan. Regeringen presenterade i januari en proposition för en ny socialtjänstlag med målet att skapa en förebyggande, lättillgänglig och kunskapsbaserad socialtjänst. Den nya lagen innebär ett omställningsarbete för landets kommuner, något som regeringen stödjer med statsbidrag på totalt över en miljard kronor.

Öckerö kommun ligger i Göteborgs skärgård och består av cirka 1000 öar och skär. På de tio öarna i kommunen som är bebodda bor det nästan 13 000 personer.

Under dagen kommer det att finnas möjlighet för media att intervjua ministern. För intervjuförfrågningar och mer information, vänligen kontakta pressekreterare Karl Opdal.
