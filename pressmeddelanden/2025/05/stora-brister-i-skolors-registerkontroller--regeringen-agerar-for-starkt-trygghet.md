# Stora brister i skolors registerkontroller – regeringen agerar för stärkt trygghet

Inom ramen för en egeninitierad granskning har Skolinspektionen under hösten 2024 gjort 60 oanmälda besök på kommunala grundskolor. Vid besöken undersökte myndigheten dels om alla anställda hade kontrollerats i belastningsregistret när de anställdes, dels hur registerkontrollen hade dokumenterats. I drygt tre fjärdedelar av de granskade grundskolorna hittade man brister och i nio av skolorna hade ingen registerkontroll gjorts inför anställning av en eller flera personer.

– Personer som har begått allvarliga brott har inget i skolan att göra. Därför är det viktigt att reglerna för registerkontroll följs, och täcker in fler brott, säger utbildningsminister Johan Pehrson.

– Elever och föräldrar ska kunna vara trygga med att det bara är lämpliga personer som arbetar i skolan. Regeringen har utökat de brottsrubriceringar som ingår i registerkontrollen, men det är viktigt att reglerna också efterlevs ute på skolorna, säger skolminister Lotta Edholm.

## En utökad och skärpt registerkontroll

De brott som i dag omfattas av registerkontrollen är bland annat sexualbrott, barnpornografibrott, mord, dråp, grov misshandel, människorov och grovt rån. Regeringen bereder för närvarande förslag från en utredning om att kontrollen i belastningsregistret inför nyanställning i skolan ska utökas med fler brott, bland annat vapenbrott, narkotikasmuggling, människohandel, hedersförtryck och hets mot folkgrupp. Utredningen föreslår också att registerkontroll ska införas i komvux och att ett registerutdrag som visas upp bör vara högst 6 månader gammalt, jämfört med dagens 12 månader.

[Pressmeddelande: Registerkontrollen i skolan ska utökas och skärpas](/pressmeddelanden/2025/04/registerkontrollen-i-skolan-ska-utokas-och-skarpas/)

Skolinspektionen arbetar också med ett tidigare regeringsuppdrag om att granska om huvudmän ser till att registerkontroll görs i bland annat förskolor, fritidshem och pedagogisk omsorg. Det uppdraget ska redovisas senast den 9 juni 2026.

[Pressmeddelande: Trygghet och kunskap i fokus i Skolinspektionens regleringsbrev](/pressmeddelanden/2024/12/trygghet-och-kunskap-i-fokus-i-skolinspektionens-regleringsbrev/)
