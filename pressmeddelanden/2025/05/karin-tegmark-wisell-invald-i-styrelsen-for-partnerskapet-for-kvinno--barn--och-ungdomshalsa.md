# Karin Tegmark Wisell invald i styrelsen för Partnerskapet för kvinno-, barn-, och ungdomshälsa

Sveriges ambassadör för global hälsa Karin Tegmark Wisell väljs in mot bakgrund av Sveriges långsiktiga ledarskap och engagemang för främjandet av kvinnors, barns och ungdomars hälsa samt sexuell och reproduktiv hälsa och rättigheter (SRHR) globalt.

– Det här är ett mycket välkommet beslut. Att Sverige som ett av få länder nu bjuds in till PMNCH:s styrelse är ett mycket gott betyg vad gäller inriktningen och relevansen av den svenska politiken. Utifrån Karin Tegmark Wisells omfattande tekniska och strategiska kompetens inom området kommer Sverige få en stark röst i styrelsen. Jag är glad och stolt över svenska insatser som dagligen räddar liv och som löpande stärker kvinnors och flickors rättigheter, säger bistånds- och utrikeshandelsminister Benjamin Dousa.

– Jag ser fram emot att representera Sverige inom SRHR, en för regeringen högt prioriterad fråga. Sverige ingår i ett antal samarbeten och initiativ för att försvara och stärka SRHR globalt. Styrelseuppdraget i PMNCH bidrar till Sveriges arbete för att förbättra just mödra-, barn och ungdomshälsan i världen, säger Karin Tegmark Wisell.

Sida medfinansierar PMNCH-sekretariatet sedan 2022. Det pågående avtalet löper mellan åren 2022–2025 och omfattar ett totalt belopp på 13,9 miljoner svenska kronor.
