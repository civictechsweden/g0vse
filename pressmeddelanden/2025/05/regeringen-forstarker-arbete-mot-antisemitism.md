# Regeringen förstärker arbete mot antisemitism

– Alla judar i Sverige ska kunna leva öppet, tryggt och säkert. För att detta ska bli verklighet är det avgörande att de som arbetar inom rättsväsendet och andra berörda har en djup förståelse för olika former av antisemitism och hur dessa sprids. Med denna kunskap kan de snabbt identifiera antisemitiska motiv bakom brott och därmed förbättra möjligheterna för effektiv utredning och lagföring, säger jämställdhets- och arbetslivsminister Nina Larsson.

I uppdraget ingår bland annat att ta fram forskningsrapporter och skapa förutsättningar för fortlöpande spridning av kunskap om förekomsten av antisemitism i digitala miljöer. Uppdraget ska genomföras i dialog med Brottsförebyggande rådet, Forum för levande historia, Mediemyndigheten, Polismyndigheten, Statens skolverk, Säkerhetspolisen och Åklagarmyndigheten.

FOI har sedan 2021 i uppdrag att kartlägga våldsbejakande extremism och rasism i digitala miljöer. Det nya uppdraget syftar till att förstärka och komplettera det pågående kartläggnings- och analysarbetet med ett särskilt fokus på antisemitism.

Uppdraget ska delredovisas senast den 15 februari under åren 2026–2028, och slutredovisas senast den 1 mars 2029.
