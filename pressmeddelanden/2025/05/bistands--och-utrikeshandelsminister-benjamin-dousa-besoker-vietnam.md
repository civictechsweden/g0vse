# Bistånds- och utrikeshandelsminister Benjamin Dousa besöker Vietnam

Sverige och Vietnam har långa och goda relationer. Handelsutbytet länderna emellan har gynnats av det frihandelsavtal mellan EU och Vietnam som trädde i kraft 2020. Vietnam är också ett av länderna i det stora frihandelsavtalet CPTPP (Comprehensive and Progressive Agreement for Trans-Pacific Partnership).

– Det är en prioritering för regeringen att underhålla engagemanget med frihandelsvänner världen över. Det är viktigare än på länge i en tid av turbulens för den internationella handeln. Vietnam är en frihandelsvän som är del av både CPTPP och frihandelsavtalet med EU. När protektionistiska vindar blåser vill regeringen i stället se att EU närmar sig CPTPP och öppnar nya handelsvägar för våra svenska och europeiska företag, säger bistånds- och utrikeshandelsminister Dousa.

Besöket speglar regeringens starka prioritering av den bilaterala relationen med Vietnam och samarbetet med länder i den indopacifiska regionen. Under besöket kommer Benjamin Dousa även att diskutera bilaterala frågor med Vietnams premiärminister, och vad Sverige och Vietnam gemensamt kan göra för att främja en regelbaserad internationell handelsordning.

– Jag ser flera möjligheter för ytterligare samarbete mellan våra två länder. Mitt besök blir också ett tillfälle att med vietnamesiska företrädare diskutera svenska lösningar för framtida infrastruktursatsningar, och den pågående digitala och gröna omställningen i landet, säger bistånds- och utrikeshandelsminister Dousa.
