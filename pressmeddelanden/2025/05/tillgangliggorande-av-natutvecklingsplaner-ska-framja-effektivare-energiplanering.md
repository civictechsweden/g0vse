# Tillgängliggörande av nätutvecklingsplaner ska främja effektivare energiplanering

Det behövs en kraftig utbyggnad av elsystemet för att stärka och framtidssäkra Sveriges elförsörjning. Det förutsätter en utvecklad energiplanering där utbyggnaden av elproduktion, eldistribution och elanvändning går i takt både geografiskt och tidsmässigt.

I nätutvecklingsplanerna ska elnätsföretagen beskriva hur deras elnät kommer att utvecklas under de kommande fem till tio åren. Ett viktigt syfte med nätutvecklingsplaner är att främja transparens och dialog mellan olika aktörer samt att underlätta för nätföretagen att agera proaktivt i arbetet med att samordna och effektivisera nätutbyggnaden.

Genom att nu tydligt peka ut Ei som ansvarig myndighet för att sammanställa och tillgängliggöra informationen i nätutvecklingsplanerna skapar regeringen bättre förutsättningar för att planerna kan användas på ett effektivt sätt, bland annat vid planering av framtida projekt och anslutning till elnäten. Ei får även meddela föreskrifter om hur nätutvecklingsplanerna ska lämnas in till myndigheten.
