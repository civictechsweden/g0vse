# Fokus på tydliga krav och att mäta utvecklingen av integrationen

Som en del av omläggningen av integrationspolitiken så har regeringen bland annat infört ett nytt integrationspolitiskt mål med fem delmål. Delmålen om ekonomisk integration, språklig integration, utbildning, demokratisk integration samt social och kulturell integration ska löpande följas upp. Genom att mäta delmålen kan integrationens utveckling mätas, och rätt politiska åtgärder vidtas.

Den första uppföljningen av delmålen kommer ske i budgetpropositionen för 2026. Inför den redovisningen presenterade idag arbetsmarknads- och integrationsminister Mats Persson en lägesbild för svensk integration, och vilka åtgärder regeringen vidtagit och avser vidta för att vända utvecklingen.

Sverige har betydande integrationsproblem. Det blir tydligt inte minst när man ser till arbetslösheten som idag är tre gånger högre bland utrikes födda än inrikes födda. OECD:s internationella undersökning om vuxnas färdigheter (PIAAC) visar att det finns stora skillnader i färdigheter när det gäller läsning, räkning och problemlösning mellan inrikes och utrikes födda. En tredjedel av de utrikes födda i Sverige saknar tillräckliga läsfärdigheter för att kunna delta aktivt på arbetsmarknaden.

– I Sverige har vi stora utmaningar med bristande integration och ett utbrett utanförskap. Vi behöver vända utvecklingen genom insatser som bygger på fakta, inte på magkänsla. Genom de nya målen förtydligas inriktningen att integrationspolitiken ska vara kravbaserad, samtidigt som det möjliggör för oss att följa upp arbetet, säger arbetsmarknads- och integrationsminister Mats Persson.

Delmålet om demokratisk integration samt delmålet om social och kulturell integration kan likt övriga delmål inte enbart följas med registerdata. Regeringen har saknat underlag för att kunna följa skillnader i värderingar bland inrikes och utrikes födda. Regeringen har därför gett SCB i uppdrag att genomföra en förstudie med syftet att utveckla en nationell urvalsundersökning – en Integrationsbarometer - som ger förutsättningar att följa även dessa delmål.

– Vi vet att det inte enbart räcker med ett jobb för att integreras i det svenska samhället. Att lära sig det svenska språket och anamma liberala värderingar är minst lika viktigt för att bli en del av samhällsgemenskapen. Genom att nu följa upp alla fem delmålen får regeringen ett faktaunderlag för att kunna följa utvecklingen, men också för att kunna sätta in rätt politik för att två Sverige ska bli ett, avslutar Mats Persson.
