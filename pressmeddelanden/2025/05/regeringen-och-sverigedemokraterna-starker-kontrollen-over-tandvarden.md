# Regeringen och Sverigedemokraterna stärker kontrollen över tandvården

– När man går till tandläkaren ska man kunna lita på att behandlingen som ges är av god kvalitet och utförs av en lämplig vårdgivare. Nu stärker vi kontrollerna för att öka patientsäkerheten och ser samtidigt till att våra skattepengar används på rätt sätt och inte går till personer som försöker utnyttja systemen för egen vinning, säger socialminister Jakob Forssmed.

– De felaktiga utbetalningarna inom tandvården uppskattas omfatta 430 miljoner kr årligen. Det är helt orimligt. Genom de föreslagna åtgärderna för ökad kontroll av tandvårdssektorn kommer dessa felaktiga utbetalningar kunna stoppas och risken för fusk och bedrägerier minska. Det är så vi värnar om skattebetalarnas pengar, säger äldre- och socialförsäkringsminister Anna Tenje.

I lagrådsremissen föreslås att det ska införas tillståndsplikt för privata vårdgivare inom tandvårdssektorn. Tillstånd ska sökas hos Inspektionen för vård och omsorg (IVO). För att få och behålla tillståndet måste vårdgivaren bedriva ett systematiskt patientsäkerhetsarbete, ha insikt i gällande föreskrifter och bedömas lämplig. För juridiska personer ska en ägar- och ledningsprövning genomföras.

Om en vårdgivare inte uppfyller kraven för tillstånd, ska IVO kunna förelägga vårdgivaren att åtgärda bristerna. IVO föreslås även få befogenhet att helt eller delvis återkalla tillståndet. Verksamhet som bedrivs utan tillstånd ska kunna förbjudas och det ska vara straffbart att bedriva tillståndspliktig verksamhet utan tillstånd.

– Genom de föreslagna ändringarna vill vi hindra oseriösa aktörer inom tandvårdssektorn. Tänderna är en del av kroppen och som all annan vård bör även tandvården omfattas av kontroll och uppföljning så att alla ska kunna känna sig trygga när de går till tandläkaren, säger Sverigedemokraternas gruppledare Linda Lindberg.

– Den som ägnar sig åt välfärdsbrottslighet inom tandvården plundrar våra gemensamma resurser och undergräver förtroendet för alla kompetenta, legitimerade tandläkare. Nu säkrar vi att tandvård bedrivs med kunskap, yrkesskicklighet och patienten i fokus, säger Lina Nordquist (L), sjukvårdspolitisk talesperson.

Vidare föreslås att regionen ska anmäla till IVO om det finns anledning att anta att en privat vårdgivare bedriver tandvårdsverksamhet utan nödvändigt tillstånd eller att en tillståndshavares lämplighet kan ifrågasättas.

Lagrådsremissen innehåller också förslag om att statligt tandvårdsstöd som huvudregel inte ska få betalas ut om behandlaren saknar legitimation eller särskilt förordnande att utöva yrket. Lagrådsremissen innehåller också förslag om att Försäkringskassan ska få inhämta uppgifter från det register som förs över legitimerad hälso- och sjukvårdspersonal och personal med rätt att använda yrkestiteln undersköterska, för kontroll av behörighet hos vårdgivaren eller dennes personal.

Förslaget bygger på en överenskommelse mellan regeringen och Sverigedemokraterna. Förändringarna föreslås träda i kraft den 1 januari 2026.
