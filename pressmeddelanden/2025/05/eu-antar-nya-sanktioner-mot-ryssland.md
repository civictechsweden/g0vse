# EU antar nya sanktioner mot Ryssland

Sverige har varit drivande för att skärpa EU:s sanktioner mot Ryssland och arbetet har gett goda resultat. Det sjuttonde sanktionspaketet omfattar 189 nya fartyg som bland annat bidrar till att möjliggöra rysk oljehandel i strid med oljepristaket. Totalt har EU nu infört sanktioner mot 342 fartyg inom den ryska skuggflottan. I paketet sanktionslistas även vissa rederier som hanterar skuggflottefartyg och andra aktörer som på olika sätt gynnar den ryska krigskassan.

– Det nya sanktionspaketet slår mot kärnan i den ryska krigsekonomin. Militärindustrin och skuggflottan, som deltar i den ryska oljehandeln, är avgörande för det ryska anfallskriget och träffas särskilt av åtgärderna som beslutas idag, säger utrikesminister Maria Malmer Stenergard.

Vid mötet antog EU även 28 nya sanktionslistningar av individer ansvariga för allvarliga kränkningar av de mänskliga rättigheterna, förtryck av den demokratiska oppositionen och verksamhet som allvarligt undergräver rättsstatens principer i Ryssland. Sanktionsregimen antogs på initiativ av Sverige år 2024. Sanktionerna är en del av EU:s svar på det tilltagande och systematiska förtrycket i och den fortsatta försämringen av människorättssituationen i Ryssland.

Därutöver antogs ytterligare 27 sanktionslistningar samt nya åtgärder för att utökade möjligheter att sanktionslista individer och enheter som deltar i eller understödjer rysk hybridverksamhet.

Inom ramen för sanktionsregimen mot spridning och användning av kemiska vapen sanktionslistas också tre ryska enheter.
