# Att forska ska vara ett attraktivt karriärsval – nya uppdrag för att främja excellens

Sverige ska vara ett framstående forsknings- och innovationsland. Universitetskanslersämbetet (UKÄ) får nu i uppdrag att kartlägga och analysera hur universiteten rekryterar forskare samt graden av mobilitet bland dem. Mobilitet innebär rörelse mellan lärosäten eller mellan akademin och andra sektorer. Eftersom hög mobilitet kan bidra till excellent forskning ska UKÄ vid behov föreslå åtgärder för att öka mobiliteten.

Andelen av den svenska befolkningen som går vidare till en forskarutbildning minskar. Det är problematiskt och UKÄ får därför i uppdrag att analysera de bakomliggande orsakerna till att unga med högskoleutbildning väljer bort en forskningskarriär. Myndigheten ska särskilt analysera vad som krävs för att de bästa studenterna ska se forskarstudier som ett attraktivt karriärsval.

– Fler av våra främsta talanger ska vilja vara en del av att forska fram framtidens lösningar och kunskap. Därför ger vi nu UKÄ i uppdrag att kartlägga universitetens rekryteringsprocesser och föreslå åtgärder för att få de bäst meriterade studenterna att välja forskarbanan, säger utbildningsminister Johan Pehrson.

Uppdraget om rekrytering och mobilitet ska redovisas senast den 15 juni 2026. Uppdraget om forskarstudier ska redovisas senast den 15 december 2026.
