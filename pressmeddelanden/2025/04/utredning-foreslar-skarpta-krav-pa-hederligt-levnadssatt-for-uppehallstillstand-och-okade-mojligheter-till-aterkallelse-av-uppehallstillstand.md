# Utredning föreslår skärpta krav på hederligt levnadssätt för uppehållstillstånd och ökade möjligheter till återkallelse av uppehållstillstånd

– Jag vill att migrationspolitiken i Sverige ska vara rättvis. Samtidigt som det ska löna sig att göra rätt för sig och att vilja bli en del av det svenska samhället så måste det också finnas konsekvenser för den som begår brott eller beter sig illa, säger migrationsminister Johan Forssell.

Betänkandet föreslår att ett grundläggande krav på vandel återinförs i utlänningslagen. Exempel på vad som kan utgöra en grund för bristande vandel är om en individ har skulder till enskilda eller det allmänna, inte har följt ett myndighetsbeslut och därför påförts vite, upprepad lindrigare brottslighet, missbruk av välfärdssystemen eller att utlänningen utgör ett säkerhetshot. Utredningen föreslår även att ett uppehållstillstånd ska kunna nekas eller återkallas om konsekvensen av yttranden hotar allmän ordning eller säkerhet eller om yttrandena är straffbara.

Vidare föreslås utökade möjligheter att återkalla uppehållstillstånd av andra skäl än bristande vandel. Uppehållstillståndet ska även få återkallas om det är någon annan än utlänningen, till exempel en anhörig eller arbetsgivare, som medvetet har lämnat oriktiga uppgifter. Även tidsgränser som begränsar möjligheten att återkalla uppehållstillstånd med hänsyn till utlänningens vistelsetid i Sverige föreslås tas bort.

– Förtroendet för det svenska migrationssystemet förutsätter att det finns tydliga konsekvenser vid fusk och missbruk. Jag har nu tagit emot utredarens förslag och ser fram emot att noggrant analysera dessa, avslutar migrationsminister Johan Forssell.

Migrationsverket föreslås också få ökad tillgång till relevant information för att förslagen ska få effektivt genomslag i praktiken.

Utredningen föreslår att lagändringarna ska träda i kraft den 1 juli 2026.
