# Riktvärden ska skapa underlag för en stärkt kompetensförsörjning i primärvården

– En stark primärvård är nyckeln till en hållbar hälso- och sjukvård. Genom att stärka kompetensförsörjningen och öka tillgängligheten kan vi säkerställa att alla får den vård de behöver, när de behöver den. Detta uppdrag är ett viktigt steg mot en mer jämlik och effektiv vård i hela landet, säger sjukvårdsminister Acko Ankarberg Johansson.

– En primärvård som kan ta hand om både fysiska och psykiska vårdbehov är en nyckelfaktor för att kunna möta befolkningens behov av vård. I dag ser vi alldeles för stora skillnader och brister. Målbilden anger den riktning som vi behöver gå i för att skapa förutsättningar för att människor i Sverige får rätt vård i rätt tid, säger socialminister Jakob Forssmed.

Enligt Tidöavtalet ska primärvården byggas ut kraftigt. Detta innebär att fler specialister i allmänmedicin, distriktssköterskor, arbetsterapeuter och fysioterapeuter ska arbeta i primärvården. Regeringen genomför även en särskild satsning på psykisk ohälsa i primärvården som uppgår till en halv miljard kronor 2025 för att säkerställa ett förbättrat omhändertagande i primärvården vid psykisk ohälsa.

I dag saknas dock i stor utsträckning underlag och prognoser som visar hur stort behovet av rekrytering och utbildning av personal inom primärvården är. Mot denna bakgrund ges Socialstyrelsen i uppdrag att genomföra en baslinjemätning av antalet tjänster för specialiseringstjänstgöring (ST) i allmänmedicin per region och fastställa nationella och regionala riktvärden. Dessutom ska riktvärden för distriktsköterskor, fysioterapeuter, arbetsterapeuter och psykologer tas fram baserat på vårdbehov. Uppdraget ska genomföras i dialog med kommuner, regioner, universitet och patientorganisationer.

Socialstyrelsen ska lämna en delredovisning senast den 1 december 2025 och en slutredovisning senast den 31 maj 2026. För uppdraget har Socialstyrelsen tilldelats 8 miljoner kronor för 2025.
