# Forskares frihet ska stärkas – utredning tillsätts

Läget för den akademiska friheten försämras runt om i världen, inte minst i USA där situationen är oroväckande. Även i Sverige har samtalsklimatet blivit hårdare och mer polariserat, där 4 av 10 universitetsanställda uppger att de utsatts för hot eller trakasserier. Det är viktigare än någonsin att säkerställa ett tillräckligt skydd av forskares och lärares individuella akademiska frihet i Sverige.

Därför tillsätter regeringen en utredning om stärkt akademisk frihet. Särskild utredare blir Anna-Sara Lind, professor i offentlig rätt vid Uppsala universitet. Utredaren ska bland annat:

* analysera och ta ställning till om nuvarande regelverk är ändamålsenligt för att skydda forskares och lärares individuella akademiska frihet vid svenska universitet och högskolor,
* ta ställning till om, och i så fall hur, stödet till forskare och lärare i frågor som gäller deras akademiska frihet kan stärkas, och
* lämna nödvändiga författningsförslag.

– Sverige ska stå upp för akademisk frihet när andra länder nedmonterar den. Här ska forskare få vara fria, nyfikna och lite jobbiga. Så får vi forskning och utbildning i världsklass, så slår vi vakt om ett öppet debattklimat, säger utbildningsminister Johan Pehrson.

– Att regeringen nu tillsätter en utredning som ska analysera det nuvarande regelverket och vid behov föreslå ändringar för att stärka skyddet av forskares och lärares individuella akademiska frihet, är mycket positivt. Den akademiska friheten och den konstnärliga friheten är helt centrala – både för vår demokrati och för ett levande kulturliv, säger kulturminister Parisa Liljestrand.

– I en tid då hot och trakasserier mot forskare ökar, måste vi stå upp för friheten att söka och sprida kunskap utan rädsla. Regeringens satsning för att förstärka den akademiska friheten är viktig för att värna både vetenskapens integritet och vårt demokratiska samtal, säger Lili André, talesperson för forskning och högre utbildning Kristdemokraterna.
