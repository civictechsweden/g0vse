# Vinnova ska öka innovationskraft och innovationsförmåga längs batterivärdekedjan

– Hållbara batterier är en nyckelteknik för elektrifiering och omställningen till ett fossilfritt samhälle. Batterivärdekedjan behöver etableras och stärkas i både Sverige och Europa för långsiktig konkurrenskraft och minskad sårbarhet. Uppdraget till Vinnova är ett viktigt bidrag i denna utveckling, säger energi- och näringsminister Ebba Busch.

– Sverige ska inte vara landet lagom, vi ska leda klimatomställningen i världen. Därför satsar vi på teknikutveckling som driver på den gröna omställningen - som ny batteriforskning, säger utbildningsminister Johan Pehrson.

Viktiga perspektiv i satsningen är bland annat systeminnovation, avancerade material, produktion och återvinning samt forskning och innovation i för batterier närliggande strategiska områden. Satsningen ska fokusera på ökad förmåga till uppskalning och implementering av teknik och nya lösningar.

Vidare ska satsningen komplettera pågående batterisatsningar på Energimyndigheten. Vinnova ska när uppdraget utförs ha dialog med Energimyndigheten för att skapa synergier mellan batterisatsningarna.

Regeringen gör kraftfulla satsningar på batteriområdet. Detta uppdrag ges till följd av forsknings- och innovationspropositionen, i propositionen presenterades även en strategisk batterisatsning på särskilt starka lärosäten med fokus på batteriteknik och elektrifiering, samt en batteri- och elektrifieringssatsning på RISE Research Institutes of Sweden AB. Vidare lyfts batterier som ett prioriterat område i propositionen för forskning och innovation på energiområdet. Dessa satsningar ska komplettera varandra och samlat bidra till förstärkt batteriforskning samt till att forsknings- och innovationskapaciteten inom batteriområdet stärks.

För uppdraget får Vinnova under 2025 använda högst 40 miljoner kronor. Regeringen beräknar att högst 60 miljoner kronor kommer att avsättas för uppdraget under 2026, högst 88 miljoner kronor under 2027 och högst    128 miljoner kronor under 2028.

Myndigheten ska senast den 28 februari 2029 lämna en slutredovisning av uppdraget till Regeringskansliet.
