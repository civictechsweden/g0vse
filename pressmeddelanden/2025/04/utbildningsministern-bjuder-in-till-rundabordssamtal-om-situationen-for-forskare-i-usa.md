# Utbildningsministern bjuder in till rundabordssamtal om situationen för forskare i USA

Den akademiska friheten och den fria forskningen är en viktig beståndsdel i ett demokratiskt och starkt samhälle. Utvecklingen i USA har på kort tid påverkat amerikansk forskning, innovation och högre utbildning negativt och har skapat en stor oro och osäkerhet i det internationella forskarsamhället.

I forsknings- och innovationspropositionen 2024 annonserades att incitamenten för strategisk rekrytering på svenska lärosäten ska stärkas. Osäkerheten i USA gör att Europa och Sverige bör stå upp för viktiga demokratiska grundprinciper och värna den akademiska friheten. Det utgör också en chans för Sverige att erbjuda framstående forskare möjligheter att komma till svenska lärosäten.

– Den utveckling vi ser i USA med nedskärningar på statligt finansierad forskning är djupt oroande. Nu hotas några av världens mest framstående forskningsmiljöer – och forskares framtid sätts på spel. Samtidigt öppnar detta ett fönster för Sverige. Vi ska vara en fristad för studenter och forskare från USA som söker akademisk frihet och långsiktiga möjligheter. Det stärker både Sverige som forskningsnation och den fria forskningen globalt, säger utbildningsminister Johan Pehrson.
