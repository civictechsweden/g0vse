# Ny utredning om överskuldsättning med fokus på personer med långvariga skulder

Kronofogdemyndigheten har uppskattat antalet överskuldsatta i Sverige till cirka 455 000 personer. Enligt myndigheten har ett stort antal av dessa skulder som har varit föremål för indrivning i över 20 år. Dessa personer kallas ibland för ”evighetsgäldenärer”, och det är denna grupp som ska stå i fokus för utredningen.

– Det här handlar om personer som i många fall tar ytterligare lån för att betala äldre krediter, och hamnar i en skuldspiral som är svår att ta sig ur. Det påverkar både den fysiska och psykiska hälsan. Vi behöver underlätta för personer som hamnar i sådana lägen att kunna komma ur sin överskuldsättning, säger finansmarknadsminister Niklas Wykman.

– Nu agerar vi för att hjälpa människor ta sig ur en livslång skuldfälla. Det är särskilt välkommet att utredningen ska kolla på utbetalning av lån under vissa tider av dygnet, säger civilminister Erik Slottner.

Utredningen kommer att titta närmare på tre områden för att ge förslag på åtgärder som fokuserar på att minska problematiken kring evighetsgäldenärer:

1. Absolut preskription, som innebär en yttre tidsgräns för konsumentens skyldighet att betala en skuld.
2. En ändrad avräkningsordning, det vill säga en ändrad ordning där konsumentens medel i första hand skulle betala lånebeloppet framför ränta och avgifter. Detta kan göra det lättare att betala av sina skulder.
3. Ändringar av reglerna för skuldsanering, till exempel ta ställning till åtgärder för att få fler långvarigt skuldsatta personer att ansöka om skuldsanering.

Dessutom kommer utredningen att bedöma behovet av ett förbud mot utbetalning av lån under vissa tider på dygnet. Bakgrunden till detta är att det inte är ovanligt att lån betalas till låntagaren inom några minuter efter ingånget avtal, något som kan öka risken för oöverlagda beslut, särskilt i samband med påverkan av alkohol och spel om pengar.

Uppdraget ska redovisas senast den 10 juli 2026.
