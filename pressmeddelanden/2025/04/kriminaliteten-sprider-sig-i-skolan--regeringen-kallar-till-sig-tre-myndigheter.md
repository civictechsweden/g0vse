# Kriminella utnyttjar skolan – regeringen kallar till sig tre myndigheter

Tryggheten i den svenska skolan har försämrats. Hälften av niondeklassarna har begått brott och anmälningarna om hot och våld i skolan har mer än fördubblats de senaste tio åren. I ett avsnitt av Uppdrag Granskning om den organiserade brottslighetens fäste i skolan bekräftas denna verklighet.

Därför genomför regeringen nu viktiga reformer för att stärka tryggheten i skolan. Sedan den första april finns det krav på att skolor och socialtjänst ska ge information till polisen om den kan vara till hjälp för brottsbekämpning. Till sommaren träder även nya lagar i kraft som bland annat ger skolpersonal befogenhet att söka igenom elevers väskor och stänga ute obehöriga från skolor. I vårändringsbudgeten tillför regeringen därför 300 miljoner kronor till säkerhetshöjande åtgärder i skolan, som lås och skalskydd.

Nu kallar utbildningsminister Johan Pehrson och justitieminister Gunnar Strömmer till sig Skolinspektionen, Skolverket och Polismyndigheten, för en gemensam lägesbild och att förhöra sig om vad de kan göra för att motverka utvecklingen.

– Skolan ska vara en trygg plats för lärande – inte en arena där kriminella krafter får fäste. Att lärare skräms till tystnad av elever med våldskapital, strategiskt placerade av kriminella nätverk, är fullkomligt oacceptabelt.  Därför kallar vi nu till oss Skolverket, Skolinspektionen och Polismyndigheten för att få svar på hur deras arbete kan stärkas, säger utbildningsminister Johan Pehrson.

– Det här är utomordentligt allvarliga uppgifter, och de bekräftar återigen hur långt den organiserade brottsligheten är villiga att gå för att uppnå sina syften. Det bekräftar också att vi måste fortsätta göra allt vi kan för att trycka tillbaka den organiserade brottsligheten – slå hårt mot gängens grova våld, strypa den kriminella ekonomin och bryta rekryteringen av barn och unga in i gängen, säger justitieminister Gunnar Strömmer.
