# Stärkt skolsäkerhet – nu kommer regeringens proposition

Tryggheten i svensk skola har blivit sämre. Hälften av niondeklassarna har begått brott och anmälningarna om hot och våld i skolan har mer än fördubblats de senaste tio åren. Masskjutningen i Örebro visar ytterligare på behovet av att stärka säkerheten och det förebyggande arbetet i skolorna.

–  Att lärare och elever går till skolan med en klump i magen kan vi aldrig acceptera. Skolan ska vara en plats för bildning och kunskap, inte för otrygghet och brott. Nu tar vi krafttag för att gå från oro till studiero, säger utbildningsminister Johan Pehrson.

–  Skolan ska vara en säker plats där elever, skolpersonal och besökare kan känna sig trygga. Under våren har ett flertal reformer kommit på plats som stärker förmågan att förebygga och förhindra våld i skolan, som rivna sekretesshinder och förenklade möjligheter till kamerabevakning. De åtgärder vi nu föreslår för riksdagen är viktiga för att ytterligare öka tryggheten i skolan, säger justitieminister Gunnar Strömmer.

–  Föräldrar måste känna sig trygga att lämna av sina barn i skolan. Nu vidtar vi åtgärder för att stärka säkerheten i skolan och skapa en plats fylld av kunskap och trygghet för barnen, säger Mathias Bengtsson, utbildningspolitisk talesperson för Kristdemokraterna.

I propositionen går regeringen och Sverigedemokraterna vidare med förslag från Skolsäkerhetsutredningen, men går längre än utredningen när det gäller vissa av förslagen. Förslagen som regeringen avser lägga fram innebär bland annat att:

* Alla förskolor och skolor ska ha en beredskapsplan och ett löpande beredskapsarbete. Det handlar om att planera, utbilda och öva för att ha beredskap att hantera allvarliga våldssituationer och hot om allvarliga våldssituationer.
* Det ska tydliggöras att skolan inte är en allmän plats. Alla förskolor och skolor ska vidta åtgärder för att obehöriga inte ska ges tillträde till förskolans eller skolans område när verksamheten pågår. Det är huvudmannens ansvar och kan bland annat handla om tydliggöranden av gränser, upplysningar om att obehöriga inte får vara där, låsta dörrar, passerkort, kodlås och taggar.
* Rektorn får möjlighet att besluta att väskor eller andra föremål som elever har med sig undersöks, om det är befogat för att begränsa risken för ordningsstörningar, kränkningar eller brott eller för att upprätthålla säkerheten.
* Fler brott i skolan ska polisanmälas – inte bara de allvarligaste brotten. Det är en viktig signal och möjliggör att polis och socialtjänst kan agera tidigare och tydligare.

Lagändringarna föreslås träda i kraft den 1 juli 2025.

## Uppdrag till Skolverket om att ta fram stödmaterial om säkerhet i brottsförebyggande syfte

I propositionen aviseras att Skolverket får i uppdrag att ta fram stödmaterial om säkerhetsarbete i brottsförebyggande syfte för förskolan, skolan och fritidshemmet. Även ett sådant beslut har fattats i dag.

Det handlar bland annat om stödmaterial för att undersöka väskor, att begränsa tillträde för obehöriga personer till skolan och att ha beredskap för allvarliga våldssituationer eller hot om sådana. Stödmaterialet ska underlätta för huvudmän och skolor att införa bestämmelserna i propositionen.

Sedan tidigare har regeringen och Sverigedemokraterna aviserat en satsning på 300 miljoner kronor för säkerhetshöjande åtgärder i skolan. Förslaget framgår i regeringens vårändringsbudget för 2025.
