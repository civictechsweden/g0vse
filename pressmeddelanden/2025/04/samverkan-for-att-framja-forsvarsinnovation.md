# Samverkan för att främja försvarsinnovation

Försvarsmakten, FOI, FMV och det statliga bolaget RISE har tillsammans hundratals anläggningar som kan användas för att testa nya försvarsinnovationer. Nu får de i uppdrag att göra en översyn i syfte att identifiera testanläggningar som det går att samverka mer kring.

Analysen ska innehålla förslag till åtgärder för att ge näringslivet ökade möjligheter och förutsättningar att nyttja anläggningarna för att bland annat testa prototyper. Särskild tonvikt ska läggas på små- och medelstora företag på en framväxande försvarsmarknad.

En åtgärd kan exempelvis vara att samlat informera näringslivet om relevant teknikinfrastruktur.

I uppdraget ska även säkerhetsöverväganden redovisas, till exempel hinder och möjligheter för privata företag att nyttja teknikinfrastruktur.

– Genom att stärka det civil-militära samarbetet skapar vi bättre förutsättningar för nya teknologiska framsteg i försvaret, säger försvarsminister Pål Jonson.

– Nu rustar vi Sverige starkt – militärt och civilt. Svensk innovation och konkurrenskraft är en nyckelfaktor i det arbetet. Sverige är en stark aktör i utvecklandet av försvarsmateriel och är avgörande för att säkra en självständig europeisk försvarsindustri framöver, säger energi- och näringsminister Ebba Busch.

Regeringen fattade beslut om uppdraget den 16 april 2025. Uppdraget ska redovisas till Regeringskansliet (Försvarsdepartementet) senast den 1 november 2025.
