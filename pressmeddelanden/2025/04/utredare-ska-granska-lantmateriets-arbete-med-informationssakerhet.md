# Utredare ska granska Lantmäteriets arbete med informationssäkerhet

– Det har framkommit att det funnits brister i Lantmäteriets arbete med informationssäkerhet och myndighetens hantering av uppgifter som omfattas av sekretess och personuppgifter. Det finns därför starka skäl att granska Lantmäteriets hantering av sådana uppgifter och hur myndighetens arbete kan utvecklas, säger infrastruktur- och bostadsminister Andreas Carlson.

Utredaren får i uppdrag att kartlägga Lantmäteriets arbete med informationssäkerhet och myndighetens behandling av uppgifter som omfattas av sekretess och personuppgifter. I uppdraget ingår även att beskriva hur ansvaret för informationssäkerhetsfrågor är fördelat i Lantmäteriet och utvärdera om ansvarsfördelningen innebär att det finns förutsättningar för myndigheten att leva upp till högt ställda krav på arbetet med sådana frågor.

Utredaren ska särskilt redovisa vilka åtgärder som myndigheten har vidtagit de senaste åren med avseende på att säkerställa en hög informationssäkerhet och att uppgifter som omfattas av sekretess och personuppgifter inte felaktigt lämnas ut eller röjs på något annat sätt. I detta ingår att analysera de åtgärder som myndigheten har vidtagit med anledning av de senaste årens myndighetsinterna påpekandena om bristande skydd av sådana uppgifter.

Utredaren ska också kartlägga befintliga roller och kompetenser samt vilka roller som behövs framgent för att upprätthålla hög informationssäkerhet. Vid behov ska utredaren föreslå åtgärder som stärker Lantmäteriets arbete med informationssäkerhetsfrågor.

Sedan tidigare har regeringen givit Lantmäteriet i uppdrag att stärka arbetet med intern styrning och kontroll. Regeringen föreslår också i vårändringsbudgeten att Lantmäteriet tillförs 30 miljoner kronor under 2025.

Utredaren ska samråda med Säkerhetspolisen och Integritetsskyddsmyndigheten.

Till utredare utses Dag Stegeland och uppdraget ska redovisas senast den 15 december 2025.
