# Nya förslag för att stärka Säkerhetspolisens förmåga att möta säkerhetshot

Utredningen bygger på en hemställan som Säkerhetspolisen lämnade in till regeringen före valet 2022. Av hemställan framgår att den nuvarande regleringen inte är ändamålsenlig för den personuppgiftsbehandling som Säkerhetspolisen behöver för att kunna utföra sitt uppdrag på ett effektivt sätt.

– Jag välkomnar utredningens förslag. Det är avgörande att Säkerhetspolisen har de verktyg som behövs för att möta hoten mot vår nationella säkerhet, samtidigt som systemet utformas på ett rättssäkert sätt. Vi kommer nu att skicka förslagen på remiss och analysera såväl förslagen som remissinstansernas synpunkter grundligt, säger justitieminister Gunnar Strömmer.

Förslagen som regeringen nu har tagit emot innebär att Säkerhetspolisen får nya verktyg för att möta en komplex hotbild. Bland annat föreslås att Säkerhetspolisen ska kunna använda ny teknik och behandla större informationsmängder än tidigare, i syfte att upptäcka exempelvis terroristhot eller spioneribrottslighet.

För att säkerställa att den personliga integriteten skyddas föreslås flera nya säkerhetsmekanismer, inklusive förhandsprövning av vissa åtgärder av en oberoende domstol och ökade resurser till tillsynsmyndigheten. Den föreslagna personuppgiftslagen vilar på en proportionalitetsprincip, vilket innebär att Säkerhetspolisen endast får behandla personuppgifter om skälen för åtgärden väger tyngre än andra intressen.

Förslagen, som föreslås träda i kraft den 1 januari 2027, kommer nu att skickas ut på remiss.
