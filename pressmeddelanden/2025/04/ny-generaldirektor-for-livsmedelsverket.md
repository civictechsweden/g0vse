# Ny generaldirektör för Livsmedelsverket

– Livsmedelsverket har ett viktigt uppdrag. Samtidigt som det är en kontrollmyndighet ska den också arbeta med att främja svensk livsmedelsproduktion. Christina Nordin har en mångårig erfarenhet från statsförvaltningen och från att leda myndighetsarbete. Hon har dessutom en gedigen kompetens om livsmedelskedjan och dess förutsättningar. Det gläder mig att hon har tackat ja till uppdraget och jag ser fram emot vårt kommande samarbete, säger landsbygdsminister Peter Kullgren.

Christina Nordin har varit generaldirektör för Jordbruksverket sedan 2018. Hon var tidigare avdelningschef på näringsdepartementet med bland annat ansvar för livsmedelskedjans myndigheter samt har mångårig erfarenhet av att leda verksamhet i statsförvaltningen med olika chefsuppdrag på bland annat Regeringskansliet, Jordbruksverket, Kommerskollegium och Verket för näringslivsutveckling.

Livsmedelsverket har ett viktigt uppdrag att arbeta för säkra livsmedel, pålitlig information till konsumenter och en hållbar livsmedelskonsumtion. Myndigheten är också beredskapsmyndighet och sektorsansvarig myndighet för beredskapssektorn Livsmedelsförsörjning och dricksvatten.

Livsmedelsverket är samordnande myndighet för kontroll i livsmedelskedjan och för den svenska livsmedelskontrollen.

Christina Nordins förordnande löper från den 1 juni 2025 till den 31 januari 2031.
