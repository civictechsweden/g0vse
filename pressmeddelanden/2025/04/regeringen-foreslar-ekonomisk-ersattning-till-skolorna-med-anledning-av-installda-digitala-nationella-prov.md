# Regeringen föreslår ekonomisk ersättning till skolorna med anledning av inställda digitala nationella prov

De allvarliga brister som tidigare under året upptäcktes i Skolverkets nya digitala provplattform har lett till att de digitala proven under våren ersätts med pappersprov. Den uppkomna situationen har inneburit ökade kostnader för skolorna och ökad arbetsbelastning för lärare och annan skolpersonal. Regeringen föreslår därför att 82 miljoner kronor ska fördelas till skolans huvudmän bland annat för att minska risken för en negativ påverkan och för att ersätta kostnader för extra arbete under 2025.

– Det är mycket allvarligt att Skolverket fått stänga ned den digitala provplattformen under våren och jag har stor förståelse för den frustration som många lärare och rektorer känner. Vi tillför därför 82 miljoner kronor till skolorna för att bland annat minska risken för negativ påverkan och för att ersätta för de merkostnader och det merarbete som tillkommit i samband med detta, säger skolminister Lotta Edholm.

Regeringen avser att föreslå detta i den kommande vårändringsbudgeten. Förslaget bygger på en överenskommelse mellan regeringen och Sverigedemokraterna.
