# Stärkt skydd för demokratin och domstolarnas oberoende

En parlamentariskt sammansatt och enig grundlagskommitté överlämnade under 2023 betänkandet Förstärkt skydd för demokratin och domstolarnas oberoende. Regeringen går nu vidare med kommitténs grundlagsförslag. Förslagen syftar till att stärka skyddet för demokratins grundstrukturer genom att göra det svårare att ändra en grundlag och att ge ett starkare långsiktigt konstitutionellt skydd för domstolarna och domarnas oberoende.

– Den svenska demokratin står stark. Samtidigt ser vi hur det fria och öppna samhällets institutioner ifrågasätts i andra länder. Det går inte att ta för givet att vår egen framtid ska kännetecknas av samma stabilitet som hittills. Därför går regeringen nu vidare med förslag som syftar till att stärka skyddet för vår demokrati och domstolarnas oberoende, ​säger justitieminister Gunnar Strömmer.

Den första delen av propositionen handlar om att stärka skyddet för demokratin. I denna del föreslås bland annat att

* det ska krävas en kvalificerad majoritet om minst två tredjedelar av riksdagens ledamöter ska rösta för det andra, bekräftande beslutet, och
* lagrådet i framtiden ska yttra sig över alla förslag till grundlagsändringar som rör individuella fri- och rättigheter, inklusive de som skyddas i regeringsformen.

Den andra delen av propositionen handlar om att stärka domstolarnas oberoende. Denna del är omfattande och inkluderar bland annat att

* det införs en särskild bestämmelse i regeringsformen om att domstolarna är oberoende,
* den myndighet som ansvarar för den centrala domstolsadministrationen – det som i dag är Domstolsverket – får en självständigare ställning i relation till regeringen. Myndigheten ska ledas av en styrelse där en majoritet av ledamöterna ska vara eller ha varit ordinarie domare,
* flera aspekter som gäller hur ordinarie domare utnämns ska regleras i grundlag,
* regeringens utnämningar av ordinarie domare ska ske på förslag av ett särskilt organ som ska bestå av en majoritet som är eller har varit ordinarie domare,
* det ska regleras i grundlag hur många justitieråd det ska finnas som mest och som minst i de högsta domstolarna, och en utnämning av justitieråd ska föregås av en begäran från den berörda domstolen,
* endast myndigheter under riksdagen ska få utöva tillsyn över domstolarnas rättskipande verksamhet. Det betyder bland annat att Justitiekanslern, som är en myndighet under regeringen, inte längre ska ha den rollen,
* pensionsåldern för ordinarie domare ska regleras i lag och ska inte kunna sänkas för pågående anställningar, och
* ordinarie domare ska alltid ha en rätt till domstolsprövning om de skilts från sin anställning samt vid avstängning och disciplinpåföljder. När sådana frågor prövas i domstol ska rätten bestå av enbart ordinarie domare.

Lagändringarna föreslås träda i kraft den 1 april 2027.
