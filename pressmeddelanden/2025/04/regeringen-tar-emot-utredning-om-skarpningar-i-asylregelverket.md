# Regeringen tar emot utredning om skärpningar i asylregelverket

Utredningen har också haft i uppdrag att analysera möjligheten att neka prövning av asylansökningar i fler situationer, om fler asylansökningar kan förklaras som uppenbart ogrundade samt hur svensk rätt bör anpassas till EU:s migrations- och asylpakt i de delar som rör rättslig rådgivning samt rättsligt bistånd och biträde.

– Regeringen skärper asylinvandringen för att skapa bättre förutsättningar att lösa integrations- och utanförskapsproblemen i samhället. De här förslagen är en viktig pusselbit i det arbetet. Vi kommer nu att analysera förslagen noggrant och därefter skicka ut dem på remiss, säger migrationsminister Johan Forssell.

Utredningen föreslår att endast tidsbegränsade uppehållstillstånd ska kunna beviljas för bland annat flyktingar, alternativt skyddsbehövande och kvotflyktingar. Utredningen föreslår också att det ska vara möjligt att avvisa en asylansökan i fler fall än vad som är möjligt i dag. De föreslår bland annat att det inte ska finnas några uttryckliga förbud mot att avvisa en asylansökan om det finns ett säkert tredje land som sökanden kan sändas till, även om det gäller till exempel familjeanknytning eller särskild anknytning till Sverige.

Förslagen innebär en tydlig skärpning i förhållande till nuvarande regler. Vidare föreslår utredningen att asylsökande ska ha rätt till kostnadsfri rättslig rådgivning genom att de får ett offentligt biträde. Statens ansvar för kostnaden ska samtidigt begränsas.

Författningsändringarna föreslås träda i kraft den 12 juni 2026.
