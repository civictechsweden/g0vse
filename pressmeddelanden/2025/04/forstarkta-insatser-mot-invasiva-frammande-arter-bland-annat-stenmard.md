# Förstärkta insatser mot invasiva främmande arter, bland annat stenmård

Stenmård uppmärksammades i Skåne 2018 och den tros ha tagit sig hit från kontinenten. Arten är inte naturligt förekommande i Sverige. Den förekommer naturligt på kontinenten där den också är känd som skadegörare på bland annat fordon, byggnader och viss infrastruktur.

- Det är viktigt att vi nu kan utrota stenmården som inte är naturligt förekommande i Sverige och hotar både vår natur och vår egendom. Den här satsningen kommer kunna bidra till ett starkare skydd av våra rödlistade arter såsom rödspoven som hotas av stenmården, säger klimat- och miljöminister Romina Pourmokhtari.

I en ny vetenskaplig riskklassificering som presenterades av Artdatabanken vid SLU 10 mars i år görs nu bedömningen att stenmården utgör en mycket hög risk för den naturligt förekommande biologiska mångfalden. Ny kunskap visar att artens utbredning i Sverige sammanfaller med ett av den rödlistade rödspovens häckningsområden.

Invasiva främmande arter är ett stort globalt hot mot världens biologiska mångfald. Växter och djur som med människans hjälp introduceras i nya - för dem främmande - miljöer riskerar att konkurrera ut de naturligt förekommande arterna.

Det är tillåtet att jaga stenmård året runt för den som innehar jakträtt på marken, men ingen särskild insats från myndigheterna har pågått mot stenmården sedan 2023. Nu ges möjlighet till detta på nytt.

Förstärkningen gäller för insatser under budgetåret 2025. Förslaget bygger på en överenskommelse mellan regeringen och Sverigedemokraterna.
