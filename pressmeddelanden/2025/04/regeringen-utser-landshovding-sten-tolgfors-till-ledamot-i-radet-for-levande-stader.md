# Regeringen utser landshövding Sten Tolgfors till ledamot i Rådet för levande städer

– Jag är glad att Sten Tolgfors har tackat ja till uppdraget. Länsstyrelserna har en viktig roll i arbetet för levande och trygga städer, säger infrastruktur- och bostadsminister Andreas Carlson.

Rådet för levande städer är ett forum för myndighetschefer som är strategiskt viktiga i det långsiktiga arbetet med stadsutveckling. Rådet ska bidra till en hållbar utveckling av attraktiva städer och verka för att genomföra regeringens politik för stadsutveckling.

Myndigheterna i rådet ska bland annat föreslå delmål till det nationella målet för stadsutveckling och indikatorer som gör det möjligt att följa upp målet. De ska också utveckla möjligheterna att stödja kommuner som vill arbeta med utveckling av nya trädgårdsstäder.

Sten Tolgfors kommer att företräda länsstyrelserna i rådet.
