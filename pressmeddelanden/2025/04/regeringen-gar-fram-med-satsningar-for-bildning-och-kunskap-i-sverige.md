# Regeringen går fram med satsningar för bildning och kunskap i Sverige

Sverige befinner sig i en läskris och regeringen har sjösatt åtgärder för att vända trenden i skolan. Nu larmar lärare vid universitet och högskolor om att läskrisen börjat visa sig även hos högskolestudenter.

I vårändringsbudgeten föreslås därför Statistiska centralbyrån (SCB) få i uppdrag att kartlägga hur läsförståelsen bland högskolestudenter har utvecklats, och följa upp läsförståelsens effekter på exempelvis genomströmning.

Läskrisen påverkar även studenternas förmåga att ta till sig kunskap genom kurslitteratur. Det i sig påverkar inte bara studenternas kunskaper och färdigheter, utan har också direkt påverkan på svensk kurslitteratur. Därför avser regeringen att ge Universitetskanslersämbetet (UKÄ) i uppdrag att genomföra en kartläggning kring hur studenter använder kurslitteratur och vilken tillgång de har till kurslitteratur.

– Sverige befinner sig i en läskris som nu även märks hos studenter i högre utbildning. Därför tar vi tillbaka skolan till grunderna, med fokus på kunskap och grundläggande färdigheter. Nu ser vi också till att kartlägga både läsförståelsen bland högskolestudenter och deras tillgång till kurslitteratur, för att fler ska ha chansen att lyckas, säger utbildningsminister Johan Pehrson.

– En stark läsförståelse är en framtidsfråga för vårt land. Att kunna läsa och äga språket är grundläggande för att delta aktivt i vår demokrati. Det är också avgörande för att vi ska kunna vara en innovativ och konkurrenskraftig kunskapsnation. Att Sverige ska vara ett läsande land är inget vi kan kompromissa med, därför är detta uppdrag av stor betydelse, säger kulturminister Parisa Liljestrand.

## Medel till Raoul Wallenberg-institutets bibliotek för mänskliga rättigheter

För att Sverige ska kunna vara en forskningsnation i världsklass behövs tillgång till stark forskningsinfrastruktur. Raoul Wallenberg-institutets bibliotek med inriktning på mänskliga rättigheter är en viktig kunskapskälla med närmare 30 000 böcker och är det enda av sitt slag i Sverige. Nu finns det risk för att biblioteksverksamheten behöver avvecklas.

Därför får Raoul Wallenberg-institutet ett engångsbidrag om 10 miljoner kronor under 2025, för att stötta biblioteksverksamheten.

– Tillgång till böcker och kunskap är grunden för både bildning och forskning. Biblioteken är en avgörande del av vår kunskapsinfrastruktur – både för studenter som utbildar sig och för forskare som bedriver forskning i världsklass. Därför är det glädjande att regeringen nu kan ge ett viktigt tillskott till Raoul Wallenberg-institutet, säger utbildningsminister Johan Pehrson.

Förslagen bygger på en överenskommelse mellan regeringen och Sverigedemokraterna.
