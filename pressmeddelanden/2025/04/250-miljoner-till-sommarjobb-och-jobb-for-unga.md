# 250 miljoner till sommarjobb och jobb för unga

Arbetsförmedlingen fick i mars 2025 i uppdrag att fördela upp till 250 miljoner kronor till kommuner som under 2024 hade en arbetslöshet i nivå med, eller högre än, medianen för Sveriges kommuner. Genom satsningen vill regeringen öka möjligheterna till arbete för ungdomar i kommuner med hög arbetslöshet.

– Vi befinner oss i en lågkonjunktur och många ungdomar känner oro och ovisshet inför framtiden. Då är det viktigt att regeringen satsar på jobb till unga så att fler kan ta första klivet in på arbetsmarknaden. Nu kan kommuner med hög arbetslöshet skapa sommarjobb och jobb till unga för fler, säger arbetsmarknads- och integrationsminister Mats Persson.

## Pengarna har fördelats till länen nedan

|  |  |  |  |
| --- | --- | --- | --- |
| **Län** | **Fördelande medel 2025** | **Antal sommarjobb som medlen kan möjliggöra** | **Antal jobb för unga som medlen kan möjliggöra** |
| Stockholms län | 60 910 000 | 5950 | 680 |
| Uppsala län | 9 310 000 | 910 | 100 |
| Södermanlands  län | 12 030 000 | 1180 | 140 |
| Östergötlands län | 13 300 000 | 1300 | 150 |
| Jönköpings län | 4 730 000 | 460 | 50 |
| Kronobergs län | 6 310 000 | 620 | 70 |
| Kalmar län | 5 830 000 | 570 | 70 |
| Blekinge län | 5 430 000 | 530 | 60 |
| Skåne län | 50 910 000 | 4980 | 600 |
| Hallands län | 5 170 000 | 510 | 60 |
| Västra Götalands län | 30 990 000 | 3030 | 300 |
| Värmlands län | 5 300 000 | 520 | 60 |
| Örebro län | 8 720 000 | 850 | 100 |
| Västmanlands län | 10 420 000 | 1020 | 120 |
| Dalarnas län | 3 920 000 | 380 | 40 |
| Gävleborgs län | 10 940 000 | 1070 | 120 |
| Västernorrlands län | 5 180 000 | 510 | 60 |
| Jämtlands län | 270 000 | 30 | <5 |
| Norrbottens län | 340 000 | 30 | <5 |
| **Summa:** | **250 000 000** | **24 440** | **2 810** |

Anm: Antalsuppgifterna per kommun är avrundade och överensstämmer därför inte alltid med summan. Regeringens bedömning är att cirka 15 000 jobb skapas i landet genom en mix av sommarjobb och jobb för unga.

## Satsningen i korthet

* Kommunerna ska skapa sommarjobb under sommarmånaderna för ungdomar som avslutat årskurs åtta eller nio och för ungdomar efter första eller andra året i gymnasieskolan, samt ungdomar som omfattas av det kommunala aktivitetsansvaret.
* Bidraget kan också användas för att skapa jobb för ungdomar som under 2024 har avslutat, eller under innevarande år kommer att avsluta, sin gymnasieutbildning samt ungdomar som omfattas av det kommunala aktivitetsansvaret.
* Bidraget får lämnas för jobb under 2025 och får som längst pågå under sammanlagt 4 månader.
* Medlen fördelas av Arbetsförmedlingen och rekvireras av kommunerna. Kommunerna väljer själva hur medlen fördelas mellan sommarjobb och jobb för unga.
