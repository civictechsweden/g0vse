# Tiden för kommuner att återbetala statsbidrag för familjerådgivning och familjerätter förlängs

Regeringen gav den 6 februari 2025 Myndigheten för familjerätt och föräldraskapsstöd (MFoF) i uppdrag att under 2025 betala ut och följa upp statsbidrag om 48,5 miljoner kronor till 20 kommuner där utanförskapet är särskilt stort. Syftet är att genomföra en satsning på förstärkta familjerätter och våldsförebyggande familjerådgivning i områden där utanförskapet är särskilt stort.  Medel som inte har använts till förstärkta familjerätter och våldsförebyggande familjerådgivning ska återbetalas.

Tidigare var senaste datum för återbetalning den 2 februari 2026. På myndighetens begäran förlänger nu regeringen tidpunkten för återbetalning genom att besluta om en ändring i uppdraget till MFoF. Genom beslutet är senaste datum för återbetalning den 27 mars 2026.
