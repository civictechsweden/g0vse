# Uppdrag att förbereda nationell kraftsamling för ökad daglig rörelse och fysisk aktivitet

– Forskning visar att vi idag sitter stilla mer än någonsin, det gäller både barn, unga och vuxna. Och det är framför allt vardagsrörelsen som minskat. Vi vet hur viktigt rörelse är för att vi ska må bra, både fysiskt och psykiskt. Därför är det viktigt att hela samhället kraftsamlar och arbetar strategiskt, säger socialminister Jakob Forssmed.

Syftet är ökad rörelse i befolkningen där fokusområden ska vara barn och unga, människor i yrkesför ålder samt äldre personer. Möjligheten till daglig rörelse bland personer med funktionsnedsättning uppmärksammas särskilt i uppdraget. I förberedelsearbetet ska Folkhälsomyndigheten bland annat identifiera aktörer och sammanhang som kan bidra till kraftsamlingen. Det handlar bland annat om att samla organisationer och aktörer samt identifiera platser och sammanhang som kan bidra till eller är av central betydelse i arbetet för att främja ökad daglig rörelse och fysisk aktivitet. Uppdraget ska genomföras i dialog med kommuner, regioner, civilsamhällesorganisationer samt relevanta myndigheter.

Folkhälsomyndigheten ska lämna en slutredovisning av uppdraget till Regeringskansliet (Socialdepartementet) senast den 31 oktober 2025. Redovisningen kommer att innehålla förslag på hur kommuner, regioner, civilsamhället och myndigheter kan inkluderas i genomförandet av temaåret, samt kostnadsberäkningar för de föreslagna insatserna.

För att genomföra uppdraget har Folkhälsomyndigheten tilldelats 2 miljoner kronor för budgetåret 2025.
