# Regeringen lämnar detaljerat utlåtande om Spaniens förslag att begränsa försäljningen av vitt snus

– Nu markerar Sverige med ett så kallat detaljerat utlåtande, det vill säga det tuffaste verktyget vi har. Den svenska regeringen står upp för snuset. Det är en viktig näring för Sverige och många svenskar snusar. Snus är ingen hälsoprodukt, men i Sverige har vi färre som röker och lägre lungcancerdödlighet än EU-snittet. I den mån snus ersätter rökning är det positivt ur ett folkhälsoperspektiv, säger utrikeshandels- och biståndsminister Benjamin Dousa.

Spanien har enligt förfarandet i det så kallade anmälningsdirektivet för tekniska föreskrifter anmält ett förslag till ny lagstiftning i Spanien. Förslaget innebär att man inför ett tak på 0.99 mg nikotin per nikotinpåse. Detta innebär i praktiken att samtliga produkter med vitt snus skulle förbjudas i Spanien.

Regeringen bedömer att lagstiftningsförslaget går längre än nödvändigt och att åtgärden har en stor påverkan på den fria rörligheten inom EU. Den fria marknadens principer om fri rörlighet för produkter är ett kärnvärde för den svenska regeringen. Totalförbud för försäljning av vissa varor inskränker den fria rörligheten.

I Sverige och i andra medlemsländer har man i stället för ett förbud mot vitt snus valt att införa mindre ingripande åtgärder, som exempelvis åldersgräns, begränsningar i marknadsföringen samt olika typer av märkningskrav och hälsovarningar.
