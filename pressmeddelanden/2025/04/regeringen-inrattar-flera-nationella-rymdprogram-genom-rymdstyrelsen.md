# Regeringen inrättar flera nationella rymdprogram genom Rymdstyrelsen

Rymden har en viktig och växande betydelse för många samhällsfunktioner och för det säkerhetspolitiska världsläget. Sverige behöver rymdforskning av högsta kvalitet för att fortsätta vara en stark rymdnation, och därför stärker regeringen rymdförmågan genom flera uppdrag till Rymdstyrelsen.

Rymdstyrelsen får i uppdrag att inrätta följande nationella program:

* Nationellt satellitprogram. Programmet ska syfta till att säkerställa en svensk strategisk förmåga att designa, bygga, sända upp och sköta driften av satelliter, vilket ska möjliggöra för svenska aktörer att genomföra rymdprojekt i nationell regi.
* Nationellt program för forskning och utveckling av rymdteknik med dubbla användningsområden. Det säkerhetspolitiska läget ökar behovet av rymdsystem med både civila och militära tillämpningar och för kritiska samhällsfunktioner. Programmet ska bidra till innovation på området.
* Nationellt rymddataprogram. Ett nationellt rymddataprogram inrättas för att främja kunskapsutveckling, systemutveckling och teknikutveckling med syftet att öka användningen av rymddata för samhällsnytta och affärsnytta. Rymddata utgör grunden för både viktig forskning och centrala samhällsfunktioner. Programmet ska prioritera rymddatasystem i sektorer och verksamheter där potentialen till samhällsnytta bedöms vara störst.

Utöver de tre programmen får Rymdstyrelsen också i uppdrag att förbereda finansiering av en nationell forskarskola med fokus på rymden. Satsningen ska stärka den svenska rymdforskningens internationella ställning och säkra den långsiktiga kompetensförsörjningen inom området.

Forskarskolan ska också stärka den svenska rymdforskningens internationella ställning genom tvärvetenskapligt samarbete och utbildning av doktorander.

– Sverige har en lång historia av rymdforskning och rymdverksamhet. Vi ligger i framkant internationellt – det är en position vi ska värna och utveckla. När omvärlden satsar behöver vi fortsätta ligga steget före. Inte minst med tanke på det säkerhetspolitiska läget är det viktigare än någonsin att vi satsar på stort på rymden, säger utbildningsminister Johan Pehrson.
