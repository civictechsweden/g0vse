# 2 miljoner till studie om ungas utsatthet på nätet

Mörkertalet när det gäller anmälda brott är stort beträffande sexualbrott mot barn och unga. Studier som undersöker barns och ungas utsatthet för sexualbrott är därför en viktig källa till kunskap om omfattningen av sådan brottslighet och en förutsättning för ett effektivt förebyggande arbete.

– Alla barn har rätt till en trygg och ljus uppväxt. Vi måste arbeta kraftfullt mot våld och sexuella övergrepp mot barn och ungdomar, inte minst mot det som sker i digitala medier. Därför är det glädjande att den här studien kan ge ökad kunskap om ungas utsatthet på internet, säger socialtjänstminister Camilla Waltersson Grönvall.

– En stor del av det våld som unga utsätts för sker i digitala kanaler. Att Stiftelsen Allmänna Barnhuset följer utvecklingen bidrar till att vi kan vidta träffsäkra åtgärder för att minska utsattheten och öka förståelsen bland vuxna som möter barn och unga som har utsatts eller riskerar att utsättas för våld, säger jämställdhets- och arbetslivsminister Nina Larsson.

Stiftelsen Allmänna Barnhuset har tidigare genomfört flera studier inom området. Regeringen anser att det är viktigt att barns och ungas röster om deras våldsutsatthet når ut till allmänheten och yrkesverksamma som arbetar med målgruppen. Därför beviljar regeringen stiftelsens ansökan på 2 miljoner kronor för en femte studie på området.

Stiftelsen Allmänna Barnhuset kommer fördjupa sig ytterligare gällande barn och ungdomar med erfarenhet av att ha varit placerade i samhällsvård och deras utsatthet, fördjupning av barns och ungas utsatthet på nätet och deras erfarenhet av artificiell intelligens för att manipulera eller skapa avklädda bilder. Studien kommer också ge information om könsskillnader när det bland annat gäller förekomsten av utsatthet, psykisk ohälsa samt tillgång till stöd.

Stiftelsen Allmänna Barnhuset ska senast den 31 mars 2026 lämna in en redovisning till Regeringskansliet om hur medlen använts i enlighet med ansökan.
