# Regeringen inför nytt system för effektivare information till allmänheten vid kris och krig

Ett starkt skydd av civilbefolkningen kräver effektiv information till allmänheten. För att befolkningen ska kunna sätta sig i säkerhet, uppsöka skyddsrum, inkvartera eller utrymma måste det finnas tillgång till ett fungerande varningssystem. Sverige har ett robust skydd av civilbefolkningen men det finns behov av att stärka det skyddet ytterligare. Erfarenheterna från Ukraina har tydligt visat på vikten av att även använda digital teknik för att nå ut med viktig information till allmänheten, vilket Sverige idag inte nyttjar fullt ut.

Regeringen har idag beslutat att stärka Sveriges varnings- och informationssystem genom att ge MSB och PTS i uppdrag att införa cell broadcast-teknik för viktiga meddelanden till allmänheten. Det är ett nytt system som ska komplettera det befintliga varningssystemet, som idag når ut med meddelanden via sms, radio, TV och utomhussignalen ”Hesa Fredrik”.

– Införandet av cell broadcast stärker möjligheten att snabbt nå ut med viktig information till ett stort antal personer samtidigt, vilket är viktigt vid en kris eller i värsta fall krig. Det är en åtgärd som på ett konkret sätt stärker vår beredskap och som ytterst handlar om att rädda liv, säger minister för civilt försvar Carl-Oskar Bohlin.

Cell broadcast är en teknik som används för att skicka meddelanden till mobiltelefoner inom ett specifikt geografiskt område eller inom ett helt land. Cell broadcast används i många länder runt om i världen för att snabbt och effektivt sprida varningsmeddelanden till allmänheten. Till skillnad från sms, som kan vara ineffektiva vid massutskick, tar cell broadcast en mycket begränsad del av kapaciteten i mobilnäten i anspråk.

– I och med dagens besked så pekar regeringen ut en riktning för effektiv samverkan mellan det offentliga och det privata för att gemensamt stärka Sveriges motståndskraft. Cell broadcast är en teknik som gör det möjligt att snabbt nå ut med information, vilket ytterst handlar om att skydda medborgare vid kriser och i värsta fall krig, säger civilminister Erik Slottner.

MSB ska vara systemansvarig och samordna införandet av SE Alert, det varningssystem som nyttjar cell broadcast-teknik. PTS får samtidigt i uppdrag att verka för att cell broadcast-tekniken införs i allmänna elektroniska kommunikationsnät. Uppdragen ska genomföras i nära samverkan med SOS Alarm Sverige AB som ansvarar för drift av systemet och för utskick av VMA, samt med relevanta privata företag som tillhandahåller digital infrastruktur.

Uppdraget till MSB ska redovisas till Regeringskansliet senast den 30 januari 2026. Redovisningen ska bland annat beskriva metoder för användning vid fredstida olyckor och kriser samt hur systemet ska kunna användas vid höjd beredskap och krig, och hur meddelanden bör se ut för att möta de olika målgruppernas behov.

Post- och telestyrelsen ska i sin årsredovisning redogöra för de åtgärder som har vidtagits inom ramen för uppdraget och de kostnader som har belastat myndighetens anslag.
