# Strålsäkerhetsmyndigheten och Svenska kraftnät ska utreda förutsättningarna för drift av kärnkraftverk under höjd beredskap

Dagens regelverk behöver anpassas till det förändrade omvärldsläget. De rättsliga förutsättningarna för att kunna driva kärnkraftsreaktorer behöver därför utredas så att reaktorerna kan fortsätta producera el även under höjd beredskap.

– Sverige befinner sig i det allvarligaste säkerhetspolitiska läget sedan andra världskriget. Därför får nu Strålsäkerhetsmyndigheten i samarbete med flera andra myndigheter i uppdrag att inkomma med underlag som ger oss förutsättningar att kunna upprätthålla vår energiinfrastruktur också i en situation där säkerhetsläget försämras, säger klimat- och miljöministern Romina Pourmokhtari.

– Vi måste rusta för att vara beredda på att driva kärnkraftverk under svåra förhållanden. Det har inte minst visat sig i krigets Ukraina. Under pågående krig har det varit helt avgörande med robust energiproduktion för att upprätthålla landets motståndskraft och säkerställa att de viktigaste samhällsfunktionerna fortsätter att fungera, säger minister för civilt försvar Carl-Oskar Bohlin.

Reglerna för hur kärnkraften ska kunna fortsätta drivas vid höjd beredskap berör flera myndigheters ansvarsområden. Arbetet med att skapa förutsättningar för drift av kärnkraftverk under höjd beredskap berör hela totalförsvaret och specifik beredskapssektorn Energiförsörjning.

Uppdraget, som är en viktig del regeringens arbete med att bygga upp totalförsvaret, ska redovisas den 15 februari 2026.
