# Nytt register ska förenkla inhyrning av obemannade skepp

– Regeringen arbetar för att öka svensk sjöfarts konkurrenskraft och göra det lättare för rederierna. Enklare regler för inhyrning av skepp ökar flexibiliteten för rederierna och gör det lättare för dem att organisera sin verksamhet. Sjöfartsbranschen har efterfrågat en ny registerdel för inhyrda skepp och nu har vi tagit fram ett sådant förslag. Tillsammans med den slopade stämpelskatten vid inteckning i skepp kan detta förslag bidra till fler svenskregistrerade fartyg, säger infrastruktur- och bostadsminister Andreas Carlson.

I lagrådsremissen föreslår regeringen att reglerna om inhyrning av utländska och uthyrning av svenska skepp till utlandet byggs ut och ändras. Det svenska fartygsregistret kompletteras med en så kallad skeppslegodel, för registrering av inhyrda skepp.

Skeppslega, på engelska bareboat charter, innebär att ett skepp hyrs in i huvudsak obemannat och att den som hyr skeppet bemannar det själv. Vid skeppslega mellan ägare och redare i två olika länder är skeppet fortsatt registrerat i ägarens land men det registreras också i landet det hyrs in till.

Ägarlandets lagar styr ägarrelaterade frågor som till exempel inskrivning av ägande, inteckningar och pantsättning. Däremot styr det nya registerlandets lagar frågor om skeppets drift i allmänhet, bemanning, sjösäkerhet, arbetsmiljö och tillsyn.

Ett rederi kan vilja hyra in ett obemannat skepp till exempel på grund av förändringar i konjunkturen där rederiet snabbt behöver öka sin flotta. Det kan också vara ett bra alternativ jämfört med att köpa eller bygga ett skepp. Ägarens finansiärer kan också föredra att kreditfrågorna styrs av lagarna i det land där ägaren hör hemma.

Lagändringarna föreslås träda i kraft den 1 februari 2026.
