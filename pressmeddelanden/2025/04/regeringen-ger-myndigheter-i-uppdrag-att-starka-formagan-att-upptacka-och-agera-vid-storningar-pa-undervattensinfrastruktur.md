# Regeringen ger myndigheter i uppdrag att stärka förmågan att upptäcka och agera vid störningar på undervattensinfrastruktur

Den samhälleliga och tekniska utvecklingen har skapat nya möjligheter men även sårbarheter. Undervattenskablar och rörledningar för elektronisk kommunikation och energiöverföring är exempel på sådana sårbarheter och är inte möjliga att fullt ut skydda för yttre påverkan eller tekniska fel.

– Regeringen stärker nu förmågan att upptäcka och hantera incidenter och störningar på undervattensinfrastruktur, vilket är avgörande för att snabbt och effektivt kunna sätta in rätt åtgärder. Det här är ett konkret uppdrag som syftar till att knyta samman det privata och det offentliga, effektivisera informationsdelningen och krympa tidsutdräkten mellan händelse och hantering. I förlängningen är det också något som verkar avskräckande, säger minister för civilt försvar Carl-Oskar Bohlin.

De sex myndigheterna som har fått uppdrag av regeringen är Myndigheten för samhällsskydd och beredskap (MSB), Statens energimyndighet, Affärsverket svenska kraftnät, Post- och telestyrelsen, Polismyndigheten och Kustbevakningen.

Myndigheterna ska i samverkan vidta åtgärder för att stärka förmågan att utan dröjsmål upptäcka och rapportera incidenter och störningar på undervattensinfrastruktur för energiförsörjning respektive elektroniska kommunikationer till och från Sverige som kan innebära risk för påverkan på samhällsviktig verksamhet.

– Ingen har undgått att det vid flera tillfällen har uppstått skador på kablar i Östersjön. Situationen i omvärlden visar att vi måste bli betydligt bättre på att upptäcka och agera när incidenter inträffar. Genom att förbättra vår förmåga att hantera sådana störningar kan vi säkerställa att samhällsviktiga tjänster fortsätter att fungera, trots avbrott i el- och fiberkablar. Detta stärker hela samhällets motståndskraft, säger civilminister Erik Slottner.

I uppdraget ingår även att ta fram en samlad bild på nationell nivå om utvecklingen av förekomsten av störningar och att utveckla förmågan att under en händelse lämna en tvärsektoriell samlad lägesbild på nationell nivå, inklusive analys av möjliga samhällskonsekvenser.

Slutsatserna och erfarenheterna i arbetet kan användas i det fortsatta arbetet med att stärka förmågan att hantera hybridhot i flera beredskapssektorer och i andra delar av Sveriges närområde, däribland norr om polcirkeln.

MSB ska senast den 25 juni 2025 lämna myndigheternas samlade redovisning till Regeringskansliet (Försvarsdepartementet).
