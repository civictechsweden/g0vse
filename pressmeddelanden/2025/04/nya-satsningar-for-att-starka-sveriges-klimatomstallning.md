# Nya satsningar för att stärka Sveriges klimatomställning

Sverige ska gå från fossilt till fossilfritt. Regeringen och Sverigedemokraterna driver en ambitiös, effektiv och rättvis klimatpolitik med målet att Sverige ska nå hela vägen ner till nettonollutsläpp till år 2045 och leva upp till klimatåtaganden gentemot EU, samtidigt som vi stärker vår konkurrenskraft.

Regeringen och Sverigedemokraterna föreslår att bemyndigandet för Klimatklivet ska öka till 6,5 miljarder kronor, vilket möjliggör för Naturvårdsverket att fatta nya beslut om stöd till ytterligare fleråriga projekt. Klimatklivet är ett kostnadseffektivt stöd för att minska utsläppen i hela landet och bidrar därmed till förbättrade möjligheter att nå Sveriges klimatmål till 2030.

De flesta projekt inom Klimatklivet är fleråriga, och det bedöms därför vara svårt att pengarna går åt i år. Därför ser regeringen och Sverigedemokraterna att en del av pengarna på anslaget för Klimatklivet under innevarande år kan göra större nytta inom Industriklivet. Regeringen och Sverigedemokraterna föreslår därför att cirka 2,2 miljarder kronor flyttas från Klimatklivet till Industriklivet. På så sätt ökas möjligheten att pengarna kommer till användning för vad de är tänkta till – att påskynda klimatomställningen, men nu med Industriklivets särskilda fokus på industrins teknikomställning.

Det är dock viktigt att påpeka att regeringen inte beslutar om att stötta enskilda bolag genom Industriklivet. Regeringen och Sverigedemokraterna är överens om att inte styra dessa pengar till något enskilt bolag, till exempel via myndighetens regleringsbrev. Det är Energimyndigheten som genomför utlysningar och fattar beslut om vilka projekt som ska beviljas medel, i enlighet med regelverket för stödet. Energimyndigheten har idag som praxis att i nya utlysningar endast ta in ansökningar från projekt som inte tidigare har erhållit stöd från Industriklivet.

Utveckling av innovativ teknik är avgörande för att hålla hög takt i omställningen av industrin, så att Sverige når hela vägen ner till nettonollutsläpp till år 2045. Stöd från Industriklivet ska främja innovation i ny teknik som annars inte hade kommit till stånd.

Tillsammans skyndar Klimatklivet och Industriklivet på Sveriges klimatomställning på ett effektivt och kompletterande sätt – på bred front.

Förslagen bygger på en överenskommelse mellan regeringen och Sverigedemokraterna.
