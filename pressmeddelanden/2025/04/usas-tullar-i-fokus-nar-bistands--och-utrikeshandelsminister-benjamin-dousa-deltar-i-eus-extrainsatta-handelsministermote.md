# USA:s tullar i fokus när bistånds- och utrikeshandelsminister Benjamin Dousa deltar i EU:s extrainsatta handelsministermöte

Mötet väntas fokusera på den senaste utvecklingen av handelsrelationerna mellan EU och USA, mot bakgrund av de nya amerikanska tullarna som presenterades den 2 april.

– Regeringen beklagar de höjda tullarna som skadar den transatlantiska handeln och våra värdekedjor. Vi stödjer kommissionen i förhandlingar om en lösning, med beredskap genom motåtgärder. Regeringen vill se ett enigt EU som svarar på ett riktat och välavvägt sätt utan att eskalera eller slå mot svenska intressen. Samtidigt behöver EU sluta fler frihandelsavtal. Vi driver på för flexibilitet i EU:s positioner så att vi går i mål med de förhandlingar som pågår, säger bistånds- och utrikeshandelsminister Benjamin Dousa.

Vad gäller handelsrelationerna mellan EU och Kina kommer EU-kommissionen att redogöra för resultatet av handelskommissionär Šefčovičs möte med Kinas handelsminister Wang Wentao vid Šefčovičs besök i Peking 26–28 mars.
