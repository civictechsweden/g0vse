# Sverige införskaffar nya taktiska transportflygplan

Köpet offentliggjordes i samband med att försvarsministerns statssekreterare Peter Sandwall besökte försvarsmässan LAAD i Rio de Janeiro i Brasilien den 1 april.

– Nya taktiska transportplan ökar den svenska försvarsförmågan. Genom denna gemensamma beställning får nu Sverige pressade priser och en snabbare levereras än om vi hade beställt själva. Detta beslut ger försvaret en taktisk transportflygsförmåga av högsta kvalitet, säger försvarsminister Pål Jonson.

Sverige förbinder sig att anskaffa fyra C-390-transportflygplan som kommer att baseras i Sverige. Genom att göra upphandlingen tillsammans med Nederländerna och Österrike, som också köper in motsvarande flygplan, blir beställningen mindre kostsam och planen kan levereras snabbare.

Anskaffningen kommer att genomföras av Nederländerna som ombud och företrädare för de andra nationerna. Det har sin grund i det avtal som slöts den 28 mars 2025 mellan Nederländerna och Österrike samt Sverige, via Försvarets materielverk.

Nu pågår slutliga förhandlingar mellan Nederländerna och Embraer om när flygplanen ska levereras. Sveriges avtal med Nederländerna och Österrike skapar förutsättningar för att kunna erhålla prioritet i produktionen av flygplanen. Slutmonteringen av de nya flygplanen kommer att ske i Brasilien, i Embraers produktionsanläggning utanför Sao Paolo.
