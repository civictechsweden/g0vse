# Gruppen av stater mot korruption (Greco) har avslutat uppföljningen av Sverige

I den aktuella utvärderingsrundan har Greco granskat den högsta verkställande politiska nivån samt Polismyndigheten. Grecos rekommendationer innebär att Sverige på olika sätt ska vidta åtgärder för att förebygga korruption. I den senaste uppföljningsrapporten ansågs Sverige ha genomfört två tredjedelar av rekommendationerna och Grecos granskning av Sverige har därmed avslutats.

Ett av de positiva initiativ som lyfts fram i den senaste uppföljningsrapporten är den nya handlingsplanen mot korruption och otillåten påverkan som regeringen beslutade om i juli 2024. Handlingsplanen bidrog till att Sverige uppfyllde en av Grecos rekommendationer.

– Att Sveriges och andra länders arbete mot korruption granskas av oberoende organ är viktigt. Det är också glädjande att regeringens aktiva arbete mot korruption får ett erkännande av Greco, säger civilminister Erik Slottner.
