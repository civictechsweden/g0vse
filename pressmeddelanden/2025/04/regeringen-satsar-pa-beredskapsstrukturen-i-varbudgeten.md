# Regeringen satsar på beredskapsstrukturen i vårbudgeten

– Det försämrade säkerhetsläget har visat på behovet av en förstärkt beredskapsstruktur. Genom dessa satsningar ges förutsättningar för myndigheterna också inom kulturområdet att ta ett tydligare ansvar och arbeta mer aktivt med beredskap och civilt försvar, säger kulturminister Parisa Liljestrand.

## Stärkt beredskap genom nya beredskapsmyndigheter

Behovet av beredskapsmyndigheter inom kulturarvsområdet har blivit alltmer uppenbart sedan Rysslands fullskaliga invasion av Ukraina, där riktade attacker mot kultur- och kulturarvsinstitutioner och historiska monument är en del av den ryska krigföringen.

I syfte att stärka den civila beredskapen inom kulturarvsområdet föreslår regeringen att Riksantikvarieämbetet och Riksarkivet tillförs 2 miljoner kronor var under 2025 för utökat ansvar som beredskapsmyndigheter. Regeringen avser fatta beslut om myndigheternas nya uppgifter som beredskapsmyndigheter senare i år.

## Digitisering för att säkerställa samhällsviktig information

Det är viktigt att öka takten på digitiseringen av statens arkivhandlingar, dels för att öka mängden data som kan användas för att träna svenska språkmodeller, dels för att säkerställa tillgången till samhällsviktig information i händelse av kris eller krig. Regeringen föreslår därför att Riksarkivets förvaltningsanslag tillförs 10 miljoner kronor under 2025.

## Stärkt motståndskraft mot desinformation genom AI-kompetens

Befolkningens kunskap och förmåga att förstå informationsflödet är en förutsättning för en motståndskraftig demokrati. I mars 2024 gav regeringen Mediemyndigheten i uppdrag att genomföra en nationell satsning under 2024 och 2025 för stärkt medie- och informationskunnighet i en tid av artificiell intelligens (AI) och desinformation.

I syfte att stärka samhällets motståndskraft mot desinformation föreslår nu regeringen att ytterligare 2 miljoner kronor ska tillföras under 2025. Med dessa medel ska Mediemyndigheten fördjupa AI-inriktningen i sitt arbete med medie- och informationskunnighet för hela befolkningen.

Förslagen bygger på en överenskommelse mellan regeringen och Sverigedemokraterna.
