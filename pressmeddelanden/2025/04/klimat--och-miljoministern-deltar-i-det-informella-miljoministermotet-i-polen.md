# Klimat- och miljöministern deltar i det informella miljöministermötet i Polen

Första ämnet på agendan är hur EU kan samarbeta för att motarbeta desinformation och propaganda kring klimat- och miljöpolitik. Ministrarna får tillfälle att utbyta erfarenheter kring möjliga åtgärder för att öka allmänhetens medvetenhet och motståndskraft mot falska nyheter.

Ministrarna kommer också att få stifta bekantskap med “GreenEvo — Green Technology Accelerator”, ett program för att främja polsk miljöteknik som kan bidra till snabbare klimatomställning.

Ministrarna ska avslutningsvis ha en gemensam diskussion inför Kommissionens kommande förslag om klimatanpassning. Fokus kommer att ligga på hur EU bäst kan samarbeta och stödja varandra med olika åtgärder för klimatanpassning.

Mötet arrangeras av Polen som är ordförande i EU:s ministerråd under våren 2025.
