# Ny generaldirektör för Läkemedelsverket

– Läkemedelsverket spelar en avgörande roll för att säkerställa att vår hälso- och sjukvård har tillgång till säkra och effektiva läkemedel och medicintekniska produkter. Ann Lindbergs erfarenhet och ledarskap kommer att vara ovärderliga för att fortsätta utveckla myndighetens arbete och möta framtida utmaningar, säger sjukvårdsminister Acko Ankarberg Johansson.

Ann Lindberg är en erfaren myndighetschef. Ann kommer närmast från Statens veterinärmedicinska anstalt, där hon har varit generaldirektör sedan 2019. Hon har en bred erfarenhet från olika roller på Statens veterinärmedicinska anstalt, bland annat som statsepizootolog med ansvar för frågor som rör allvarliga infektionssjukdomar hos djur.

Läkemedelsverket har en central roll inom hälso- och sjukvården. Myndigheten har den grundläggande uppgiften att se till att patienter, hälso- och sjukvården samt djursjukvården får tillgång till säkra och effektiva produkter inom Läkemedelsverkets ansvarsområde. Att verka för säkra och effektiva läkemedel och medicintekniska produkter, och en god tillgång till dessa, är ett stort men likaså viktigt och ansvarsfullt uppdrag. Uppdraget omfattar många olika verksamhetsområden nationellt men även inom EU och globalt.

Utöver Läkemedelsverkets kärnuppgifter har myndigheten under de senaste åren även fått nya och viktiga uppgifter. Läkemedelsverket är beredskapsmyndighet sedan 2022 och har en viktig roll inom beredskapssektorn hälsa, vård och omsorg. Att säkerställa nödvändig försörjning av läkemedel och sjukvårdsmaterial är avgörande för att skydda befolkningen och för att upprätthålla förmågan inom totalförsvaret i händelse av kris eller krig.
