# Handel och bilaterala relationen i fokus då bistånds- och utrikeshandelsminister Benjamin Dousa träffar Kinas vice handelsminister

– Kina är en viktig handelspartner för Sverige och EU, samtidigt som handelsrelationen har blivit alltmer komplex och utmanande. En komplexitet som ökat i och med att det globala handelssystemet nu står under starkt tryck. Dialogen med kinesiska företrädare är viktig för att kunna framföra Sveriges syn i för oss prioriterade handels- och politiska frågor, säger bistånds- och utrikeshandelsminister Benjamin Dousa.

Det är statssekreterare Håkan Jevrell som tar emot viceminister Ling Ji för ett blandkommissionsmöte om ekonomi och handel. Inför blandkommissionsmötet tar även bistånds- och utrikeshandelsminister Benjamin Dousa emot viceminister Ling Ji för ett kortare samtal där politiska frågor av relevans för Sverige avhandlas.

Kina är en viktig handelspartner för Sverige och landet är Sveriges tionde största exportmarknad. Ling Jis besök är ett resultat av bistånds- och utrikeshandelsminister Benjamin Dousas resa till Shanghai och Peking i höstas, då återupptagandet av den formella högnivådialogen om ekonomi och handel med Kina var ett av regeringens prioritererade budskap. Viceministern anländer med en delegation från det kinesiska handelsministeriet och andra relevanta kinesiska myndigheter.

På agendan står bland annat frågor kopplade till Världshandelsorganisationen, WTO, och växande utmaningar för den globala handeln. Regeringen avser även lyfta bilaterala handelshinder som försvårar för svenska företag att göra affärer i och med Kina. Mötet väntas bland annat resultera i bildandet av en ny arbetsgrupp varigenom Sverige och Kina gemensamt arbetar för lösningar för den gröna omställningen.
