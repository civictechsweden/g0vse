# Nytt Barn- och elevombud vid Skolinspektionen

– Barn- och elevombudet har en viktig roll i att skydda barns och elevers rättigheter om de utsätts för kränkande behandling eller mobbning. Jag är glad att Ulrika Lindén har tackat ja till tjänsten. Med sin gedigna erfarenhet av skolfrågor kommer hon bli en stark röst för de utsatta barnen och eleverna, säger utbildningsminister Johan Pehrson.

Ulrika Lindén är utbildad jurist och har sedan 2017 arbetat som rättschef på Kronofogden. Hon har tidigare arbetat många år på Skolverket, varav 5 år som chefsjurist, och sedan 2022 sitter hon i Skolinspektionens insynsråd. Ulrika har även varit chefsjurist på Riksrevisionen.

Barn- och elevombudet är en del av Skolinspektionen. De har bland annat ansvar för att utreda anmälningar om kränkande behandling och föra barns och elevers talan i domstol.
