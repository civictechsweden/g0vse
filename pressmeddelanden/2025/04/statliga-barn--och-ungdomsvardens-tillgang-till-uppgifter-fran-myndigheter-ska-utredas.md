# Statliga barn- och ungdomsvårdens tillgång till uppgifter från myndigheter ska utredas

I dag är möjligheterna att inom den statliga barn- och ungdomsvården ta del av uppgifter om de vårdade barnen och ungdomarna från andra myndigheter, bland annat hälso- och sjukvården, begränsade. Något som dock kan behövas för att ge barn och unga på ungdomshem en god och trygg vård.

– Det är vårt ansvar som samhälle att barn och unga som vårdas på de särskilda ungdomshemmen ska få den hjälp och det stöd de behöver, men i dag finns inte alltid tillgång till all den information som behövs för att kunna anpassa vården efter de behov som finns, och för att kunna följa upp vården. Inom det arbete med att reformera den statliga barn- och ungdomsvården som nu pågår ser vi nu också över hur dessa förhållanden kan förbättras, säger socialtjänstminister Camilla Waltersson Grönvall.

Regeringen ger ett utvidgat uppdrag till Utredningen om en reform av den statliga barn- och ungdomsvården för en trygg och kvalitativ vård (S 2024:01). Utöver det ursprungliga direktivet ska utredningen bland annat analysera behovet av att inom den statliga barn- och ungdomsvården kunna ta del av fler uppgifter om barn och unga från andra myndigheter, såsom hälso- och sjukvården. Utöver uppgifter från hälso- och sjukvården kan uppgifter om kopplingar till ett kriminellt nätverk vara exempel på annan information som är viktig inom den statliga barn och ungdomsvården.

Utredningen ska också utreda behovet av att inom den statliga barn- och ungdomsvården kunna ta del av fler uppgifter i syfte att förbättra uppföljningen av vården, både under och efter placering.

I och med det utvidgade uppdraget förlängs utredningstiden och uppdraget ska i stället slutredovisas senast den 2 mars 2026. En delredovisning om vissa delar i de ursprungliga direktiven ska lämnas senast den 6 november 2025.
