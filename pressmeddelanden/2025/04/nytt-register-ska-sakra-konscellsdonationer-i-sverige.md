# Nytt register ska säkra könscellsdonationer i Sverige

– Det är viktigt att vi har ett system som säkerställer att könscellsdonationer sker på ett säkert och kontrollerat sätt. Ett nationellt register kommer att hjälpa oss att övervaka och reglera detta på ett effektivt sätt, vilket är en viktig del i att upprätthålla kvalitet och säkerhet inom vården, sjukvårdsminister Acko Ankarberg Johansson.

Bakgrunden till beslutet är att det idag saknas ett nationellt register över könscellsdonatorer, vilket kan leda till att en donator ger upphov till barn i fler familjer än vad som är tillåtet enligt nuvarande regler. Enligt Socialstyrelsens föreskrifter får en donator ge upphov till barn i sex familjer, men utan ett nationellt register är det svårt att övervaka detta.

En ny EU-förordning, som trädde i kraft den 6 augusti 2024, kräver att kliniker via register övervakar efterlevnaden av nationella regler om begränsningar av antal barn från en donator. Detta har ytterligare förstärkt behovet av ett nationellt register i Sverige.

Socialstyrelsen ska nu ta fram författningsförslag som möjliggör ett sådant register. Registret bör innehålla uppgifter om donatorns identitet, antal mottagare, antal pågående behandlingar och antal familjer där donatorn gett upphov till barn. Förslagen ska ge Socialstyrelsen juridiska och praktiska förutsättningar att samla in och behandla dessa uppgifter. En integritetsanalys ska genomföras och förslagen ska analyseras i förhållande till regelverken om offentlighet och sekretess. Om förslagen leder till kostnadsökningar för det allmänna, ska förslag på finansiering lämnas. Myndigheten ska även ansvara för registrets förvaltning och drift.

En slutredovisning av uppdraget ska lämnas senast den 30 maj 2026. För att genomföra uppdraget har Socialstyrelsen tilldelats 3 miljoner kronor under 2025.
