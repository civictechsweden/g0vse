# Proposition om fritidskortet till riksdagen

– Fler barn och unga behöver få möjlighet att delta i fritidsaktiviteter som bidrar till en aktiv och meningsfull fritid i gemenskap med andra. Med den här reformen gör vi något helt nytt, som ökar förutsättningarna för bättre fysisk och psykisk hälsa, att bryta ensamheten och att frigöra mer tid utan mobiler och skärmar. Nu tar vi ytterligare ett stort steg mot lanseringen av fritidskortet i höst säger socialminister Jakob Forssmed.

I propositionen Ett fritidskort för barn och unga – en aktiv och meningsfull fritid i gemenskap med andra föreslår regeringen bland annat:

* en ny lag om ett statligt stöd i form av fritidskort för barns fritidsaktiviteter.
* en ny lag om E-hälsomyndighetens behandling av personuppgifter i ärenden om fritidskort.
* att fritidskort ska kunna lämnas till en av barnets vårdnadshavare som är bosatt i Sverige och som barnet är bosatt hos.
* att E-hälsomyndigheten ansvarar för handläggningen av frågor om fritidskort.
* att fritidskort ska kunna användas för vissa avgifter för barns fritidsaktiviteter som tillhandahålls av utförare som är registrerade i ett register över vissa utförare av fritidsaktiviteter för barn.
* att lagförslagen träder i kraft den 8 september 2025.

I propositionen föreslås även en ändring i lagen (2024:307) om uppgiftsskyldighet för att motverka felaktiga utbetalningar från välfärdssystemen samt fusk, regelöverträdelser och brottslighet i arbetslivet som innebär att E-hälsomyndigheten ska omfattas av lagens tillämpningsområde.

Regeringen lämnar även förslag om en ändring i socialtjänstlagen (2001:453) som innebär att stödet i form av fritidskort inte får påverka beräkningen av försörjnings­stöd.
