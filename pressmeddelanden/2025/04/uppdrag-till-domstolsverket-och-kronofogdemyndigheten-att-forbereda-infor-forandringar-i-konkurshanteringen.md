# Uppdrag till Domstolsverket och Kronofogdemyndigheten att förbereda inför förändringar i konkurshanteringen

Den 13 mars 2025 beslutade regeringen propositionen Ett nytt konkursförfarande, med flera förslag om hur konkursärenden kan effektiviseras och moderniseras. Målet är att frigöra resurser hos domstolarna och effektivisera handläggningen av konkurser. Lagändringarna föreslås träda i kraft den 1 juli 2026.

Denna reform av konkursförfarandet är den största förändringen sedan den nuvarande konkurslagen tillkom 1987.

Domstolsverket och Kronofogdemyndigheten får nu i uppdrag att förbereda de kommande förändringarna i konkursförfarandet samt att se över de avgifter som tas ut vid konkurs och företagsrekonstruktion.

Som en del av reformen planerar regeringen för att färre tingsrätter ska hantera konkurser och företagsrekonstruktioner. Domstolsverket får därför samtidigt i uppdrag att förbereda inför den förändringen.

Domstolsverket och Kronofogdemyndighetens gemensamma uppdrag att förbereda förändringarna och se över avgifterna som tas ut i konkursförfaranden ska redovisas den 1 september 2026 respektive den 7 november 2025. Domstolsverkets uppdrag att förbereda inför att färre tingsrätter ska hantera ärenden om konkurs och företagsrekonstruktion ska redovisas den 1 september 2026.
