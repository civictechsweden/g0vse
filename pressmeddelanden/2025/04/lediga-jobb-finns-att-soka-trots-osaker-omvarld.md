# Lediga jobb finns att söka trots osäker omvärld

Säsongsrensade siffror från Statistiska Centralbyrån visar att arbetslösheten ökat något under det första kvartalet 2025. Arbetslösheten sjönk däremot tydligt den senaste månaden.

– Vi befinner oss i en utdragen lågkonjunktur och osäker omvärld. Än så länge ser vi inga tydliga effekter av tullkriget, vilket visar prov på viss motståndskraft på den svenska arbetsmarknaden. Företag anställer löpande och 135 000 lediga jobb finns att söka, vilken är en ljusglimt i en annars väldigt tuff tid, säger arbetsmarknads- och integrationsminister Mats Persson.

## Läget på arbetsmarknaden

* 135 000 lediga jobb finns att söka. Även om antalet lediga jobb har minskat mycket, från historiskt höga nivåer, finns det fortfarande gott om lediga jobb att söka.
* Under det första kvartalet i år ökade arbetslösheten bland utrikes födda jämfört med föregående kvartal. Arbetslösheten är nästan tre gånger så hög bland utrikes födda jämfört med inrikes födda.
* Ungdomsarbetslösheten uppgår till 23,9 procent. Det är en minskning jämfört med ett år sedan. Ungefär hälften av ungdomsarbetslösheten utgörs av heltidsstuderande som också söker jobb.

## Yrkesutbildning för vuxna

För att arbetslösa ska komma i arbete förbättrar regeringen möjligheterna för att fler ska gå en yrkesutbildning. Under 2025 avsätter regeringen medel för totalt cirka 130 000 utbildningsplatser inom yrkeshögskolan och yrkesvux, varav cirka 72 000 platser är inom yrkesvux och ca 53 000 är inom yrkeshögskolan.
