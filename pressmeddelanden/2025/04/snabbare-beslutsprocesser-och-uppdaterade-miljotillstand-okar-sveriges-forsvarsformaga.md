# Snabbare beslutsprocesser och uppdaterade miljötillstånd ökar Sveriges försvarsförmåga

– Gamla miljötillstånd och beslutsprocesser som inte är anpassade för vår tids hotbild ska förändras. På detta sätt kan försvaret öka sin verksamhet och göra Sverige säkrare, säger försvarsminister Pål Jonson.

– Den förra regeringen har låtit en rad ansökningar om miljötillstånd för militära verksamheter ligga på hög och damma. Nu har vi fattat beslut om dem samt förkortat prövningsprocesserna så att det kommer gå betydligt snabbare för försvaret att få dessa viktiga tillstånd behandlade i framtiden. Det är viktigt eftersom krig är den största miljöboven av alla och säkerhetsläget är allvarligare än på mycket länge, säger klimat- och miljöminister Romina Pourmokhtari.

Det är av yttersta vikt att Försvarsmakten har de rätta förutsättningarna för att snabbt kunna växa, öva och expandera. Gamla miljötillstånd och beslutsprocesser som inte är anpassade för vår tids hotbild behöver förändras. Regeringen har därför sedan tillträdet fattat en rad beslut som ska möta upp Försvarsmaktens behov.

Regeringen har bland annat under förra veckan beslutat att öka Försvarsmaktens möjligheter att öva skarpskjutning mot markmål från luften med helikopter och flyg vid skjutfältet i Karlsborg. Tidigare har helikoptrar och stridsflyg från exempelvis Ronneby, Såtenäs och Linköping behövt flyga till Luleå för att öva på detta sätt. Samtidigt har övningsmöjligheterna med drönare utökats

Regeringen har även fattat beslut om att öka Försvarsmaktens möjligheter till skjut-och sprängverksamhet vid Veckholms skjutfält i Enköpings kommun. Detta är ett ärende som väntat på besked från olika regeringar i tolv år. Beslutet innebär att Försvarsmaktens soldater får öva upp till 160 dygn per år och möjliggör därmed en avsevärd ökning av övningsverksamheten vid skjutfältet, där antalet genomförda skjutdagar den senaste tioårsperioden varit i genomsnitt 34 dagar per år.

I januari trädde även en ny förordning i kraft som betyder att beslutsprocesserna vad avser ändringar av miljötillstånd kan kortas från flera år till sex till tolv veckor.

Detta är ett axplock av de beslut som regeringen fattat de senaste tre åren. Nya miljötillståndsärenden som inkommer kommer fortsatt att behandlas med prioritet och i nära samarbete mellan försvarsdepartementet och klimat- och näringslivsdepartementet.
