# Subventionsgraden för rotavdraget höjs från 30 till 50 procent

För att temporärt stötta byggbranschen i det nuvarande konjunkturläget och för att främja sysselsättningen i byggsektorn föreslås i propositionen att subventionsgraden för rotavdraget höjs tillfälligt under perioden 12 maj–31 december 2025 från 30 procent till 50 procent.

Förslaget kan skapa incitament för fler och nya köpare att beställa rotarbeten och därmed öka efterfrågan för företag i byggbranschen. En tillfälligt höjd subventionsgrad ger dessutom incitament för köpare att tidigarelägga arbeten som planerats att genomföras inom några år. En höjd subventionsgrad skulle även kunna bidra till att stödja den sammanlagda efterfrågan i svensk ekonomi.

De tillfälliga bestämmelserna ska tillämpas på rotarbete som har betalats från och med 12 maj 2025.

Förslaget föreslås träda i kraft den 12 maj 2025 och upphöra att gälla vid utgången av december 2025.
