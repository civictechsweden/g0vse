# Utredare föreslår skarpa vinststopp för fristående skolor

Utredningen föreslår bland annat:

* Att införa vinstutdelningsförbud för skolor som startas upp, byter ägare, missköter sig eller får riktade statsbidrag av staten. Förbudet hindrar enskilda huvudmän från att exempelvis dela ut vinst från fristående skolor, förskolor och fritidshem.
* Att införa krav på särredovisning i skollagen. Det innebär att en enskild huvudman som bedriver skolverksamhet i mer än en skolenhet ska redovisa verksamheten i varje enskild enhet separat. Det föreslås även gälla om en enskild huvudman bedriver annan verksamhet än skolverksamhet.
* Att införa sanktionsavgifter som tillsynsmyndigheterna kan besluta om. Sanktionsavgifterna föreslås bland annat kunna ges vid överträdelse av ett värdeöverföringsförbud, om en särredovisning inte upprättats i tid och om en anmälan att lägga ner en skolenhet inte har gjorts i tid.
* Att införa en skyldighet för enskilda huvudmän i skollagen att i vissa fall återbetala skolpeng. Det föreslås gälla vid felaktig utbetalning, om skolpengen använts i brott och om en enskild huvudman inte gör det som lovats för en elev som får tilläggsbelopp. Tilläggsbelopp lämnas för elever som är i behov av extraordinära stödåtgärder.
* Att införa ändringar för att möjliggöra beslut om att stänga fristående förskolor och skolor med brister.

– Det här är ett stort steg i helrenoveringen av friskolesektorn. Vi måste få bort aktörer som drivs av felaktiga incitament. Kunskap ska alltid komma före vinst. Jag ser fram emot att ta del av betänkandet i sin helhet och avser att skicka ut det på remiss så snart som möjligt, säger utbildningsminister Johan Pehrson.

– Det finns inbyggda fel i friskolesystemet som helhet. Vi behöver ändra drivkrafterna och incitamentsstrukturen helt och hållet. Det ska exempelvis inte längre vara möjligt att tjäna pengar genom att dra ner på kvaliteten. Nu har vi skarpa förslag att ta vidare och jag ser fram emot att ta del av remissinsatsernas synpunkter, säger skolminister Lotta Edholm.
