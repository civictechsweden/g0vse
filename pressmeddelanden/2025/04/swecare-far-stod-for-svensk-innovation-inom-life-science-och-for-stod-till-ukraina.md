# Swecare får stöd för svensk innovation inom life science och för stöd till Ukraina

Medlen ska användas för flera specifika ändamål: att förbättra hälso- och sjukvården samt äldreomsorgen i Sverige genom att främja internationellt utbyte, stödja Ukrainas uppbyggnad och EU-närmande inom hälso- och sjukvårdssektorn, samt främja export av svenska produkter, tjänster och kunskap inom life science-området.

– Genom att stödja Swecare kan vi bidra till att förbättra vården både här hemma och i andra länder, samtidigt som vi främjar svensk innovation och expertis. Regeringens stöd till Ukraina är långsiktigt och vi ser ett starkt intresse från näringslivet att medverka i detta. Stödet till Swecare kommer att fortsätta att underlätta för detta, säger socialminister Jakob Forssmed.

Regeringen har beslutat att ge Swecare 8,5 miljoner kronor, varav 5 miljoner kronor ska användas till att stödja Ukrainas uppbyggnad och EU-närmande inom hälso- och sjukvårdssektorn och främja näringslivets stöd till reform- och uppbyggnadsarbetet inom hälso- och sjukvårdssektorn. Medlen ger Swecare möjlighet att fortsätta det projekt till stöd för Ukraina som stiftelsen startade under 2024 med hjälp att finansiering från regeringen.

– Det är tydligt att flera svenska aktörer och företag vill vara med i återuppbyggandet av Ukraina. Swecare hjälper dessa aktörer och företag att främja export av svenska produkter, tjänster och skapa en plattform för kunskapsutbyte. Detta är ett viktigt arbete som regeringen fortsätter att stödja, så att vi tillsammans kan stärka bland annat Ukrainas hälso- och sjukvård, motståndskraft och EU-närmande, säger bistånds- och utrikeshandelsminister Benjamin Dousa.

Stödet omfattar också utbildning av personal inom strålbehandling. Bland annat kommer personal som ska hantera utrustning som levereras av det svenska företaget Elekta att utbildas.

– Genom detta pilotprojekt kan Ukrainas möjligheter att använda modern utrustning och säkerställa säker, högkvalitativ cancerbehandling i landet underlättas, säger sjukvårdsminister Acko Ankarberg Johansson.
