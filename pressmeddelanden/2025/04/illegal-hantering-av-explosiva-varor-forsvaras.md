# Illegal hantering av explosiva varor försvåras

– Den negativa samhällsutveckling vi ser i dag, där grovt kriminella använder civila sprängmedel för att utföra grova våldsdåd i miljöer där tredje person riskerar att dödas eller skadas är synnerligen allvarlig. Vi måste försäkra oss om att vi har ett robust system som förhindrar och försvårar att sprängmedel hamnar i orätta händer, säger minister för civilt försvar Carl-Oskar Bohlin.

– Vi måste strypa tillgången på sprängmedel. Bristerna i det nuvarande systemet är slående: 2022 fanns totalt 3 750 tillstånd för explosiva varor som var utfärdade av kommunerna – men endast 352 tillsyner genomfördes. Detta är bara ett av alla uttryck för en oreda som vi nu steg för steg städar upp, säger justitieminister Gunnar Strömmer.

Den 21 maj 2024 gav regeringen en särskild utredare i uppdrag att se över lagen om brandfarliga och explosiva varor. Syftet med utredningen var att minska kriminellas tillgång till sprängmedel genom att förebygga och försvåra illegal hantering av brandfarliga och explosiva varor. Utredningen delredovisade sina slutsatser i februari 2025. Det är dessa förslag som regeringen nu går vidare med i lagrådsremissen.

Regeringen föreslår bland annat:

* MSB får en samordnande roll för kommunernas tillståndsverksamhet.
* MSB ges ansvar för tillsyn över den kommunala tillstånds- och tillsynsverksamheten.
* Det brottsförebyggande perspektivet i tillståndsprövningen stärks och möjligheten att återkalla och ändra tillstånd utökas.
* Det införs en skyldighet för tillståndshavare att anmäla användning och tillfällig förvaring av explosiva varor till den kommun där den aktuella användningen eller förvaringen ska ske.
* Tillstånd till viss hantering av explosiva varor som ska ske i mer än en kommun ska prövas av endast en kommun.
* Det införs sekretess i tillsynsärenden för att förhindra att explosiva varor kommer till brottslig användning.

Förslagen föreslås träda i kraft den 15 juli 2025.

Utredningens slutredovisning är ute på remiss och kommer sedan att beredas i Regeringskansliet.
