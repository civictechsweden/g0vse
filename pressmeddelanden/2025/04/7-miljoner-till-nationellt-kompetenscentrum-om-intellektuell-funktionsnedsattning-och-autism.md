# 7 miljoner till nationellt kompetenscentrum om intellektuell funktionsnedsättning och autism

Regeringen gav i februari Socialstyrelsen i uppdrag att förbereda inrättandet av ett kompetenscentrum för att öka kunskapen om intellektuell funktionsnedsättning och autism. I samband med beslutet aviserades att myndigheten får använda 7 miljoner kronor till uppdraget – medel som nu betalas ut till myndigheten.

– Det är viktigt att barn, ungdomar och vuxna med intellektuell funktionsnedsättning eller autism bemöts på ett bra sätt. Det är personalens bemötande grundat på kunskap och förståelse som ska ge den enskilde möjlighet till självbestämmande och inflytande, säger socialtjänstminister Camilla Waltersson Grönvall.

Det har tidigare uppmärksammats brister, av bland annat Inspektionen för vård och omsorg (IVO), i LSS-verksamheters och personals kunskaper om olika typer av funktionsnedsättningar, och om vad den enskilde behöver. Därför gav regeringen Socialstyrelsen uppdraget i februari för att öka kunskapen och kompetensen inom området.

En central verksamhet för ett framtida nationellt kompetenscentrum kan vara att samla, strukturera och sprida kunskap på området som utgår från vetenskaplig grund och beprövad erfarenhet.
