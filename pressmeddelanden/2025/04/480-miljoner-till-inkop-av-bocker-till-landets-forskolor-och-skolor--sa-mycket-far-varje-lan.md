# 480 miljoner till inköp av böcker till landets förskolor och skolor – så mycket får varje län

Sedan 2024 finns ett statsbidrag för inköp av skön- och facklitteratur till förskolor och skolor. Skolverket har nu beslutat om hur mycket varje huvudman kan begära ut för 2025. Totalt har landets förskolor och skolor möjlighet att få 480 miljoner kronor, vilket skulle kunna motsvara ungefär 2,4 miljoner nya böcker.

– Om vi inte vänder läskrisen riskerar vi att få en generation av funktionella analfabeter. Därför storsatsar vi nu på att förskolorna och skolorna ska kunna köpa in fler böcker att fylla skolbibliotekens hyllor med. Min förhoppning är att det ska bidra till ökad läslust bland landets barn och elever, säger skolminister Lotta Edholm.

Så här mycket kan de kommunala förskolorna och skolorna i respektive län få:

|  |  |
| --- | --- |
| Blekinge län | 6 138 819 |
| Dalarnas län | 11 251 341 |
| Gotlands län | 2 080 966 |
| Gävleborgs län | 10 443 668 |
| Hallands län | 13 944 564 |
| Jämtlands län | 4 493 359 |
| Jönköpings län | 16 107 914 |
| Kalmar län | 9 132 748 |
| Kronobergs län | 8 256 123 |
| Norrbottens län | 8 893 943 |
| Skåne län | 52 830 451 |
| Stockholms län | 76 062 365 |
| Södermanlands län | 11 200 894 |
| Uppsala län | 14 147 716 |
| Värmlands län | 10 899 355 |
| Västerbottens län | 10 917 333 |
| Västernorrlands län | 9 165 368 |
| Västmanlands län | 10 318 579 |
| Västra Götalands län | 65 932 752 |
| Örebro län | 12 064 170 |
| Östergötlands län | 17 844 707 |

Källa: Skolverket

Statsbidraget får användas till att köpa in tryckt skön- och facklitteratur. Även fristående förskolor och skolor kan ansöka om medel. Vilka summor det rör sig om för respektive huvudman går att läsa på Skolverkets webbplats.

Satsningen bygger på en överenskommelse mellan Sverigedemokraterna, Moderaterna, Kristdemokraterna och Liberalerna.

## Från 1 juli ska alla elever ha bemannade skolbibliotek

Tillgången till skolbibliotek ser i dag olika ut. Vissa elever har tillgång till ett fullt utrustat skolbibliotek med många böcker, gott om plats för att läsa och en utbildad bibliotekarie, medan andra bara har några böcker i ett litet rum eller en korridor. Regeringen har därför arbetat hårt för att garantera att alla elever ska ha rätt till bemannade skolbibliotek. Den 1 juli i år träder lagändringar i kraft som innebär att alla elever som huvudregel ska ha tillgång till skolbibliotek på den egna skolenheten. Dessutom ska skolbiblioteken vara bemannade.

[Läs mer om rätten till skolbibliotek](/pressmeddelanden/2024/07/alla-elever-ska-fa-ratt-till-bemannade-skolbibliotek/)

[Läs mer om statsbidraget på Skolverkets webbplats](https://www.skolverket.se/skolutveckling/statsbidrag/statsbidrag-for-inkop-av-litteratur-2025)
