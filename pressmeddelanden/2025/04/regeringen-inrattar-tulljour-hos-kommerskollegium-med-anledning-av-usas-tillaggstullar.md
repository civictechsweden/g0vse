# Regeringen inrättar tulljour hos Kommerskollegium med anledning av USA:s tilläggstullar

– De senaste veckorna har jag träffat hundratals företagare som påverkas av USA-tullarna och EU:s motåtgärder. De återkommande nya beskeden skapar en osäkerhet och oförutsägbarhet för svenska företag. Företag tvingas nu snabbt anpassa sig till en helt ny spelplan som kan vara svår att navigera i. Regeringen inrättar därför en ny tulljour hos Kommerskollegium som företagen kan vända sig till för information, säger bistånds- och utrikeshandelsminister Benjamin Dousa.

Mot denna bakgrund har en särskild arbetsgrupp, en ”USA Task Force”, inrättats på Kommerskollegium, Sveriges expertmyndighet för utrikeshandel. Arbetsgruppen jobbar brett med frågorna över hela myndigheten med särskild kunskap om amerikansk handelspolitik och EU. Målet är att stärka stödet till företagen genom att bistå med information med anledning av det uppkomna läget.

Det finns en särskild mejladress, [usa@kommerskollegium.se](mailto:usa@kommerskollegium.se), för företagens frågor med anledning av USA:s beslut om tullar.
