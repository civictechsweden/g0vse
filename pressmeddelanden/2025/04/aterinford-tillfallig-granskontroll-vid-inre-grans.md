# Återinförd tillfällig gränskontroll vid inre gräns

Regeringens bedömning baseras alltjämt på det allvarliga säkerhetsläge som fortfarande råder och som bland annat har sin grund i situationen med grov gränsöverskridande brottslighet som har koppling till statliga aktörer och terrorism.

Regeringen vidtar flera åtgärder för att stärka Sveriges säkerhet. Ett beslut om förlängning av återinförd gränskontroll är en av flera åtgärder som krävs för att kunna bemöta det fortsatt allvarliga hotet mot Sveriges inre säkerhet. Beslut om återinförd gränskontroll fattas i enlighet med EU:s gemensamma lagstiftning. Tidigare beslut har grundat sig på olika allvarliga hot mot allmän ordning och inre säkerhet, men det nu aktuella beslutet bygger på den befintliga hotbild som förblivit såväl allvarlig som komplex. En återinförd gränskontroll vid den inre gränsen är i det aktuella sammanhanget en viktig åtgärd för att myndigheterna ska ha tillgång till rätt verktyg och förutsättningar för att kunna identifiera inresande personer som kan utgöra ett hot mot allmän ordning och inre säkerhet.

Flera andra Schengenmedlemsstater, såsom Tyskland, Österrike, Norge och Danmark, har också återinfört inre gränskontroller. Polismyndigheten bestämmer – precis som tidigare – var och hur kontroller ska genomföras.

Kontrollerna ska fortsatt anpassas till vad som är nödvändigt för att kunna värna allmän ordning och inre säkerhet.

Beslutet gäller i sex månader och träder i kraft den 12 maj 2025 när det nuvarande beslutet löper ut.
