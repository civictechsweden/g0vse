# Regeringen ger MSB i uppdrag att upprätta en gemensam planering för storskalig utrymning tillsammans med Finland

I uppdraget ingår att planera för att kunna genomföra övningar för att stärka operativ beredskap och samordning vid massevakuering i händelse av allvarliga krissituationer eller ett väpnat angrepp eller hot om väpnat angrepp mot Finland eller Sverige.

I uppdraget ingår vidare att analysera och redovisa möjligheten till samarbete mellan Sverige och Finland gällande materialförsörjning inom räddningstjänst och befolkningsskydd under höjd beredskap och ytterst krig.

– Att skydda civilbefolkningen vid höjd beredskap och ytterst krig är en viktig uppgift för det civila försvaret. Om det värsta skulle inträffa så ska Sverige och Finland ha alla till buds stående medel för att försvara våra respektive länder och skydda civilbefolkningen. Det här uppdraget kommer höja förmågan avsevärt i det avseendet, säger minister för civilt försvar Carl-Oskar Bohlin.

Planering för gränsöverskridande storskalig utrymning är en del i hur Sverige uppfyller sin del av de förpliktelser som ett Nato-medlemskap innebär. I september 2024 undertecknade Sverige och Finland en avsiktsförklaring om gemensam planering i fråga om skydd av civilbefolkningen. I händelse av allvarliga krissituationer, ett väpnat angrepp eller hot om väpnat angrepp riktat mot Finland eller Sverige förbättrar gemensam planering förutsättningarna för att skydda civilbefolkningen.
