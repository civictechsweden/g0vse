# Satsningar för att motverka ungdomars brott

– Alla barn och unga har rätt till en trygg uppväxt och en ljus framtid. Regeringens ser allvarligt på varje fall där ett barn rekryteras in i kriminaliteten. Därför gör vi nu stora satsningar för att både förebygga rekrytering av barn och unga, och för att förbättra möjligheterna att möta de behov som finns inom den sociala barn- och ungdomsvården, säger socialtjänstminister Camilla Waltersson Grönvall.

– Skolan är bästa vaccinet mot utanförskap och kriminalitet och stärker barn och ungas framtidsutsikter. Men det förutsätter att lärare och rektorer inte lämnas ensamma med svåra problem, utan att skola och socialtjänst kan arbeta sida vid sida för att hjälpa barn i stor utsatthet. Med den här satsningen ökar vi möjligheterna för det, säger skolminister Lotta Edholm.

– Trygga familjer med rätt värderingar är viktigast för att göra Sverige tryggare. Nu stärker vi dessutom det brottsförebyggande arbetet i skolan och mellan myndigheter för att sätta stopp för barn som begår brott, säger Christian Carlsson, kristdemokratisk ordförande för socialutskottet.

– Att motverka att unga dras in i kriminalitet är ett led i det paradigmskifte som nu görs i svensk politik där vi genomför kraftfulla åtgärder på alla plan för att på riktigt ta itu med den allvarliga brottsligheten, säger Jessica Stegrud, socialpolitisk talesperson för Sverigedemokraterna.

Förslagen bygger på en överenskommelse mellan regeringen och Sverigedemokraterna.

## Nya särskilda ungdomshem inrättas

Regeringen har gett Statens institutionsstyrelse (SiS) i uppdrag att vidta de åtgärder som krävs för att öka antalet platser på de särskilda ungdomshemmen genom att nya särskilda ungdomshem inrättas antingen med stöd av 6 kap. 3 § andra stycket socialtjänstlagen (2001:453) eller på annat sätt. I vårändringsbudgeten föreslår regeringen att 200 miljoner kronor ska användas för detta syfte.

Bakgrunden är att det behövs fler platser på de särskilda ungdomshemmen för att möta det behov som uppstått med anledning av våldsvågen. Fler särskilda ungdomshem ska kunna inrättas, bland annat genom att SiS nyttjar den möjlighet som finns i socialtjänstlagen, där SiS kan inrätta sådana hem genom avtal med kommuner eller regioner. Målsättningen är att de barn och unga som socialnämnden bedömer har behov av vård på ett särskilt ungdomshem, ska kunna få sådan vård och därmed skyddas från skadliga miljöer. Uppdraget ska delredovisas den 19 september 2025 och slutredovisas den 23 januari 2026.

## Ekonomiskt stöd till kommuner för placeringar

Socialstyrelsen har i uppdrag att fördela statsbidrag till kommuner i syfte att subventionera placeringar i den sociala barn- och ungdomsvården. Kommunernas ökade kostnader för placeringar i den sociala barn- och ungdomsvården har varit en återkommande fråga i arbetet med att förebygga och motverka att barn och unga dras in i grov organiserad brottslighet. I dagsläget har socialtjänsten i många kommuner en svår situation där behov av insatser till målgruppen barn och unga identifieras, men där resurserna inte räcker till.

Det är viktigt att alla barn och unga som är i behov av en placering också ska kunna få det. Därför är det angeläget att stödet ökar till kommunerna för placeringskostnader i den sociala barn- och ungdomsvården. Mot denna bakgrund föreslår regeringen att 100 miljoner kronor ska användas för detta syfte.

I budgetpropositionen för 2025 avsatte regeringen 400 miljoner kronor för samma ändamål.

## Skolsociala team

Regeringen införde 2023 ett statsbidrag riktat till skolhuvudmän för att kunna inrätta och bedriva arbete med skolsociala team. Medlen för satsningen är från och med 2024 jämnt fördelade mellan skolhuvudmännen och socialtjänsten. Nu förstärker regeringen satsningen med ytterligare 50 miljoner kronor under 2025.

Syftet med satsningen är att öka elevers närvaro i skolan, skapa en lugn och trygg skolmiljö, och förbättra samverkan mellan skola och socialtjänst. Statsbidraget har de senaste två åren varit översökt, vilket tyder på att de skolsociala teamen fyller en viktig funktion.

Regeringens satsning på skolsociala team är en av många viktiga pusselbitar för att förbättra samverkan mellan skola och socialtjänst, och för att kunna möta elever med långvarig skolfrånvaro eller andra riskbeteenden. En lyckad skolgång är en viktig skyddsfaktor mot psykisk ohälsa längre fram i livet och mot olika former av sociala problem, till exempel kriminalitet, missbruk och utanförskap.

För att ytterligare stärka samverkan mellan skola och socialtjänst, öka tryggheten och studieron i skolan, och för att öka förutsättningarna att bryta en negativ utveckling hos elever med långvarig skolfrånvaro, behöver statsbidraget för personalkostnader för skolsociala team förstärkas.

Regeringen satsar sammantaget 350 miljoner kronor på skolsociala team under år 2025.

## Åtgärder för barn och unga som riskerar att hamna i grov kriminalitet (bob-strukturen)

Den 10 april 2025 avser regeringen besluta om ett förnyat uppdrag till ett antal centrala myndigheter att fortsätta utveckla stödet till arbetet med barn och unga som riskerar att begå eller begår grova brott med koppling till organiserad brottslighet.

Etableringen av en samverkansstruktur, kallad ”bob” (barn och unga i organiserad brottslighet), har på regeringens uppdrag pågått under 2023–2024. Inom ramen för det förnyade uppdraget ska bland annat länsstyrelserna utveckla stödet till regioner, kommuner och andra lokala aktörer som arbetar med barn och unga i organiserad brottslighet. Det är angeläget att förbättra länsstyrelsernas förutsättningar för detta, och därför föreslår regeringen att 7 miljoner kronor tillskjuts under 2025.

Det lokala arbetet inom bob-strukturen behöver resultera i effektiva och ändamålsenliga åtgärder och insatser för individer i målgruppen. Det nationella rådet och de regionala rådens stöd till det lokala operativa arbetet – där länsstyrelserna har en central roll – behöver utvecklas så att det leder till att färre barn och unga begår eller riskerar att begå brott med koppling till organiserad brottslighet.
