# Rapport visar att elever inte får det stöd de behöver i skolan – här är regeringens åtgärder

Enligt rapporten upplever en tredjedel av eleverna att de inte får tillräckligt med hjälp i skolan när skolarbetet känns för svårt och det är många lärare som beskriver att förutsättningarna ofta är otillräckliga för att ge eleverna stöd. Rapporten visar också att det råder brist på specialpedagogisk personal, främst speciallärare.

– Återigen visar en rapport att skolan inte har förutsättningar att ge eleverna relevant stöd i tid. Därför gör regeringen stora satsningar på bland annat fler speciallärare och fler särskilda undervisningsgrupper och vi arbetar hårt för att lärare ska få bättre förutsättningar. Vi har bland annat satt i gång arbetet med att avskaffa regleringen om extra anpassningar, så att ett relevant stöd kan sättas in tidigare än idag, och planerar för åtgärder för att reglera lärares undervisningstid och tiden till för- och efterarbete, säger skolminister Lotta Edholm.

## Regeringen gör flera satsningar för tidiga åtgärder

Regeringen gör stora satsningar för att skolorna ska kunna anställa mer personal och inrätta fler särskilda undervisningsgrupper. Syftet är bland annat att ge skolan förutsättningar att bättre kunna möta elevernas behov av stöd. Det har tidigare funnits flera olika statsbidrag för personalförstärkningar i skolan, vilket har varit ineffektivt för skolorna. Statsbidragen har därför slagits ihop och det samlade statsbidraget har stärkts med 850 miljoner kronor för att totalt uppgå till 1,7 miljarder för 2025. Det samlade statsbidraget ger huvudmännen möjlighet att anställa speciallärare, speciallärare i särskild undervisningsgrupp och elevhälsopersonal. Under 2025 avsätts 250 miljoner i statsbidraget särskilt till läraravlastande personal med relevant utbildning för arbetsuppgifter som huvudsakligen bidrar till ökad trygghet och studiero. Från och med 2026 kommer även statsbidraget för lärarassistenter att ingå i det samlade statsbidraget.

Genom utredningen En förbättrad elevhälsa har regeringen även satt i gång arbetet med att avskaffa regleringen om extra anpassningar, så att ett relevant stöd kan sättas in tidigare än idag. Utredningen om mer obligatorisk undervisningstid för elever som behöver det har kommit fram till att vissa elever skulle vara hjälpta av att få mer obligatorisk undervisningstid än den garanterade undervisningstiden och föreslår därför att en försöksverksamhet med förstärkningsundervisning ska genomföras där elever på olika sätt ges mer undervisningstid. Förslagen är ute på remiss.

Regeringen vidtar dessutom flera åtgärder för att förbättra förskollärares och lärares förutsättningar, så att fler utbildar sig och stannar kvar i yrket. Bland annat tillsatte regeringen en utredning för att se över hur förskollärares och lärares undervisningstid och tid till för- och efterarbete kan regleras. I dag räcker tiden inte alltid till för att planera och följa upp sin undervisning. Utredningen om minskad administration och om reglering av förskollärares och lärares tid lämnade sina förslag i mars 2025. Förslagen har remitterats och bereds i Regeringskansliet.
