# Regeringen utser ytterligare ledamöter till Förenklingsrådet

– Förenklingsrådet har redan hunnit lämna sitt första förslag. Nu fyller vi på med spetskompetens som kommer att bidra till ytterligare utveckling av rådets arbete. Det ska bli lättare att starta och driva företag i Sverige, säger energi- och näringsminister Ebba Busch.

Gunnar Larsson, före detta generaldirektör, utses nu till vice ordförande i rådet. Mellan 2016–2023 var Gunnar generaldirektör för Kammarkollegiet och 2007–2016 var han Konsumentombudsman och generaldirektör för Konsumentverket. Gunnar Larsson är i dag styrelseordförande i Statens fastighetsverk och har tidigare varit lagman.

Lars-Erik Lundkvist är näringspolitisk expert på Lantbrukarnas riksförbund, LRF. Han sitter med i samordningskommittén för livsmedelsstrategin. Han är utbildad agronom och har jobbat på LRF sedan 1988.

Jessika Valmin Eckert är chefsjurist på FAR sedan april 2024. Innan dess arbetade hon på EY, där hon haft en tjänst som bolagsjurist och dataskyddsombud. Hon har erfarenhet som advokat och från Revisorsnämnden (nuvarande Revisorsinspektionen). Jessika är sedan många år aktiv i specialistgruppen Etik, som är en del av FAR:s expertnätverk.

Jessica Östberg är docent i civilrätt med särskild inriktning mot associationsrätt. Hon är universitetslektor vid Linköpings universitet, dessförinnan universitetslektor vid Stockholms universitet. Hennes forskning har främst varit inriktad på bolagsledningens och aktieägares plikter och ansvar.

Samtidigt som Förenklingsrådet får ytterligare ledamöter ändras Andrea Femrells förordnande som ersättare till ett förordnande som ledamot.
