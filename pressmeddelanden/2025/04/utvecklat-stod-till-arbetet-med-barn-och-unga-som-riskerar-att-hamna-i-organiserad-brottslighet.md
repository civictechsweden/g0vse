# Utvecklat stöd till arbetet med barn och unga som riskerar att hamna i organiserad brottslighet

En avgörande del av arbetet med att bekämpa den organiserade brottsligheten är att bryta rekryteringen av barn och unga in i gängen. Många barn och unga i riskzon för att hamna i organiserad brottslighet kan identifieras tidigt av samhällets aktörer och många av riskfaktorerna är väl kända.

Under 2023 etablerades en samverkansstruktur på nationell, regional och lokal nivå – de så kallade bob-råden – på uppdrag av regeringen. Stödet från nationell och regional nivå inom samverkansstrukturen behöver fortsätta utvecklas, så att arbetet med individer på lokal nivå kan stärkas och att goda exempel och erfarenheter kan tas till vara och spridas.

Regeringen ger därför Polismyndigheten, Brottsförebyggande rådet (Brå), Kriminalvården, länsstyrelserna, Socialstyrelsen, Statens institutionsstyrelse (SiS), Statens skolverk och Åklagarmyndigheten i uppdrag att fortsätta utveckla stödet till arbetet med barn och unga som riskerar att begå eller begår grova brott med koppling till organiserad brottslighet.

Syftet är att på ett sammanhållet sätt stödja det lokala, operativa arbetet med barn och unga så att det resulterar i effektiva och ändamålsenliga insatser.

En redovisning av uppdraget ska lämnas till Regeringskansliet (Justitiedepartementet och Socialdepartementet) senast den 29 april 2026. Polismyndigheten ska vara sammanhållande för redovisningen.
