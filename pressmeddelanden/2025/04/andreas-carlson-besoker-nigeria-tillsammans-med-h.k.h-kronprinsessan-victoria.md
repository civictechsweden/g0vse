# Andreas Carlson besöker Nigeria tillsammans med H.K.H Kronprinsessan Victoria

– Sverige och Nigeria har långvariga goda bilaterala relationer och flera svenska företag är redan etablerade i Nigeria. Att Business Sweden öppnar ett handelskontor i Lagos är ett tydligt tecken på vårt nära partnerskap och jag är övertygad om att det kommer att främja det ekonomiska utbytet mellan våra länder, säger infrastruktur- och bostadsminister Andreas Carlson.

Business Swedens nya handelskontor i Lagos öppnar 2025 och ska underlätta för svenska företag att verka i Nigeria, samt förbättra möjligheterna för handel och investeringar mellan länderna. Infrastruktur- och bostadsminister Andreas Carlson och H.K.H. Kronprinsessan Victoria kommer i samband med besöket att inviga handelskontoret.

Under besöket ska Andreas Carlson och H.K.H. Kronprinsessan Victoria också träffa Nigerias vicepresident och utrikesminister, liksom svenska och nigerianska företag och organisationer.

Andreas Carlson kommer att delta i panelsamtal på Sweden-Nigeria Business Forum, ett återkommande handelsforum anordnat av Sverige och Nigeria. Under resan kommer det även att genomföras fältbesök under ledning av FN:s utvecklingsprogram (UNDP) och FN:s barnfond (Unicef).

Nigeria är Sveriges näst största handelspartner i Afrika söder om Sahara och förväntas bli världens tredje folkrikaste land år 2050. Omkring 40 företag med kopplingar till Sverige är verksamma i landet i dag och erbjuder innovativa lösningar inom exempelvis hållbara transporter, telekommunikation, digitalisering och tech.
