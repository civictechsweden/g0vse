# Finansministern i samtal om färsk rapport om Rysslands ekonomi

Krigsindustrin utgör en stor del av Rysslands ekonomi och det är tydligt att de militära utgifterna har trängt undan andra offentliga utgifter och investeringar i mer produktiva sektorer. Det kommer att påverka Rysslands välstånd.

Rapporten visar att oljeintäkterna, Rysslands viktigaste inkomstkälla, har sjunkit kraftigt under de första månaderna av 2025. Andelen olja som exporteras genom skuggflottan har minskat nämnvärt, vilket visar på att EU och G7:s sanktioner har effekt. Ryssland har gjort stora uttag ur sin nationella förmögenhetsfond sedan 2022 och den likvida delen av fonden ligger nu på under 3 procent av BNP. Samtidigt försöker Ryssland fortsatt att stärka narrativet om att de har tiden på sin sida.

Ryssland befinner sig i en allt svårare ekonomisk situation då både intäkter och reserver minskar, samtidigt som tillgången till upplåning på de internationella marknaderna är mycket begränsad. Det är tydligt att tiden inte är på Rysslands sida.

Rapporten pekar också på att Ryssland försöker dölja de verkliga kostnaderna för kriget i den officiella statistiken genom att dirigera privata banker att ställa ut förmånliga lån till krigsindustrin. Man har sett en ökad kreditexpansion i den ryska banksektorn som går att koppla till krigsindustrin.

– Det är viktigt att vi fortsätter att tydligt visa att den ryska ekonomin inte är så stark som Putin vill göra gällande. Ryssland sprider ekonomisk propaganda med syftet att framställa sanktionerna som verkningslösa och därigenom underminera det långsiktiga stödet för Ukraina. Vi behöver göra allt vi kan för att begränsa den ryska krigskassan genom fler och hårdare sanktioner, säger finansminister Elisabeth Svantesson.

Dessutom finns fortsatt utmaningar i att analysera den ryska ekonomin på grund av bristen på pålitliga data. Detta beror på att den ryska ekonomiska rapporteringen snedvrids för krigspropagandan och att den ryska regeringen har upphört med att publicera stora delar av de data som tidigare var tillgängliga.

– Mycket av Rysslands ekonomiska data är nu hårt kontrollerad eller helt enkelt inte publicerad. Att försöka kartlägga verklig inflation eller skuldsättning är som att lägga ett pussel med bitar som saknas men det är tydligt att de makroekonomiska och finansiella obalanserna har ökat i Ryssland sedan i höstas, säger SITES:s chef Torbjörn Becker.
