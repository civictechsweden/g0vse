# Fler platser vid polisutbildningen ska undersökas

Att återupprätta tryggheten är en av regeringens allra viktigaste uppgifter. För att trycka tillbaka den systemhotande organiserade brottsligheten är det avgörande att Polismyndigheten får de förutsättningar som krävs för att stärka den brottsbekämpande förmågan. En central del i det arbetet handlar om att öka antalet poliser och den lokala polisiära närvaron i hela landet. Målet är att polistätheten minst ska motsvara genomsnittet i EU.

Regeringen arbetar aktivt med frågan om polistillväxt och har tillfört Polismyndigheten betydande resurser för detta. De två reformer som regeringen angav i budgetpropositionen för 2025 – förslag om en betald polisutbildning och satsning på polisaspiranters villkor – förväntas medföra ökad attraktivitet till polisyrket, och i sin tur öka behovet av utbildningsplatser.

Polismyndigheten får därför i uppdrag att undersöka förutsättningarna för att utöka antalet platser vid polisutbildningen. Det handlar både om att undersöka förutsättningarna att etablera polisutbildningen vid ett nytt lärosäte, och att utöka platserna vid befintliga lärosäten.

– Vi behöver många fler poliser för att återupprätta tryggheten behövs fler poliser. Vi investerar därför rejält i polisens tillväxt, och lägger nu grunden för fler utbildningsplatser. Målet är glasklart: fler poliser på våra gator och torg – i hela landet. Mer trygghet och frihet för alla hederliga medborgare, och mindre för de kriminella, säger justitieminister Gunnar Strömmer.

Uppdraget ska redovisas senast den 1 september 2025.
