# Talangattraktion i fokus när migrationsminister Johan Forssell besöker Finland

Under besöket kommer migrationsministern att träffa företrädare för den finska regeringen, myndigheter och näringsliv för att diskutera deras framgångsrika strategier för talangattraktion. Finland är känt för sina effektiva system som kombinerar stöd för innovation och möjligheter för högkvalificerade individer att bidra till samhället.

– Jag ser fram emot att lära mig mer om Finlands arbete med talangattraktion. Besöket i dag är en del i vårt pågående arbete med att attrahera högkvalificerade internationella talanger till Sverige. Ytterst är det en fråga om att stärka vår konkurrenskraft, säger migrationsminister Johan Forssell.

Den svenska regeringen har under de senaste åren arbetat aktivt för att förbättra förutsättningarna för att attrahera internationella talanger. Genom att studera andra länders framgångsrika modeller kan Sverige fortsätta att utveckla och förbättra sina egna system. Besöket är också ett tillfälle till utbyte av erfarenheter om det angelägna arbetet med att effektivisera återvändandet från både Sverige och Finland.

Med i delegationen till Finland har migrationsministern även företrädare för det svenska näringslivet. De är en del av näringslivsrådet, som migrationsministern etablerade i december 2024 för att möta den ökande konkurrensen om högutbildad arbetskraft och spetskompetens.
