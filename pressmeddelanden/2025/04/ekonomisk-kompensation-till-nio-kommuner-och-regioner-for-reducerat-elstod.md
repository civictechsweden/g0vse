# Ekonomisk kompensation till nio kommuner och regioner för reducerat elstöd

– Det här är ett efterlängtat besked till de kommuner och regioner som tidigare fått ett reducerat elstöd. Elstödet skulle gå till alla som påverkades av höga elpriser och nu rättar vi till det, säger energi- och näringsminister Ebba Busch.

Vid utbetalningarna av elstöd till företag under 2023 fick nio kommuner och regioner reducerat elstöd eftersom de ansågs bedriva jordbruksverksamhet och därmed inte hade rätt till fullt elstöd.

Eftersom det inte har skett några ändringar av dessa bedömningar i domstol har regeringen gjort en överenskommelse om att de nio berörda kommunerna och regionerna ska få ekonomisk kompensation för det uteblivna elstödet. Syftet var aldrig att dessa kommuner och regioner skulle få reducerat elstöd, särskilt med tanke på den ansträngda ekonomiska situation som kommuner och regioner drabbades av under energikrisen 2022 och 2023.

Summan för det uteblivna stödet uppgår till drygt 130 miljoner kronor. Utbetalningarna kommer att ske i början av 2026 och regeringen kommer att återkomma med detaljer i samband med att budgetpropositionen för 2026 beslutas.

Förslaget bygger på en överenskommelse mellan regeringen och Sverigedemokraterna.
