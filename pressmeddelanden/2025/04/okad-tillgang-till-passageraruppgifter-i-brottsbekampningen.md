# Ökad tillgång till passageraruppgifter i brottsbekämpningen

Uppgifter som passagerare lämnar vid flygresor, så kallade PNR-uppgifter (Passenger Name Record), är ett viktigt verktyg för brottsbekämpande myndigheter i arbetet mot terrorism och annan allvarlig brottslighet. PNR-uppgifter kan till exempel avse information om passagerarens namn, resedatum och resväg.

Under 2022 inskränkte EU-domstolen det bakomliggande direktivet som styr användningen av PNR-uppgifter. Till följd av domen behöver en översyn ske av det svenska regelverket om flygpassageraruppgifter i brottsbekämpningen.

Även passageraruppgifter från andra trafikslag än flyg är av stor betydelse i det brottsbekämpande arbetet. Där saknas i dag ett enhetligt system för insamling av passageraruppgifter.

En särskild utredare ska därför se över de svenska reglerna om flygpassageraruppgifter och samtidigt överväga förbättrade möjligheter att inhämta passageraruppgifter från andra trafikslag, exempelvis färje- och tågtrafik.

Särskild utredare blir Peder Liljeqvist, kammarrättslagman vid Kammarrätten i Stockholm.

Uppdraget ska redovisas senast den 14 april 2026.
