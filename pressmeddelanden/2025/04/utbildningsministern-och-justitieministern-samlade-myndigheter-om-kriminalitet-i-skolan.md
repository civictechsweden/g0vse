# Utbildningsministern och justitieministern samlade myndigheter om kriminalitet i skolan

Tryggheten i den svenska skolan har försämrats. Hälften av niondeklassarna har begått brott och anmälningarna till Arbetsmiljöverket om hot och våld i skolan har mer än fördubblats de senaste tio åren. Dagens möte har sin grund i ett avsnitt av Uppdrag Granskning som bekräftar denna verklighet.

Under mötet presenterade respektive myndighet en lägesbild och redogjorde för hur de i dag arbetar med att motverka kriminalitet i skolväsendet, samt hur de använder de nya verktyg som regeringen har möjliggjort.

– Skolan ska vara en trygg plats för bildning, inte en grogrund för grov kriminalitet. Att kriminella strategiskt placerar ut gängmedlemmar på olika skolor och skrämmer lärare till tystnad är fullkomligt oacceptabelt. Redan i sommar träder ny lagstiftning i kraft för att stärka tryggheten för elever och lärare – till exempel ska huvudregeln bli att alla brott i skolan anmäls, säger utbildningsminister Johan Pehrson.

– Vi måste göra allt vi kan för att stoppa gängens cyniska rekrytering och positionering. Vi vet att gängen rekryterar barn både i digitala och fysiska miljön, och en stor omläggning av politiken pågår för att stoppa detta. Från och med den 1 april i år ska bland annat skolan och socialtjänst dela information med polisen. Och skolor har även fått större möjligheter att sätta upp kameror. Och detta är bara några exempel. Nu är det viktigt att verktygen används och får effekt, och att vi tillsammans flyttar fram positionerna, säger justitieminister Gunnar Strömmer.

Regeringen genomför viktiga reformer för att stärka tryggheten i skolan. Sedan den första april finns det krav på att skolor och socialtjänst ska ge information till polisen om den kan vara till hjälp för brottsbekämpning. Till sommaren träder även nya lagar i kraft som bland annat ger skolpersonal befogenhet att söka igenom elevers väskor och stänga ute obehöriga från skolor. I vårändringsbudgeten tillför regeringen därför 300 miljoner kronor till säkerhetshöjande åtgärder i skolan, som lås och skalskydd.
