# Nya åtgärder för bättre säkerhet vid förvar

Bakgrunden till förslaget är att det förekommer att narkotika och vapen förs in på Migrationsverkets förvar, vilket skapar en otrygg situation för såväl förvarstagna som anställda. Det har både Migrationsverket och Justitieombudsmannen under en längre tid framfört behovet av åtgärder för att komma till rätta med problemen på förvaren.

– ​Narkotika och farliga föremål har ingen som helst plats på Migrationsverkets förvar. Med de nya förslagen säkerställer vi att Migrationsverket får bättre verktyg för att upprätthålla säkerheten på förvaren. Det är viktigt både för de anställda och förvarstagna, säger migrationsminister Johan Forssell.

– För att öka säkerheten, motverka rymningar och säkerställa att fler utvisningar verkligen kan ske är detta nödvändiga åtgärder och vi ser mycket positivt på att de nu genomförs, säger Sverigedemokraternas migrationspolitiska talesperson Ludvig Aspling.

– Regeringen har tagit ansvar för att säkerställa en långsiktigt hållbar invandring till Sverige. En del i detta arbete är att reformera förvarsverksamheten som möjliggör för myndigheter att bättre verkställa beslut om utvisning på ett så säkert sätt som möjligt, säger Kristdemokraternas migrationspolitiska talesperson Ingemar Kihlström.

– För att värna om en fungerande och ansvarsfull migrationspolitik – måste den som får ett utvisningsbeslut också lämna landet. Men samtidigt som Migrationsverket får nya befogenheter så skriver vi in proportionalitetsprincipen i utlänningslagen: varje åtgärd ska vara nödvändig, lämplig och så lite ingripande som möjligt. Det är ett viktigt rättssäkerhetssteg – och en tydlig signal om att rättvisa och ordning ska gå hand i hand, säger Liberalernas migrationspolitiska talesperson Patrik Karlson.

I lagrådsremissen föreslås bland annat att kroppsvisitation av förvarstagna ska få ske i fler fall och vid en lägre misstankegrad än i dag, och att försändelser ska få undersökas vid en lägre misstankegrad. Dessutom ska de förvarstagnas bostadsrum och andra slutna förvaringsställen få undersökas. Migrationsverket får också utökade möjligheter att införa en allmän inpasseringskontroll på förvaren, vilket innebär att alla som passerar in på ett förvar kontrolleras. Det införs också en ny form för kontroll av besök vilket innebär att Migrationsverket kan besluta att besök ska ske i vissa rum, exempelvis genom att besökaren och den förvarstagne hålls åtskilda från varandra genom en glasruta. Vidare föreslås att väktare ska få utföra vissa bevakningsuppdrag när en förvarstagen utlänning vistas utanför förvarslokalerna.

Lagändringarna föreslås träda i kraft den 1 oktober 2025.
