# Regeringen ingår avtal om minskad statlig kontroll över ATG

När ATG bildades år 1974 var syftet att komma till rätta med trav- och galoppsportens dåvarande ekonomiska problem. Det avtal som då slöts mellan ATG och staten etablerade en ansvarsfördelning mellan parterna, samtidigt som ATG hade ensamrätt på vadhållning på hästar. Efter omregleringen av spelmarknaden 2019 förlorade ATG sin ensamrätt, men den statliga kontrollen över bolaget har kvarstått.

Regeringen och ATG:s ägare har i dag ingått ett nytt avtal som minskar statens inflytande över bolaget. Avtalet innebär bland annat att

* regeringen inte längre kommer att nominera ledamöter till ATG:s styrelse
* ATG:s bolagsordning kan ändras utan regeringens godkännande
* valberedningens arbete och förslag ska styras av en instruktion, som bland annat kräver att majoriteten av styrelseledamöterna ska vara oberoende.

En minskad statlig kontroll över ATG är en naturlig fortsättning på omregleringen av spelmarknaden, då ATG inte längre har den särställning som tidigare motiverade statlig kontroll. Det ger hästsporten goda förutsättningar att utvecklas, med stärkt professionalism.

– Det är inte längre motiverat att staten är involverad på det sätt man varit sedan tidigare. Med det nya avtalet får bolaget fullt ansvar för verksamheten. Det ger möjlighet att rekrytera en styrelse som kan utveckla bolaget på ett bra sätt, öka professionalismen och stärka svensk hästsport för framtiden, säger finansmarknadsminister Niklas Wykman.
