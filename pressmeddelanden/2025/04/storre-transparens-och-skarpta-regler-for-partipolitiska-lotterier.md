# Större transparens och skärpta regler för partipolitiska lotterier

Propositionen innehåller följande förslag:

**Tydlig information vid tillhandahållandet av lotter**Alla licenshavare som tillhandahåller lotter, både fysiska och digitala, ska tydligt visa om de är eller stöder en partipolitisk organisation. Till exempel ska partiets namn och symbol finnas på lotterna.

**Krav på information i kommersiella meddelanden**
I bland annat marknadsföring av lotterier ska det framgå om licenshavaren är eller ger stöd till en partipolitisk organisation.

**Borttagna villkorslättnader**
Partipolitiska lotterier kommer inte längre att omfattas av de särskilda villkoren i spelregleringen som gäller för andra allmännyttiga lotterier. Det innebär att de inte längre kommer att vara undantagna från spelskatt, kreditförbud eller krav på bonusbegränsning.

– Det är rimligt att den som bidrar till ett politiskt parti också får tydlig information om det. Eftersom politiska partier reglerar spelmarknaden är det dessutom inte lämpligt att de har olika villkorslättnader när de driver spelverksamhet, säger finansmarknadsminister Niklas Wykman.

– Partier ska inte ha en gräddfil i lagstiftningen och det är bra att det inte längre ska vara möjligt att sälja partilotter på kredit. Det här innebär att partilotterier behandlas mer som spelbolag i övrigt, exempelvis när det kommer till att betala skatt och begränsning av bonuserbjudanden, säger civilminister Erik Slottner.

– Partipolitiska lotterier ska inte kunna operera i det dolda. Nu gör vi spelmarknaden mer transparent och vi förhindrar bedrägligt beteende. Medborgarna ska veta exakt vad deras pengar går till, säger Sverigedemokraternas kulturpolitiska talesperson Alexander Christiansson.

– De nya reglerna är till för att skydda konsumenterna. Många, särskilt äldre, har vilseletts av marknadsföring kring lottförsäljning. Nu blir det tydligt att den som köper en lott också kan stödja en partipolitisk organisation ekonomiskt, säger Malin Danielsson (L), vice ordförande i Kulturutskottet.

Lagändringarna föreslås träda i kraft den 1 januari 2026.
