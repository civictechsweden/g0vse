# Elisabeth Svantesson deltar i IMF:s och Världsbankens vårmöten i Washington

Elisabeth Svantesson leder den svenska delegationen. Finansministern kommer bland annat att delta i G20:s finansminister- och centralbankschefsmöte, ett rundabordssamtal om Ukraina och ett möte med Världsbankens president Ajay Banga.

– Jag ser fram emot min resa till Washington för att delta i IMF:s och Världsbankens vårmöten. Det är en viktig möjlighet att träffa kollegor från hela världen och diskutera viktiga frågor som påverkar den globala ekonomin, inte minst till följd av handelskonflikterna, säger finansminister Elisabeth Svantesson.

Som ordförande för Världsbanken och IMF:s utvecklingskommitté kommer finansministern dessutom leda kommitténs möten, som kommer fokusera på hur institutionerna kan bidra till tillväxt och jobbskapande i utvecklingsländer.

– Världsbanken och IMF har en viktig roll i att stödja sina medlemsländer att skapa fler jobb och bidra till ekonomisk utveckling och stabilitet. Jag ser fram emot intressanta diskussioner i kommittén om hur institutionerna kan fortsätta detta betydelsefulla arbete, särskilt mot bakgrund av det nuvarande ekonomiska läget. För mig är det viktigt att mötena resulterar i att vi visar starkt stöd för institutionerna, säger finansministern.

Diana Janse, statssekreterare hos bistånds- och utrikeshandelsminister Benjamin Dousa, kommer också att resa till Washington. Hon kommer att träffa sina motparter i Världsbanken samt motparter från andra länder. De kommer bland annat att diskutera Världsbankens roll som partner för genomförandet av regeringens strategiska inriktning för svenskt bistånd. Vidare kommer utvecklingen av Världsbankens verksamhet diskuteras, inklusive nya stödformer och Världsbankens stöd till Ukraina.
