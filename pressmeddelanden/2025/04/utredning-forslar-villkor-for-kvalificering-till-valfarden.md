# Utredning föreslår villkor för kvalificering till välfärden

För att bygga ett Sverige som håller ihop måste den som riskerar långvarigt bidragsberoende och ett liv i utanförskap mötas av krav för att komma i arbete och bli en del av samhällets gemenskap. Regeringen vill genomföra en bidragsreform i tre delar för att ta itu med utanförskapet i det svenska samhället, och göra det mer lönsamt att gå från bidrag till arbete.

– Sverige är ingen kravlös gemenskap. Det måste i alla lägen löna sig mer att arbeta i stället för att få ersättningar och bidrag. Välfärden bygger på att vi alla bidrar efter förmåga och får stöd när det verkligen behövs. Nu tar vi nästa steg för att för första gången på riktigt införa en arbetslinje i integrationspolitiken, säger äldre- och socialförsäkringsminister Anna Tenje.

## Utredningens förslag på kvalificering

Utredningen föreslår en modell för kvalificering till vissa av de bosättningsbaserade förmånerna i socialförsäkringen. Förslaget innebär att en person ska ha varit bosatt i Sverige under minst fem år, under en femtonårsperiod, för att ha rätt till förmånerna. Utredningen föreslår också att en person kan korta sin kvalificeringstid genom att uppnå inkomst av arbete under en viss tid. Kvalificeringen kommer gälla alla som flyttar till Sverige från ett land utanför EU/EES, oavsett medborgarskap.

Utredningen förslår också en modell för kvalificering till ekonomiskt bistånd. Förslaget innebär att den som inte är – eller ska likabehandlas med – svensk medborgare ska ha haft laglig vistelse i Sverige under fem år utan avbrott för att kunna få bistånd. Däremot ska ekonomiskt bistånd vara möjligt att bevilja i akuta nödsituationer även om kvalificeringen inte uppfylls.

Utredningen föreslår att reglerna ska träda i kraft den 1 januari 2027. Förslaget skulle innebära att de som bosätter sig i Sverige därefter kommer att behöva kvalificera sig till de aktuella förmånerna i socialförsäkringen och ekonomiskt bistånd. För de som bosatt sig i Sverige under senare år kommer vissa övergångsbestämmelser gälla.

Utredningens betänkande kommer nu att analyseras och beredas vidare i Regeringskansliet.
