# Sverige ska stärka försörjningsberedskapen tillsammans med Finland

Sverige och Finland har ett nära och långtgående bilateralt försvarssamarbete, vilket ytterligare fördjupats i och med ländernas Natomedlemskap. Den 16 september 2024 undertecknade Sveriges minister för civilt försvar Carl-Oskar Bohlin och Finlands näringsminister Wille Rydman en avsiktsförklaring (Letter of Intent) om att stärka samarbetet ytterligare, genom en gemensam planering inom området försörjningsberedskap.

– Att stärka försörjningsberedskapen har blivit alltmer angeläget, utifrån erfarenheterna från pandemin och i takt med det snabbt försämrade omvärldsläget. Det är en väsentlig del av det civila försvaret och handlar ytterst om att säkerställa de viktigaste samhällsfunktionerna, genom att upprätthålla och trygga försörjningen av nödvändiga varor och tjänster. Det är en förmåga som vi kan höja avsevärt om vi planerar och förbereder tillsammans med Finland, säger minister för civilt försvar Carl-Oskar Bohlin.

Vid regeringssammanträdet den 16 april så beslutade regeringen att ge MSB i uppdrag att inleda förberedelser för en gemensam planering för försörjningsberedskap med Finland. I uppdraget ingår även att genomföra en översyn av försörjningsberedskapsavtalet mellan Sverige och Finland (Avtal med Finland om ekonomiskt samarbete i internationella krislägen), som undertecknades den 10 november 1992. Vidare ska MSB också se över möjligheten att stärka och utvidga samarbetet kring försörjningsberedskap även med övriga nordiska länder samt återkomma med förslag till hur en gemensam planering kan genomföras.

– I och med det här uppdraget så ger vi MSB förutsättningar att omsätta den tidigare undertecknade avsiktsförklaringen till handling. MSB ska nu omvandla intention till konkret förmåga, för att stärka beredskapen tillsammans med Finland. Genom att planera för kriget krav står vi också bättre rustade att hantera fredstida kris lägre ner i hotskalan, fortsätter Carl-Oskar Bohlin.

Uppdraget ska redovisas till Regeringskansliet (Försvarsdepartementet) senast den 1 november 2025.
