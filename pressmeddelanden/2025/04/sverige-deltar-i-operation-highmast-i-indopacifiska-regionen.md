# Sverige deltar i Operation Highmast i indopacifiska regionen

Sverige kommer att delta med en stabsofficer ombord på ett örlogsfartyg under insatsen. Vid rotation av personal kan det bli aktuellt med upp till två stabsofficerare som deltar samtidigt.

Regeringen medger att Försvarsmakten får delta med stabsofficerare från den 1 april 2025 tills insatsen avslutas, senast den 31 december 2025.

Säkerheten i den euroatlantiska regionen, som Sverige tillhör, präglas i allt högre grad av utvecklingen i den indopacifiska regionen.

– Det ligger i Sveriges intresse att stärka det försvarspolitiska samarbetet med partnerländer i den indopacifiska regionen. Detta ökar vår aktivitet och ger oss möjlighet att inhämta ny kunskap om den säkerhetspolitiska dynamiken i området, säger försvarsminister Pål Jonson.

Regeringens försvarspolitiska inriktning för samarbete med partnerländer i den indopacifiska regionen beslutades under sommaren 2024 och i inriktningen är just militär närvaro ett av tre fokusområden.
