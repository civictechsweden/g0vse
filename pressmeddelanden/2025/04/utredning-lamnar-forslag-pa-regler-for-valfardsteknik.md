# Utredning lämnar förslag på regler för välfärdsteknik

Den 18 oktober 2023 tillsatte regeringen en utredning för att fler som vill ta del av insatser med stöd av välfärdsteknik ska få möjlighet till det. Nu har den särskilde utredaren David Törngren lämnat över utredningens betänkande till regeringen.

– Personer med nedsatt beslutsförmåga, till följd av exempelvis en demenssjukdom, ska ha samma rätt till välfärdsteknik som andra eftersom det kan öka individens självständighet, livskvalitet och trygghet, säger äldre- och socialförsäkringsminister Anna Tenje.

Betänkandet innehåller förslag som tydliggör hur digital teknik kan användas i genomförandet av socialtjänstinsatser, och insatser enligt LSS, på ett integritetssäkert sätt. Betänkandet innehåller också förslag för att personer med nedsatt beslutsförmåga ska kunna ta del av insatser genom digital teknik på lika villkor som andra, och även förslag om hur barns beslutskompetens kan tas tillvara i samband med insatser som genomförs med teknik.

I juni 2023 beslutade regeringen propositionen Välfärdsteknik inom äldreomsorgen. Syftet var att stimulera användning av välfärdsteknik inom äldreomsorgen genom att tydliggöra möjligheten att genomföra insatser genom digital teknik. Utredningen om digital teknik i socialtjänsten utgör nästa steg för att fler ska ges möjlighet att ta del av insatser med stöd av välfärdsteknik.

Utredningens betänkande kommer nu att analyseras och beredas vidare i Regeringskansliet.
