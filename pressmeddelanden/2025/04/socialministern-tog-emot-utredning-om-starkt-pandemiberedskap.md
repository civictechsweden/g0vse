# Socialministern tog emot utredning om stärkt pandemiberedskap

– Samhället har nu kunnat dra många viktiga lärdomar från covid-19-pandemin för att säkerställa att vi är bättre förberedda inför framtida kriser. Den här utredningen är ett viktigt steg i arbetet med att stärka vår pandemiberedskap och skydda människors liv och hälsa. Nu ska vi analysera utredningens förslag vidare, säger socialminister Jakob Forssmed.

Delbetänkandet som presenteras i dag innehåller förslag på hur smittskyddsregleringen kan stärkas och anpassas för att bättre hantera framtida pandemier.

Utredningen föreslår en ny lag, lagen om samhällsinriktade smittskyddsåtgärder, som ger regeringen möjlighet att snabbt agera och föreskriva om smittskyddsåtgärder i samhället vid en pandemi, samtidigt som grundläggande fri- och rättigheter inte inskränks mer än absolut nödvändigt.  Utredningen föreslår också lagändringar för att möjliggöra storskalig testning och smittspårning.

Vidare lämnar utredningen flera förslag för att det individinriktade smittskyddet enligt smittskyddslagen ska vara ändamålsenligt även i en pandemi, inklusive lättnader i krav som annars gäller, såsom att personer med misstänkt smitta ska söka läkare och att bekräftade fall ska smittspåras.

Regeringen beslutade den 29 juni 2023 att tillsätta en utredning för att stärka beredskapen inför framtida pandemier. Utredningen har haft i uppdrag att lämna underlag till en nationell strategi för hantering av pandemier, se över organisatoriska frågor som rör smittskyddsläkare samt föreslå utformning av ett nationellt samordningsansvar för vårdhygienfrågor.

Genom tilläggsdirektiv som beslutades den 19 september 2024 utvidgades utredningens uppdrag till att även omfatta en översyn av smittskyddslagen och smittskyddsförordningen samt att analysera och föreslå en kompletterande reglering för personuppgiftsbehandling i systemet SmiNet. Utredningstiden förlängdes till den 30 januari 2026.
