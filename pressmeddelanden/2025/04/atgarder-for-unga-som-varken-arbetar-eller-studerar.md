# Åtgärder för unga som varken arbetar eller studerar

– Utanförskapet som unga som varken arbetar eller studerar befinner sig i måste brytas. Detta är en komplex utmaning men genom att stärka samordningen och stödet i arbetet med målgruppen kan vi skapa bättre förutsättningar för dessa unga. Vi behöver bryta isoleringen för att ingen ung person ska fastna i ett ingenmansland, säger socialminister Jakob Forssmed.

– Vi behöver mer kunskap om den grupp av unga som varken jobbar eller studerar. Det handlar om hur vi på bästa sätt kan motverka att de hamnar i ett utanförskap och kommer långt ifrån arbetsmarknaden. När det gäller ungdomsarbetslösheten genomför regeringen satsningar på yrkesutbildningar där man både har möjlighet att lära sig ett yrke och kommer in i en gemenskap, säger arbetsmarknads- och integrationsminister Mats Persson.

Att minska andelen unga som varken arbetar eller studerar är ett långsiktigt arbete och ytterligare insatser, utöver vad som redan gjorts, behöver göras. MUCF får därför i uppdrag att fördela 20 miljoner kronor till kommuner och regioner för samverkansinsatser i syfte att underlätta etableringen i arbets- och samhällslivet för unga som varken arbetar eller studerar. Det nya statsbidraget skapar bättre förutsättningar för samordnade insatser bland de lokala aktörer som arbetar närmast de unga som står utanför arbete och studier.

MUCF får också i uppdrag att, med särskilt fokus på ungas psykiska ohälsa, fungera som nationell resurs för samordning och stöd i frågor om unga som varken arbetar eller studerar. Inom ramen för uppdraget ska MUCF bland annat samordna och utveckla myndighetssamverkan och stödja lokala aktörer som arbetar med målgruppen.

MUCF ska dessutom genomföra en särskild analys av pojkar och unga män som varken arbetar eller studerar, för att identifiera brister i samhällets stöd och föreslå specifika insatser för denna grupp.
