# Nya åtgärder för att minska våld och störningar vid idrottsarrangemang

I december 2023 gav regeringen en utredare i uppdrag att ta fram konkreta åtgärder för att minska våldsamheter och ordningsstörningar vid fotbollsmatcher och andra idrottsevenemang. Utredningen har nu överlämnat sitt slutbetänkande till regeringen med förslag som syftar till att stärka säkerheten vid dessa evenemang.

Utredningen föreslår bland annat

* att det ska bli enklare att besluta om tillträdesförbud och skärpta straff för överträdelse av tillträdesförbud,
* skärpta straff för brott mot förbuden i ordningslagen, exempelvis för den som innehar eller använder pyroteknik, obehörigen beträder eller kastar in föremål på spelplanen eller maskerar sig, och
* en ny lag om idrottsorganisationers rätt att behandla personuppgifter i bland annat kamerabevakningsmaterial.

Utredningen lämnar också vissa rekommendationer till berörda aktörer. Bland annat att samtliga berörda specialidrottsförbund bör anta regler om arrangörsavstängningar och att de ska se till att föreningarna följer dessa regler.

– Vi har sett våld och andra grova övertramp på alltför många fotbollsmatcher. Många drabbas. Publik, funktionärer, domare och spelare. Det är en självklarhet att det ska vara tryggt och säkert att gå på fotboll och andra idrottsevenemang. Nu har vi tagit emot utredningsförslag för att komma till rätta med problemen, och jag ser fram emot att skicka förslagen på remiss och ta del av mångas synpunkter, säger justitieminister Gunnar Strömmer.

– Våld och ordningsstörningar har ingen plats på våra idrottsanläggningar. Utredningen har lämnat över sina förslag till regeringen och vi kommer nu att skicka dessa på remiss. Samtidigt behöver det finnas en enad front från alla fotbollens aktörer – klubbar, förbund och arenaägare – att göra sitt i samverkan med polis och åklagare – och politiken, för att vi ska komma till rätta med dessa problem, säger socialminister Jakob Forssmed.
