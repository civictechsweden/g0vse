# Utredning presenterar förslag för stärkt barnrättsperspektiv i LVU

Samhället och de utmaningar barn, unga och deras familjer möter har förändrats. Det handlar till exempel om ökad rekrytering av barn och unga till kriminella nätverk, och förekomsten av hedersrelaterat våld och förtryck. Mot bakgrund av utvecklingen behöver lagstiftningen ses över för att svara mot barns och ungas behov av skydd och stöd i dag.

Regeringen tillsatte i november 2023 Utredningen om stärkt barnrättsperspektiv i LVU (S 2023:13). Utredningen har bland annat haft i uppdrag att se över grunderna för vård enligt LVU. Regeringens särskilde utredare Anders Hagsgård lämnade måndagen den 7 april över ett delbetänkande till socialtjänstminister Camilla Waltersson Grönvall.

– Alla barn har rätt till en trygg och säker uppväxt. Den här utredningen är en betydelsefull pusselbit i regeringens arbete med att reformera LVU och stärka barnrättsperspektivet i lagen. Förslagen är viktiga för att säkerställa att barn och unga i behov av samhällets skydd och stöd får den hjälp de behöver. Men också att det ska ske på ett rättssäkert sätt och enligt principen om barnets bästa, säger socialtjänstminister Camilla Waltersson Grönvall.

## Översyn av grunderna för vård

Utredningen har haft i uppdrag att göra en översyn av grunderna för vård i LVU. Uppdraget utgör en del av utredarens övergripande uppdrag om att säkerställa att barn och unga får den vård de behöver. Regeringen har särskilt uppmärksammat att skyddet behöver säkerställas för barn som växer upp i hem med hedersrelaterat förtryck eller hem med en nära koppling till organiserad brottslighet eller annan allvarlig kriminalitet.

Utredningens förslag omfattar bland annat

* förtydliganden om att vård enligt LVU ska vara till barnets eller den unges bästa
* anpassningar för att bättre omfatta barn som växer upp i hem med nära koppling till allvarlig kriminalitet
* anpassningar för att bättre omfatta barn som växer upp i hem med hedersrelaterat våld och förtryck
* anpassningar för att bättre omfatta barn och unga med en psykiatrisk problematik.

Utredningens delbetänkande kommer nu att analyseras och beredas vidare i Regeringskansliet. Övriga delar av utredningens uppdrag kommer att redovisas senast den 30 januari 2026.
