# Kungliga biblioteket ska verka för att ta fram gemensam standard för utlån av digitala böcker

– Att vi kan låna böcker på bibliotek är ett viktigt sätt att göra litteraturen tillgänglig för alla. Många tar i dag del av böcker digitalt, i form av e-böcker och ljudböcker, men möjligheten att göra det skiljer sig åt beroende på var i landet man bor. Därför ger vi nu Kungliga biblioteket i uppdrag att verka för en nationell lösning så att fler ska kunna ta del av litteratur på det sätt som passar dem, säger kulturminister Parisa Liljestrand.

Folkbiblioteken har under en längre tid rapporterat om problematik kopplat till utlån av digitala böcker.

Utgångspunkten för uppdraget är Kungliga bibliotekets uppgift att ha en nationell överblick och främja samverkan inom det allmänna biblioteksväsendet. Uppdraget ska inte påverka det kommunala självstyret. Uppdraget ska redovisas till regeringen senast den 1 december 2026.
