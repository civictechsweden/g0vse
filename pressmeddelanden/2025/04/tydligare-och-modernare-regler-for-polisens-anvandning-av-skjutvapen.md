# Tydligare och modernare regler för polisens användning av skjutvapen

– Skjutvapen är ett av polisens allra mest kraftfulla verktyg. Därför är det mycket viktigt att reglerna om när skjutvapen får användas är robusta. De ska vara restriktiva och enkla att använda i praktiken. Det är på tiden att den nuvarande regleringen från 1960-talet moderniseras, säger justitieminister Gunnar Strömmer.

Den nuvarande regleringen har beskrivits som föråld­rad, otydlig och svår­tillämpad i flera avseenden. Det har till exempel riktats kritik mot att det inte är tydligt hur nuvarande reglering förhåller sig till polisens allmänna befogenheter att använda våld. Därför föreslås nu en ny, modernare reglering som tydligare anger i vilka situationer och under vilka förutsättningar polisen får använda skjutvapen.

Förslaget innebär att polisen får använda skjutvapen i tre situationer, nämligen för att

* avvärja svårare våld mot polismannen själv eller någon annan person,
* gripa någon eller förhindra en person från att rymma, om personen kan antas utgöra en allvarlig fara för andra människor eller vapen används vid rymningen, eller
* annars avvärja särskilt allvarliga straffbelagda gärningar eller allvarliga faror för liv och hälsa.

Förslaget innebär dessutom att skjutvapenanvändningen alltid måste vara nödvändig och försvarlig i det enskilda fallet.

Den nya lagen och lagändringarna föreslås träda i kraft den 1 juli 2026.
