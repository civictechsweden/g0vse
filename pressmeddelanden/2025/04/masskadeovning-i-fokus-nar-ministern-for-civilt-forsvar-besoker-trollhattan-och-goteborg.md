# Masskadeövning i fokus när ministern för civilt försvar besöker Trollhättan och Göteborg

Masskadeövningen LIV2025 genomförs i syfte att stärka Sveriges civil-militära beredskap genom att testa NU-sjukvårdens kapacitet och öka förmågan att hantera krissituationer. NU-sjukvården är en del av Västra Götalandsregionen och består av Norra Älvsborgs Länssjukhus i Trollhättan och Uddevalla sjukhus. Försvarsmakten och Västra militärregionen deltar, och Hemvärnets sjukvårdsförmåga och samverkan med den civila sjukvården övas. Under dagen deltar cirka 100 skademarkörer som agerar patienter i ett realistiskt masskadescenario.

Carl-Oskar Bohlin kommer under övningen att ta del av Västra Götalandsregionens arbete för att stärka motståndskraften inom beredskapssektorn för hälsa, vård och omsorg samt hur civil-militär samverkan kan ske i praktiken. I samband med ett av övningens delmoment finns det möjlighet för media att delta och efteråt finns även tid för frågor.

Ministern för civilt försvar kommer även att besöka Göteborg för ett möte med landshövding och civilområdeschef Sten Tolgfors. Syftet är att få en inblick i det pågående arbetet för att stärka beredskapen i civilområdet.

Vid intresse för intervjuer med ministern för civilt försvar, vänligen kontakta pressekreterare Cornelia Norman. Vid intresse av att bevaka övningen LIV2025, kontakta NU-sjukvårdens presstjänst via e-post senast tisdag kl. 15.00.
