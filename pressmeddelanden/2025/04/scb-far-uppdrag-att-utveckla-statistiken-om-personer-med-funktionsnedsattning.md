# SCB får uppdrag att utveckla statistiken om personer med funktionsnedsättning

Enligt SCB har systemet för officiell statistik haft svårt att fullt ut fånga situationen för personer med funktionsnedsättning. Det finns ett behov av mer uttömmande och sammanhållen statistik på området. Sådan statistik används bland annat av regeringen i arbetet mot det nationella målet och inriktningen för funktionshinderspolitiken (prop. 2016/17:188), av myndigheter och i Sveriges internationella åtaganden.

– Det nationella målet för funktionshinderspolitiken är att, med FN:s konvention om rättigheter för personer med funktionsnedsättning som utgångspunkt, uppnå jämlikhet i levnadsvillkor och full delaktighet för personer med funktionsnedsättning i ett samhälle med mångfald som grund. För att följa upp funktionshinderspolitiken och det nationella målet för funktionshinderspolitiken behöver regeringen och myndigheter mer kunskap och mer utvecklad statistik. Därför ger vi nu SCB i uppdrag att ta fram just det, säger socialtjänstminister Camilla Waltersson Grönvall.

– Detta är ett viktigt uppdrag för att få mer kunskap och utvecklad statistik för att följa upp och utveckla funktionshinderspolitiken. Ändamålet är att alla med funktionshinder ska kunna leva ett aktivt liv, säger Dan Hovskär, funktionshinderpolitisk talesperson för Kristdemokraterna.

– Vi går nu från ord till handling inom funktionshinderpolitiken. Myndigheten för delaktighet har i uppdrag att ta fram en handlingsplan för hur målen för funktionshinderpolitiken ska genomföras. Genom att utveckla det statistiska underlaget kommer vi bättre kunna följa upp målen för politiken men det kommer även vara ett underlag för att ta fram rätt åtgärder i handlingsplanen så att situationen för personer med funktionsnedsättning på riktigt ska förbättras, säger Malin Danielsson, funktionsrättspolitisk talesperson för Liberalerna.

SCB får i uppdrag att ta fram och redovisa statistik om levnadsförhållanden för personer med funktionsnedsättning. SCB ska också fortsätta utveckla det mått över personer med funktionsnedsättning som tidigare tagits fram och som är baserat på registeruppgifter – en statistikmetod som kompletterar statistik från intervjuer och enkäter. Myndigheten ska i arbetet med det registerbaserade måttet göra en särskild analys av levnadsförhållanden för barn med funktionsnedsättning.

Uppdraget bygger vidare på tidigare uppdrag till SCB på området (S2021/06168).

För uppdraget får SCB under 2025 använda 1,8 miljoner kronor.
