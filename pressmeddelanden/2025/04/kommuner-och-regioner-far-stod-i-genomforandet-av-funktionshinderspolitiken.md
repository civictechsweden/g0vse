# Kommuner och regioner får stöd i genomförandet av funktionshinderspolitiken

Regeringen ger Myndigheten för delaktighet (MFD) i uppdrag att stödja kommuner och regioner i arbetet med att nå det nationella målet för funktionshinderspolitiken. Stödet kan bland annat vara i form av kunskapsstöd, utbildningar och spridning av goda exempel.

MFD får också i uppdrag att betala ut medel till så kallade modellkommuner som ska arbeta mer målriktat med att uppnå det nationella målet för funktionshinderspolitiken.

– Kommuner och regioner är centrala i arbetet för att uppnå jämlikhet i levnadsvillkor och full delaktighet för personer med funktionsnedsättning. Därför är jag glad att vi nu ger det här uppdraget, för att ge kommuner och regioner gott stöd i arbetet för att nå det nationella målet för funktionshinderspolitiken, säger socialtjänstminister Camilla Waltersson Grönvall.

Kommuner och regioner har viktiga roller för att nå det nationella målet för funktionshinderspolitiken. Kommunerna ansvarar bland annat för skydd, omsorg och stöd till personer med funktionsnedsättning, och för att personer med funktionsnedsättning som står långt ifrån arbetsmarknaden ska få sysselsättning. Regionerna ansvarar i sin tur för hälso- och sjukvård, kollektivtrafik, hjälpmedel och habilitering.

Uppdraget ska dra nytta av och komplettera kommuners pågående arbete inför införandet av en ny socialtjänstlag och omställningen till en mer förebyggande och kunskapsbaserad socialtjänst (S2025/00122, S2024/02239) samt andra relevanta överenskommelser mellan regeringen och Sveriges Kommuner och Regioner (SKR).

För uppdraget får myndigheten under 2025 använda 16,5 miljoner kronor, varav tre miljoner går till myndighetens eget arbete med uppdraget, och 13,5 miljoner kan betalas ut. MFD ska senast den 1 april 2026 redovisa uppdraget till Regeringskansliet och därefter årligen.
