# Andreas Carlson besöker Chile och Colombia

Besöket i Sydamerika inleds i Santiago de Chile där ministern bland annat kommer att träffa transportminister Juan Carlos Muñoz och ministern för offentliga arbeten Jessica Lopez Saffie. Syftet med dessa möten är bland annat att främja svenska affärsmöjligheter i Chile, till exempel inom hållbara kollektivtrafiklösningar och flygplatsinfrastruktur. Ett 50-tal svenska företag finns etablerade i landet och prioriterade sektorer för svenska företag är gruvnäring, transport och telekom.

Andreas Carlson åker sedan vidare till Bogotá i Colombia för att träffa regeringsföreträdare och representanter för Bogotá stad och diskutera flygtrafikledning, luftfart och hållbara lösningar för kollektivtrafik samt främja svenska företagsintressen i Colombia.

Med på resan följer en delegation med ett flertal svenska företag som är ledande inom avancerad infrastrukturteknik och hållbarhet inom transportsektorn. Även representanter för Business Sweden, Exportkreditnämnden EKN och Trafikverket kommer att medverka vid besöket.

Både Chile och Colombia har sedan förra året ett samförståndsavtal med Sverige i syfte att främja partnerskap och driva på smarta och hållbara lösningar inom smart mobilitet och trafiksäkerhet.
