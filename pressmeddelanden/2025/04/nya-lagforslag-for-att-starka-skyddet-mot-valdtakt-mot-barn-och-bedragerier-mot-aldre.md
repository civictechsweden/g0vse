# Nya lagförslag för att stärka skyddet mot våldtäkt mot barn och bedrägerier mot äldre

– Genom lagändringarna stärker vi skyddet för personer som ofta är särskilt sårbara för brottslighet. Det kan gälla barn med funktionsnedsättningar, eller som mår väldigt dåligt psykiskt, som utsätts för sexuella övergrepp. Eller äldre personer som utsätts för bedrägerier. Det är viktigt att straffen i dessa fall återspeglar brottens allvar på ett bättre sätt än i dag, och nu ser vi till att det blir så, säger justitieminister Gunnar Strömmer.

– Dessa är viktiga förslag som Sverige behöver. Det är extra positivt att regeringen går fram med förslag för att motverka gängens bedrägerier mot äldre och andra utsatta grupper, säger Torsten Elofsson, rättspolitisk talesperson för Kristdemokraterna.

**Bedrägerier mot äldre**

Fler fall av bedrägerier mot äldre och andra särskilt utsatta och sårbara personer ska bedömas som grova brott och ge ett hårdare straff. Vid bedömningen av om ett bedrägeri ska klassas som grovt ska särskilt beaktande tas till om gärningspersonen på ett hänsynslöst sätt har utnyttjat offrets skyddslösa eller utsatta ställning. Därutöver ska det också beaktas om gärningen har ingått i organiserad brottslighet eller utförts systematiskt.

**Skärpt syn på sexuella kränkningar**

Det utvidgade straffansvaret innebär att den som genomför ett samlag eller en annan sexuell handling med ett barn under 18 år och otillbörligt utnyttjar att barnet på grund av till exempel psykisk ohälsa, funktionsnedsättning eller gärningsmannens auktoritet har en nedsatt förmåga att värna sin sexuella integritet ska kunna dömas för våldtäkt mot barn och sexuellt övergrepp mot barn. Det innebär att exempelvis personer i barns omgivning som utnyttjar barn sexuellt, som släktningar, skolpersonal och idrottsledare som inte har ett sådant närståendeförhållande eller särskilt ansvar som omfattas av dagens våldtäktsreglering, kan dömas för våldtäkt mot barn.

Därutöver ändras brottsbeteckningen köp av sexuell tjänst till köp av sexuell handling och det straffbara området för det och koppleri utvidgas till att omfatta handlingar som utförs via exempelvis internet. En kriminalisering av köp av sexuell handling som utförs på distans är en naturlig utveckling eftersom gränsen mellan våra verkliga och digitala liv alltmer suddas ut och sexindustrin har förändrats.

**Kön som hatbrottsmotiv**

Regeringen föreslår också att kön läggs till i bestämmelsen om straffskärpning vid brott med hatbrottsmotiv. Det betyder att om någon begår ett brott för att kränka någon annan på grund av kön, till exempel i en incelmiljö, så ska det ses som en försvårande omständighet och leda till ett hårdare straff. Dessutom ska begreppet ”könsöverskridande identitet eller uttryck” ändras till ”könsidentitet eller könsuttryck”. Dessa åtgärder ska göra det tydligare att brott med hatbrottsmotiv relaterade till kön är allvarliga och förbättra skyddet för utsatta grupper.

Lagändringarna föreslås träda i kraft den 1 juli 2025.
