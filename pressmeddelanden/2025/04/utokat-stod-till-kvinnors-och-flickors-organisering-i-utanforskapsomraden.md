# Utökat stöd till kvinnors och flickors organisering i utanförskapsområden

– Delaktighet i samhällslivet är viktigt för såväl kvinnorna själva som för barn och unga som växer upp i utanförskapsområden. Att möjliggöra fler aktiviteter i de aktuella organisationerna bidrar till att främja ökad demokratisk delaktighet, vilket i sin tur kan främja ett ökat ekonomiskt och socialt oberoende hos kvinnor och flickor, säger jämställdhets- och arbetslivsminister Nina Larsson.

Statsbidrag till kvinnoorganisationer har funnits sedan början av 1980-talet och fördelas idag enligt förordningen (2023:168) om statsbidrag för kvinnors och flickors organisering. Bidraget ligger för 2025 på drygt 48 miljoner kronor och ökas till drygt 53 miljoner kronor. Statsbidraget är ett av regeringens valda styrmedel för att uppfylla målen med Sveriges jämställdhetspolitik och det ligger särskilt i linje med det första jämställdhetspolitiska delmålet om en jämn fördelning av makt och inflytande i samhället mellan kvinnor och män.

Förslaget bygger på en överenskommelse mellan regeringen och Sverigedemokraterna.
