# Sverige avser finansiera ukrainsk-svenskt center för EU-närmande

– Ukraina hör hemma i den europeiska familjen. Vårt stöd till Kyiv School of Economics ska hjälpa Ukraina att ansluta sig till EU. Stödet kommer bland annat att gå till forskning, undervisning och att rekrytera professorer, säger bistånds- och utrikeshandelsminister Benjamin Dousa.

– Att Sverige nu stöttar ett centrum för EU-närmande i hjärtat av Ukraina är en investering i ett fritt, demokratiskt och europeiskt Ukraina. Det är också ett tecken på vårt orubbliga stöd till ett motståndskraftigt Ukraina, där utbildning och forskning är en oumbärlig del, säger utbildningsminister Johan Pehrson.

– Ukraina har valt EU före den auktoritära ryska hegemonin. Det är därför bra att regeringen gör satsningar som ger Ukraina möjlighet att komma närmre in i den europeiska gemenskap, säger Magnus Berntsson, utrikespolitisk talesperson för Kristdemokraterna.

– Sverige kan med vår starka förvaltningstradition och historia av ordning och reda i offentlig förvaltning bistå Ukraina i ökad institutionell kapacitet som krävs för ett meritbaserat medlemskap, säger Aron Emilsson, Sverigedemokraterna, ordförande i Utrikesutskottet

Genom det nya svensk-ukrainska centret för en europeisk framtid möjliggörs undervisning, forskning och evenemang som syftar till att främja Ukrainas EU-integration. KSE ska genom finansieringen rekrytera professorer – antingen gästande utländska professorer eller ukrainska akademiker – för att undervisa och bedriva forskning inom en mängd olika discipliner. Det nya centret ska bedriva utbildning och forskning kopplat till olika kapitel i EU:s regelverk för att främja policy och akademisk forskning på detta område. Stödet går till arbetet med det svenska centret under 2025.
