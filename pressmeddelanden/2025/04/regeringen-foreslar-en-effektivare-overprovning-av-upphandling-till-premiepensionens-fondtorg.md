# Regeringen föreslår en effektivare överprövning av upphandling till premiepensionens fondtorg

Förslaget innebär att domstolen är domför med en lagfaren domare ensam, i likhet med andra upphandlingsmål, jämfört med dagens krav på en domare och tre nämndemän.

Mot bakgrund av de brott och bedrägerier där kriminella aktörer svindlade bort pensionssparares pengar, och för att minimera risken för att något liknande skulle kunna ske igen, ställde sig Pensionsgruppen bakom reformerna som lett fram till dagens ordning – där Fondtorgsnämnden upphandlar fonder till premiepensionens fondtorg. Nu lägger regeringen fram en proposition för en effektivare process när upphandlingar till premiepensionens fondtorg överklagas.

– Det är viktigt att den här processen är rättssäker men också effektiv. Fondtorgsnämnden arbetar för ett fondtorg med hög kvalitet på fonder, med stor valfrihet för sparare, och ett tryggare och säkrare system som förhindrar brottslighet och välfärdskriminalitet. Men verksamheten måste också vara effektiv. Det är därför rimligt att upphandlingar till premiepensionens fondtorg hanteras av domstolarna på samma sätt som andra upphandlingsmål, säger äldre- och socialförsäkringsminister Anna Tenje.

Fondtorgsnämndens verksamhet syftar ytterst till att skapa ett tryggt fondtorg av god kvalitet som värnar premiepensionsspararnas intressen. Idag innebär regelverket att om nämndens upphandlingsresultat överklagas sker en överprövning av upphandlingen i en domstolsprocess med en domare och tre nämndemän.

För att effektivisera systemet – och spara både tid och resurser i en redan brådskande process – föreslår regeringen i propositionen att domstolen är domför med en lagfaren domare ensam, i likhet med andra upphandlingsmål.

Regeringen föreslår att den nya lagen ska träda i kraft den 1 augusti 2025.
