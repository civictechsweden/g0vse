# Satsningar för att hålla uppe trycket i utbyggnaden av Kriminalvården

Att Kriminalvården har rätt förutsättningar är helt avgörande för den omläggning av kriminalpolitiken som nu genomförs av regeringen och Sverigedemokraterna. I mitten av mars uppgick beläggningsgraden till 94 procent i häkte och 98 procent i anstalt, eller 125 respektive 140 procent om man räknar bort beredskapsplatserna. Samtidigt visar prognoserna på en fortsatt ökning av antalet intagna innevarande år.

Det bedrivs ett intensivt arbete för att möta behovet av platser i det korta perspektivet. Det handlar bland annat om dubbelbeläggning, förtätning och konvertering av platser. Sedan regeringsskiftet har regeringen också fattat beslut om att Kriminalvården får ingå hyresavtal för nästan 3 000 nya platser. Det motsvarar nästan fyra Kumlaanstalter.

Kriminalvården har stora utmaningar. Med samarbetspartiernas politik kommer fler sitta i fängelse och under längre tid än idag. Behovet av nya häktes- och anstaltsplatser är mycket högt och expansionen måste fortsätta.

För att lyckas med detta gör regeringen och Sverigedemokraterna kraftiga förstärkningar av Kriminalvården. Åren 2023–2027 beräknas anslaget öka från 14,1 till 26 miljarder kronor, vilket är en ökning med 84 procent. I vårändringsbudgeten satsas nu ytterligare en halv miljard kronor för 2025.

Förslagen bygger på en överenskommelse mellan regeringen och Sverigedemokraterna.
