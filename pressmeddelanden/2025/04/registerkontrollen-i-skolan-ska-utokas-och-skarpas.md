# Registerkontrollen i skolan ska utökas och skärpas

I april 2024 fick hovrättsrådet Ulrika Ihrfeldt i uppdrag att lämna förslag om att utöka registerkontrollen inom skolväsendet.

De brott som idag omfattas inkluderar sexualbrott, barnpornografibrott, mord, dråp, grov misshandel, människorov och grovt rån. Utredningen konstaterar dock ett ökat behov av att skydda barn från radikalisering och rekrytering till kriminella nätverk.

Därför föreslår utredningen att belastningsregisterkontrollen inför nyanställning i skolan ska utökas med fler brott, bland annat vapenbrott, narkotikasmuggling, människohandel, hedersförtryck och hets mot folkgrupp. Utredningen föreslår också att registerkontroll ska införas i kommunal vuxenutbildning (komvux). Dessutom bör ett registerutdrag som visas upp högst vara 6 månader gammalt, jämfört med dagens 12 månader.

– Skolan ska vara en trygg plats för bildning, inte en grogrund för grov kriminalitet. Personer som har begått allvarliga brott har inget i skolan att göra. Därför välkomnar regeringen utredningens förslag om utökad registerkontroll, och jag ser fram emot att ta del av remissinstansernas åsikter och ta förslagen vidare, säger utbildningsminister Johan Pehrson.
