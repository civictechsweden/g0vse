# Bistånds- och utrikeshandelsministern lanserar ny Sverigebildsstrategi

– En stark Sverigebild är avgörande för svenska företags konkurrenskraft, och för att motverka vilseledande information om Sverige. Vårt budskap till omvärlden ska vara tydligt: Med Sverige får man en pålitlig och innovativ partner med hög samarbetsförmåga, säger bistånds- och utrikeshandelsminister Benjamin Dousa.

Sverigebildsstrategin är en kommunikationsstrategi för Sverige i utlandet. Syftet är att skapa förtroende och ett positivt intresse för Sverige i världen. Sverigebilden är stabil och god trots utmaningar de senaste åren.

Många aktörer både påverkar och påverkas av Sverigebilden. Regeringen kraftsamlar nu för att mobilisera fler att stärka Sveriges anseende utomlands, särskilt inom näringslivet.

Ju fler aktörer som sprider faktabaserad och positiv information om Sverige och om svenska lösningar, desto starkare blir genomslaget för Sverige i världen. Svenska företag, inklusive de kulturella och kreativa branscherna, bidra till stora exportvärden och fungerar som viktiga bärare och förmedlare av svenska idéer, kunskap och kultur. Detta öppnar ofta nya affärsmöjligheter.

Programmet för lanseringen:

* GD SI, Madeleine Sjöstedt, hälsar alla välkomna
* Inledningstal av Benjamin Dousa, Minister för internationellt utvecklingssamarbete och utrikeshandel
* Presentation av den nya Sverigebildsstrategin
* Paneldiskussion med nyckelaktörer från Team Sweden
* Frågestund

**Bakgrund**

SI fick den 11 april 2024 i uppdrag av regeringen att inrätta och samordna en Team Sweden-grupp vars uppgift är att skapa ett positivt intresse och förtroende för Sverige i utlandet. I uppdraget ingick att i samråd med Team Sweden-gruppen ta fram en strategi för kommunikation om Sverige i utlandet som ska kunna användas av en bred krets av aktörer.

Uppdraget är en del av åtgärder regeringen vidtar för att genomföra strategin för Sveriges utrikeshandel, investeringar och globala konkurrenskraft.

SI har haft konsultationer med 300 aktörer inom myndigheter, branschorganisationer, forskarvärlden, regioner och näringslivet. Näringslivets engagemang har varit stort. Under SI:s arbete med Sverigebildsstrategin har det genomförts tre hearingar med cirka 80 deltagare, 30 djupintervjuer med prioriterade intressenter och sex workshopar med cirka 280 deltagare.
