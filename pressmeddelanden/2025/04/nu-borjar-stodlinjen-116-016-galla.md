# Nu börjar stödlinjen 116 016 gälla

Regeringen gav sommaren 2024 Nationellt Centrum för Kvinnofrid (NCK) i uppdrag att förbereda för att införa det EU-harmoniserade telefonnumret. Stödlinjen hjälper kvinnor, män och hbtqi-personer som har utsatts för mäns våld mot kvinnor, våld i nära relationer, hedersrelaterat våld och förtryck eller prostitution och människohandel för sexuella ändamål. NCK har även fått i uppdrag att nå fler unga under 18 år och att utveckla chattfunktioner i deras stödlinjer.

   - Den som drabbas av våld ska enkelt kunna få samhällets hjälp och stöd. Genom ett EU-harmoniserat telefonnummer och nya chattfunktioner ökar vi de möjligheterna. Nu är det viktigt att det nya telefonnumret får spridning i samhället, säger Nina Larsson, jämställdhets- och arbetslivsminister.

Det nya numret, 116 016, kommer att kopplas till Kvinnofridslinjen. Det befintliga numret kommer vara kvar i bruk till dess att samtalen dit upphör, vilket beräknas vara under flera år.

**Bakgrund**

Det EU-harmoniserade telefonnumret grundar sig i Europeiska kommissionens förslag till Europaparlamentets och rådets direktiv om bekämpning av våld mot kvinnor och våld i nära relationer.

Ett EU-harmoniserat telefonnummer innebär att personer som har utsatts för mäns våld mot kvinnor, våld i nära relationer och hedersrelaterat våld och förtryck kan nå en stödlinje genom att använda sig av ett och samma telefonnummer oavsett i vilken medlemsstat i EU de befinner sig. Det innebär exempelvis att om en person från Sverige befinner sig utomlands och ringer ett 116-nummer kommer personen till stödlinjen i det land personen befinner sig i.
