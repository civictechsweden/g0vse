# Förslag på förändringar av jaktlagstiftningen

– Regeringens syfte med utredningen är att kunna skapa en modern lagstiftning för långsiktigt hållbar jakt och viltvård som är enkel att tillämpa. Delbetänkandet som nu har överlämnats kommer att utgöra ett viktigt underlag för regeringens fortsatta arbete kring jakt och viltvård, säger landsbygdsminister Peter Kullgren.

I början av 2024 beslutade regeringen att tillsätta en utredning om en moderniserad jaktlagstiftning. Syftet med utredningen är att kunna skapa en modern lagstiftning för långsiktigt hållbar jakt och viltvård som är enkel att tillämpa. Frågor som ingår i delbetänkandet är bland annat att förbättra genomförandet av EU-rättsliga regler på jaktområdet och säkerställa att det inte avser andra arter än de som omfattas av EU-reglerna.

Utöver det ingår att samla in underlag om jaktsabotage och överväga om befintlig lagstiftning är tillräcklig, analysera hur en flerartsförvaltning (till exempel flera slag av klövvilt inom ett område) kan finansieras samt analysera om det behövs ytterligare författningsstöd för en försöksverksamhet med flerartsförvaltning av klövvilt.

Utredaren har nu redovisat en del av utredningen i delbetänkandet Vissa förändringar av jaktlagstiftningen. Där föreslår utredare bland annat att möjligheten till skyddsjakt på klövvilt och andra arter förenklas, att färre arter finns med på listan över statens vilt, det vill säga att myskoxe, hjort och älg stryks från listan över statens vilt. Det föreslås vidare att förvaltningsmärkning av varg uttryckligen ska bli tillåten, att jakträttshavaren ska kunna söka efter, spåra och förfölja vilt som bör avlivas av djurskyddsskäl och enklare att få jaga på allmänt vatten och i Sveriges ekonomiska zon.

Slutbetänkandet ska redovisas senast 31 december 2025.
