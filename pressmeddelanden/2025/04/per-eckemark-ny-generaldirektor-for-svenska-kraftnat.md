# Per Eckemark ny generaldirektör för Svenska kraftnät

– Jag är glad att Per Eckemark har tackat ja till detta viktiga uppdrag. Per har en lång och gedigen erfarenhet från energibranschen och jag är övertygad om att han kommer att intensifiera Svenska kraftnäts arbete för en trygg och fossilfri framtid, säger energi- och näringsminister Ebba Busch.

Per Eckemark är för närvarande chef för divisionen Nät på Svenska kraftnät som arbetar med att bygga ut och underhålla transmissionsnätet för el. Innan han började på Svenska kraftnät 2018 har han bland annat haft olika chefspositioner på ABB.

Svenska kraftnät är en central myndighet i genomförandet av regeringens politik och har en viktig roll i energiomställningen. Elsystemet är inne i en snabb och omfattande förändring för att nå klimatmålen och möjliggöra den gröna omställningen.

Nuvarande generaldirektör Lotta Medelius-Bredhe har tidigare meddelat att hon inte önskar förlängning av sin nuvarande anställning. Regeringen har i dag beslutat att anställa Lotta Medelius-Bredhe som generaldirektör i Regeringskansliet till dess att anställningen upphör under november 2025.

– Jag vill även rikta ett stort tack till Lotta Medelius-Bredhe vars ledarskap och kompetens har utvecklat Svenska kraftnäts centrala roll för Sveriges konkurrenskraft och elektrifiering, säger energi- och näringsminister Ebba Busch.
