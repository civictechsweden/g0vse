# Satsning för att främja ökat deltagande i idrott och friluftsliv för personer med neuropsykiatriska funktionsnedsättningar

– Alltför många barn och unga med neuropsykiatriska funktionsnedsättningar som adhd och autism upplever att de exkluderas från fritidsaktiviteter. Många slutar, eller börjar aldrig, med aktiviteter för att kraven upplevs för höga eller för att de inte får det stöd de behöver för att komma till sin rätt. Satsningarna som nu genomförs ska bidra till att skapa en mer inkluderande och tillgänglig miljö i idrotten och friluftslivet. Det är centralt att föreningslivet är tillgängligt och öppet för alla, säger Jakob Forssmed.

– Personer med NPF, inte minst barn och unga, ska ha jämlikhet i levnadsvillkor och full delaktighet i samhället. Insatserna för att underlätta deras deltagande i idrott och friluftsliv är centrala i regeringens arbete för att barn och unga ska få en meningsfull fritid – oavsett förutsättningar, säger socialtjänstminister Camilla Waltersson Grönvall.

– Sveriges idrotts-och friluftsliv är en fantastisk tillgång som borde komma alla till del, även barn och unga med neuropsykiatriska funktionsnedsättningar. Med den här satsningen vill vi att fler ska få chansen att uppleva glädjen som kommer med ett idrotts- och friluftsengagemang, säger utbildningsminister Johan Pehrson.

Personer med NPF upplever ibland svårigheter att delta i idrotts- och friluftsaktiviteter. Även om många föreningar bedriver ett bra arbete ska insatserna som regeringen beslutat om bidra till att skapa en ännu mer inkluderande miljö. Insatserna utgår från den nationella strategin för psykisk hälsa och suicidprevention och knyter an till målen för idrotts- och friluftspolitiken.

Gymnastik- och idrottshögskolan, Centrum för idrottsforskning (CIF), får i uppdrag att under 2025 stärka forskningen om idrott för personer med NPF. CIF ska utlysa forskningsmedel och samarbeta med olika organisationer för att öka kunskapen och stödja idrottande för personer med NPF. Budgeten för 2025 för detta uppdrag är 2 miljoner kronor.

Folkhälsomyndigheten får i uppdrag att uppdatera och utveckla den webbaserade utbildningen "Ledare som lyssnar" för att inkludera särskild kunskap om barn och unga med NPF. Utbildningen ska spridas och implementeras med stöd till föreningar och organisationer inom idrottsrörelsen. För 2025 avsätts 3,5 miljoner kronor för detta uppdrag.

Sveriges Riksidrottsförbund beviljas 8 miljoner kronor för att främja ökad delaktighet i idrott för personer med NPF. Syftet är att sänka trösklarna för deltagande och förbättra den psykiska hälsan hos personer med NPF genom att tydliggöra var de kan utöva organiserad idrott, samla och tillgängliggöra material samt genomföra utbildningar.

Svenskt Friluftsliv beviljas 1 miljon kronor för att främja ökad delaktighet i friluftsliv för personer med NPF. Medlen ska användas för att öka kunskapen om NPF och skapa verktyg för att underlätta deltagande i friluftsaktiviteter.
