# Regeringen stärker mindre kommuners kapacitet

Att flera kommuner samarbetar i större geografiska områden kan ge mindre kommuner en mer stabil, långsiktigt hållbar och fördjupad samverkan. Analyserna av kapaciteten ska ske inom respektive samverkansorgan.

– Vi behöver mer kunskap om hur vi får kapaciteten att räcka till på lång sikt. Det är särskilt viktigt i kommuner med minskande befolkning och kompetensbrist. Ett utökat samarbete mellan kommuner kan effektivisera verksamheten, förbättra välfärdstjänster och öka medborgarnyttan, säger civilminister Erik Slottner.

Kommunal kapacitet är ett utpekat område i regeringens samlade strategi för nyindustrialiseringen och samhällsomvandlingen i Norrbottens och Västerbottens län. Region 10 är ett samarbete som samlar flera inlandskommuner i de två länen och syftar till att öka såväl attraktionskraften som tillväxten.

Dalslandssamverkan samlar kommunerna i Dalsland och syftar bland annat till att dela kostnader, utbyta erfarenheter och sprida goda exempel.

Resultatet av arbetet ska redovisas senast den 1 juni 2026.
