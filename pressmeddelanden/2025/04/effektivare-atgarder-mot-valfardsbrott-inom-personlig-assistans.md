# Effektivare åtgärder mot välfärdsbrott inom personlig assistans

Brottslighet inom personlig assistans får stora och negativa konsekvenser: för den enskilde som utnyttjas i brottsliga upplägg och inte får den assistans de har rätt till, och för hela samhället då stora belopp felaktigt betalas ut från välfärden.

För att värna både enskilda assistansberättigade och den personliga assistansens långsiktiga legitimitet, tillsätter regeringen nu en utredning. Utredningen ska föreslå åtgärder som gör systemet för personlig assistans motståndskraftigt mot välfärdsbrottslighet. Förslag ska också ges för hur beslut om assistansersättning blir mer förutsägbara för den assistansberättigade och bättre tillgodoser individuella behov.

– Personlig assistans är en frihetsreform som aldrig får utnyttjas på fel sätt. Med denna utredning ser vi över hur brott inom personlig assistans hindras, och vi skapar samtidigt bättre förutsättningar för att tillgodose individuella behov, säger socialtjänstminister Camilla Waltersson Grönvall.

– Samhället måste ta krafttag mot de som utnyttjar rätten till frihet. Personlig assistans behövs och vi måste se till att ingen utnyttjar människors behov av hjälp i vardagen, säger Camilla Brodin, gruppledare för Kristdemokraterna.

– Den som har rätt till LSS-insatser ska enligt lagen kunna leva ett liv som andra. För att säkerställa det bör en LSS-inspektion inrättas som ska granska att LSS-verksamhet sker säkert, har god kvalitet och bedrivs i enlighet med lagen. Inspektionen ska även kunna erbjuda rådgivning och juridiskt stöd till enskilda vad gäller Försäkringskassans beslut, säger Malin Danielsson, funktionsrättspolitisk talesperson för Liberalerna.

– Vi har länge efterfrågat åtgärder för att åtgärda välfärdsbrottsligheten där vi sett en enorm ökning de senaste decennierna, inte minst inom den personliga assistansen. De kriminella gängen omsätter mer på att plundra välfärden än på narkotika och utvecklingen kräver nu att vi ger berörda myndigheter kraftfulla verktyg för att bekämpa felaktiga utbetalningar, fusk och kriminalitet, säger Jessica Stegrud, socialpolitisk talesperson för Sverigedemokraterna.

Utredningens uppdrag är bland annat att

* föreslå en ny ordning för hur assistansersättning följs upp, som bättre motverkar brottslighet och anpassas till behovet av uppföljning i de enskilda fallen
* se över om anhörigassistans ska regleras, för att motverka brottslighet och säkerställa den enskildes självbestämmande
* föreslå åtgärder för att säkerställa att redovisad assistans faktiskt har utförts
* ta fram förslag på en inspektion som ska säkerställa att verksamheter som bedrivs enligt LSS (lagen om stöd och service till vissa funktionshindrade) är säkra och har god kvalitet.

Uppdraget ska redovisas senast den 8 januari 2027.
