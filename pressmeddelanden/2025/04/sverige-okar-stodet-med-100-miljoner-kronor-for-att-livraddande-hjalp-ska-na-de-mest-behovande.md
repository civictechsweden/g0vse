# Sverige ökar stödet med 100 miljoner kronor för att livräddande hjälp ska nå de mest behövande

– Det livräddande humanitära arbetet drabbas hårt av den drastiskt minskade finansieringen, inte minst från USA. USA har också stått för en viktig del av logistiken, som bidragit till bland annat transport av livräddande förnödenheter som mat och läkemedel. Sverige ger nu genom Sida ett riktat stöd för att hjälpen ska fortsätta nå hela vägen fram till de som behöver den som mest, säger bistånds- och utrikeshandelsminister Benjamin Dousa.

Systemstödjande humanitära funktioner är sådana som stöttar humanitära insatser genom exempelvis transport och logistik, datainsamling, analys och säkerhet. Bristande stödfunktioner kan innebära att de humanitära insatser som fortlöper inte kan nå ända fram.

– Det humanitära systemet går på knäna. Organisationer tvingas pausa sin verksamhet, dels på grund av bristande finansiering, dels för att till exempel logistiktjänster också är svårt drabbade. Här gör Sverige en omedelbar insats genom strategiska stöd som direkt bidrar till att livräddande insatser kan fortsätta utan avbrott, säger Jakob Wernerman, chef för Sidas humanitära avdelning.

Sverige ökar stödet genom Sida med totalt 100 miljoner kronor till tre systemstödjande humanitära funktioner:

* 50 miljoner kronor går till FN:s humanitära flygservice (UNHAS), som står för flygtransport av humanitära förnödenheter och humanitär personal till svårtillgängliga områden.
* 40 miljoner kronor går till organisationen REACH, som arbetar med datainsamling och analys av humanitära behov, vilket bidrar att humanitära organisationer kan veta var behoven finns och nå de som är i störst behov.
* 10 miljoner kronor går till organisationen ”International NGO Safety Organisation” (INSO), som stödjer civilsamhällesorganisationer med analys av säkerhetsrisker samt utbildning av personal som arbetar i konfliktmiljöer.
