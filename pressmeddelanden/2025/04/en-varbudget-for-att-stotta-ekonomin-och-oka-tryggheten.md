# En vårbudget för att stötta ekonomin och öka tryggheten

Osäkerheten i omvärlden är stor. USA:s besked om kraftigt höjda tullar har skapat oro. Detta har lett till en ökad osäkerhet kring den globala tillväxten, vilket har skapat turbulens på de finansiella marknaderna. I det här läget står Sverige på en stabil ekonomisk grund och har möjlighet att agera ytterligare om så skulle behövas.

Årets vårbudget innehåller förslag på åtgärder för 11,5 miljarder kronor\* och fokuserar på att ta Sverige genom lågkonjunkturen, stärka försvarsförmågan, öka tryggheten och fortsätta genomförandet av den största offensiven i svensk historia mot organiserad brottslighet. Detta samtidigt som regeringen fortsätter stötta Ukraina.

– I osäkra och oroliga tider står Sverige starkt. Med statsfinanser i världsklass kan regeringen lägga en vårbudget som stöttar ekonomin samtidigt som vi investerar i trygghet och säkerhet. Steg för steg bygger vi Sverige rikare och tryggare, både i dag men också för våra barn och barnbarn, säger finansminister Elisabeth Svantesson.

\* I de 11,5 miljarder kronorna ingår förslag i propositionen Vårändringsbudget för 2025 (prop. 2024/25:99) samt propositionen Extra ändringsbudget för 2025 - Tillfälligt höjd subventionsgrad för rotavdraget (prop. 2024/25:156).
