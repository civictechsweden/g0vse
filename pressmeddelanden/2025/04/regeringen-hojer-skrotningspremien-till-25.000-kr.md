# Regeringen höjer skrotningspremien till 25.000 kr

Skrotningspremien innebär att privatpersoner som skrotar en äldre bil med förbränningsmotor får ett kontant bidrag om de i samband med skrotningen köper eller leasar en ny eller begagnad elbil i stället.

Regeringen avser höja skrotningspremien från 10 000 kronor till 25 000 kronor och förlänga möjligheten att söka premien fram till 1 oktober 2025. Höjningen gäller retroaktivt, vilket innebär att när förordningsändringen trätt i kraft kan de som redan beviljats premien med den lägre nivån kan få sin ansökan omprövad och få mellanskillnaden på 15 000 kronor.

Skrotningspremien breddas också så att fler och något nyare bilar blir stödberättigade genom att fordon med utsläppsklass Euro 5 eller motsvarande äldre utsläppsklass inkluderas. Breddningen till Euro 5-bilar gäller från och med det datum när förordningen träder i kraft, vilket tidigast blir i juni 2025.

– Elektrifieringen av fordonsflottan i Sverige är helt central för att vi ska nå hela vägen ner till nettonollutsläpp år 2045, eftersom transportsektorn står för en tredjedel av våra utsläpp. Höjningen av skrotningspremien är en del i en lång rad åtgärder från regeringen för att skapa förutsättningar för att fler ska kunna byta till eldrivna fordon. Höjningen gäller även retroaktivt, säger klimat- och miljöminister Romina Pourmokhtari.

En annan förändring kring skrotningspremien är att Boverket kommer att få möjlighet att göra undantag från kravet på mottagningsbevis och kravet på registrering i vägtrafikregistret. Justeringen görs eftersom ett antal personer har fått avslag på sina ansökningar på grund av administrativa rutiner hos bilskrotningsfirmor och leasingföretag, som de sökande inte kan påverka. När förordningsändringen träder i kraft kommer dessa personer kunna få sin ansökan omprövad.

Förslagen bygger på en överenskommelse mellan regeringen och Sverigedemokraterna. Mer information om hur man får skrotningspremie finns på Boverkets hemsida.
