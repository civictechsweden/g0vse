# Skolverket får i uppdrag att ta fram stöd för att följa upp barns språkutveckling i förskolan

– Med tanke på den läskris som Sverige befinner sig i, där var fjärde elev inte kan läsa ordentligt och skillnaderna mellan elevgrupperna är stora, är det alldeles uppenbart att vi behöver göra mer. Det här stödet kan bidra till att fler barn får med sig det svenska språket tidigt i livet, säger skolminister Lotta Edholm.

– Läs- och skrivförmåga är en förutsättning för Sverige som kunskapsnation. Det är också avgörande för den enskildes möjligheter att lyckas i livet och att kunna vara delaktig i vår demokrati. Genom detta stöd kan vi skapa bättre förutsättningar för barn att utveckla sina språkkunskaper, säger kulturminister Parisa Liljestrand.

Fokuset på språkutveckling i förskolan behöver stärkas, så att barn som deltar i förskolan tidigt får möjlighet att träna och utveckla grundläggande färdigheter. Därför har regeringen bland annat beslutat om en reviderad läroplan för förskolan som innebär att skrivningarna om läsning kommer att stärkas samtidigt som förskolan i huvudsak ska göras skärmfri. Det material som Skolverket nu ska ta fram kommer ge förskolorna stöd för hur de kan följa barns språkutveckling mer systematiskt, så att alla barn får goda förutsättningar att bland annat utveckla ett nyanserat talspråk och ordförråd.

Stödmaterialet ska också kunna användas för att upptäcka om ett barn behöver mer stimulans eller stöd för att utveckla det svenska språket och vara förberedd för fortsatt utbildning.

– Språket är nyckeln till att vara en del av vårt samhälle – det handlar inte bara om att klara skolan, utan också om att förstå våra traditioner, delta i samtal och bygga gemenskap. Svenska språket förenar oss och skapar sammanhållning, och därför måste vi se till att alla barn får den språkliga grund de behöver redan i förskolan, säger Mathias Bengtsson, utbildningspolitisk talesperson för Kristdemokraterna.

Uppdraget ska redovisas senast den 5 juni 2026.
