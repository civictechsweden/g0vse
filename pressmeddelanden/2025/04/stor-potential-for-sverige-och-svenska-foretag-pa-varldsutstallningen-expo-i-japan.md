# Stor potential för Sverige och svenska företag på världsutställningen Expo i Japan

På agendan för Sveriges nationella dag står Sverigefrämjande, möten med japanska motparter och kulturella inslag. Cirka 28 miljoner besökare väntas ta del av världsutställningen.

–  Sveriges deltagande i Expo 2025 skapar affärsmöjligheter för våra svenska företag och det bidrar också till att öka nya investeringar i Sverige. Det stärker även det svenska varumärket i Japan, som är en mycket viktig marknad och partner i en alltmer geopolitiskt utmanande omvärld, säger bistånds- och utrikeshandelsminister Benjamin Dousa.

Sveriges deltagande under världsutställningen och i den gemensamma nordiska paviljongen fokuserar på innovationer och lösningar för grön och digital omställning. Det ger också möjlighet att manifestera det strategiska partnerskapet med Japan och ytterligare stärka utbytet kring forskning, studenter, kultur och livsstilsfrågor. Svensk medverkan är en gemensam satsning från stat och näringsliv som utgör decenniets största främjarsatsning i Japan och ger stor potential för affärsmöjligheter för svenska företag. Deltagandet i Expo är ett konkret uttryck för den satsning på Asien som regeringen presenterade i strategin för utrikeshandel, investeringar och global konkurrenskraft.
