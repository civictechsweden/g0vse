# Utredning har presenterat analys av pensionsavgiften

En del av pensionsöverenskommelsen från 2017 är att pensionsavgiftens nivå ska analyseras. Med anledning av överenskommelsen tillsatte regeringen i februari 2024 en utredning för att analysera nivån för pensionsavgiften. Nu lämnar utredningen sitt betänkande.

Pensionsavgiftsutredningen (S 2024:04) har analyserat om den nuvarande pensionsavgiften är på rätt nivå för att upprätthålla pensionsnivåerna. Utredningen har inte i uppgift att lämna förslag om en förändrad avgiftsnivå. Analysen kommer att ligga till grund för pensionsgruppens vidare diskussioner.

– Utredningens analys är ett viktigt steg i arbetet med pensionsöverenskommelsen från 2017. Nu ska vi och övriga partier i pensionsgruppen ta till oss utredningens resultat, säger äldre- och socialförsäkringsminister Anna Tenje.

I analysen presenterar utredningen bland annat följande:

* Dagens pensionsavgift upprätthåller de totala pensionsnivåerna, dvs inklusive tjänstepension, för befolkningen. Däremot förväntas den allmänna pensionens nivå sjunka jämfört med den generella inkomstutvecklingen. En höjning av pensionsavgiften kommer inte att förändra den trenden.
* Införandet av riktåldern – som införs 2026 och anpassar den rekommenderade åldern att ta ut allmän pension utefter medellivslängden – kommer att bidra positivt till pensionsnivåerna. För att upprätthålla pensionsnivåerna är det viktigt att riktåldern har effekt på pensionsbeteendet även hos personer som inte direkt påverkas av pensionssystemets åldersgränser.
* Utöver riktåldern kommer nivån på garantipensionen, premiepensionens avkastning samt tjänstepensionens avsättningar ha stor betydelse för framtida pensionsnivåer.
