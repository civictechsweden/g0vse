# Fler aktörer kommer att kunna ansöka om medel för forskning om kärnkraftsutveckling

Energimyndigheten har tilldelats 100 miljoner kronor i årets regleringsbrev för att finansiera pilot- och demonstrationsprojekt inom kärnkraftsutveckling. Förordningsändringarna är en viktig pusselbit för att de ska kunna fortsätta sitt arbete.

– Vi behöver mer baskraft i form av ny kärnkraft. För att få till det behöver vi satsa på forskning och innovation.  Genom att möjliggöra att även företag kan ansöka om stöd till testnings- och experimentinfrastruktur ges fler aktörer chansen att bidra till utvecklingen, säger energi- och näringsminister Ebba Busch.

Beslutet är också en viktig del i regeringens arbete med att minska risken för att statliga medel hamnar hos aktörer med koppling till organiserad brottslighet. Till exempel tas stödformer som inte längre används bort och det anges att stöd inte får betalas ut till företag som är i konkurs eller har vissa typer av skulder hos Kronofogden. Företag blir också skyldiga att anmäla ändrade förhållanden som kan påverka rätten till stödet.
