# Förslag om ytterligare åtgärder på F-skattens område överlämnat till riksdagen

För att stärka Skatteverkets kontroller av företag som har eller som ansöker om godkännande för F-skatt har regeringen beslutat om en proposition. Ett godkännande för F-skatt som missbrukas kan användas som verktyg för den kriminella ekonomin, bland annat genom skattefusk. Det är viktigt att endast seriösa företag är godkända för F-skatt då det ofta ses som en kvalitetsstämpel och innebär att ett företag själv är ansvarig för att betala in skatter och avgifter.

I propositionen föreslås att den som inte har följt beslut om återbetalning av skattereduktion för installation av grön teknik kan få sitt godkännande för F-skatt återkallat eller inte få ett godkännande för F-skatt. Detsamma föreslås för ett utländskt företag, utan fast driftställe i Sverige, som inte har lämnat de särskilda uppgifter som behövs för bedömning av skattskyldigheten enligt inkomstskattelagen.

Förslagen i propositionen ska ses som komplement till tidigare beslutade förbättringar av myndigheternas F-skattekontroller som trädde i kraft 1 januari 2025.

Förslaget föreslås träda i kraft den 1 november 2025.
