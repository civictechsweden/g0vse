# Fortsatt stöd till projekt om bättre diagnostik och mer individanpassad behandling

– I år höjer vi avsevärt stödet till GMS arbete. Deras arbete är i linje med många av de målsättningar som finns i regeringens strategi för life science och – framför allt – gör avancerad och skräddarsydd vård tillgänglig för patienten, säger sjukvårdsminister Acko Ankarberg Johansson.

­– Precisionsbaserad vård har utvecklats något oerhört de senaste åren och Sverige ligger bra till internationellt. Det är väldigt glädjande att vi i ökande omfattning kan implementera dessa framsteg i hälso- och sjukvården, där de kan göra verklig skillnad för patienterna, säger Jessica Stegrud, socialpolitisk talesperson för Sverigedemokraterna.

2024 gav regeringen ett stöd om 49,5 miljoner kronor till GMS genom Socialstyrelsen. I år höjs det särskilda stödet till 80 miljoner kronor. GMS får bland annat stöd för arbetet med ett nationellt implementeringsprojekt av helgenomsekvensering för sällsynta hälsotillstånd, fortsatt arbete för implementering av precisionsbaserad diagnostik vid cancer, samt för  arbete med att implementera precisionsdiagnostik inom infektionssjukdomar, inklusive påvisande av antibiotikaresistens.

## Fördelning av medel

* 4,9 miljoner kronor får användas för fortsatt arbete inom innovationsprojektet BrainChild.
* 14,5 miljoner kronor får användas till arbete med ett nationellt implementeringsprojekt av helgenomsekvensering för sällsynta hälsotillstånd baserat på långa DNA-läsningar. Medlen för också användas till nationellt och internationellt arbete kring precisionsdiagnostik för barn med odiagnostiserade sällsynta hälsotillstånd med missbildningar och/eller intellektuella funktionsnedsättningar.
* 6,3 miljoner kronor får användas för fortsatt arbete med nationell implementering av helgenom- och transkriptionssekvensering för vuxna med akuta leukemier samt för utveckling av genpanelanalys för känslig detektion av kvarvarande sjukdom.
* 19,5 miljoner kronor får användas till uppskalad implementering och vidareutveckling av precisionsdiagnostik (vävnad och flytande biopsier) för solida tumörer i rutinsjukvård och för kliniska studier.
* 4,8 miljoner kronor får användas för fortsatt arbete med att implementera precisionsdiagnostik inom infektionssjukdomar, inklusive påvisande av antibiotikaresistens, samt för utökad datadelning mellan regioner för påvisning av utbrott av antibiotikaresistenta bakterier.
* 30 miljoner kronor får användas för förvaltningen av det samarbetsprojekt som utgör GMS och som främjar en jämlik implementering av precisionshälsa i landet.

Samtliga initiativ ska utformas på sådant sätt att de främjar en jämlik implementering av precisionshälsa inom hälso- och sjukvården.
