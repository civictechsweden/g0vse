# Statligt stöd för investering i ny kärnkraft i Sverige

Sverige behöver bygga nya kärnkraftsreaktorer för att säkerställa framtidens elbehov, öka leveranssäkerheten i elsystemet, och bidra till konkurrenskraftiga elpriser för kunder i hela landet. För att ge företag incitament att investera i nya kärn­kraftsreaktorer behövs ett anpassat stöd som riktar in sig på riskerna som sådana investeringar innebär. I dag remitteras också en promemoria med förslag på en ny förordning som reglerar vilka konkreta uppgifter en ansökan om stöd ska innehålla.

En ansökan om stöd ska lämnas till regeringen. Ansökan ska innehålla uppgifter om företaget, dess ledning och ägarförhållanden. Det ansökande företaget ska också redovisa en projektplan med uppgifter om bland annat planerad lokalisering av kärnkraftsreaktorerna, en plan för genomförandet och en bedömning av ägarnas kapitalinsatser i företaget.

Regeringen bedömer att det statliga stödet totalt sett bör omfatta investeringar upp till en sammanlagd installerad effekt om cirka 5 000 MW, vilket motsvarar investeringar i fyra storskaliga reaktorer.

Den nya lagen som reglerar stödet, liksom förordningen som reglerar innehållet i ansökan om stödet, föreslås träda i kraft den 1 augusti 2025.

– Nu har vi en finansieringsmodell på plats som gör det möjligt för företag att investera i nya reaktorer, vilket kan skydda hushållen från elpristoppar, skapa förutsättningar för nya jobb i den elintensiva industrin och attrahera ny industri till Sverige, säger finansmarknadsminister Niklas Wykman.

– Sverige har varit en kärnkraftsnation i över 50 år. Genom den finansieringsmodell som vi nu lagt fram tar vi ytterligare steg mot ny kärnkraft i Sverige. För att trygga elförsörjningen, säkra konkurrenskraften och möta ett allvarligt säkerhetspolitiskt läge krävs mer än visioner, det krävs investeringar. Det lägger vi grunden för nu, säger energi- och näringsminister Ebba Busch.

– Kärnkraftsrenässansen är i full gång och nu tar politiken ett avgörande steg för att säkerställa storskalig nybyggnation av välbehövd baskraft. Vi säkrar därigenom långsiktig och stabil elförsörjning för svenska hushåll och industrier. Sverige är en stor industrination tack vare den förra kärnkraftsutbyggnaden och nu garanterar vi att vi kan förbli det även långt in i framtiden, säger Tobias Andersson, näringsutskottets ordförande (SD).

– Kärnkraften är nyckeln till en klimatomställning som driver Sverige framåt – inte bakåt. Den lägger grunden för att vi ska kunna bygga ut vind och sol, elektrifiera industrin och samtidigt fortsätta växa. Med ett starkt och stabilt elsystem kan Sverige bli världens första fossilfria industrination – ett föredöme i både tillväxt och klimatansvar, säger Cecilia Rönn, ekonomisk-politisk talesperson (L).
