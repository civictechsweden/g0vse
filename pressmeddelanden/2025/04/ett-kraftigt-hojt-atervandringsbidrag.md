# Ett kraftigt höjt återvandringsbidrag

– Frivillig återvandring skapar möjligheter för individen att göra en nystart i livet och kan leda till att ekonomin och arbetskraften växer i ett annat land. Det kan handla om personer som av olika skäl känner att de inte har funnit sin plats eller blivit tillräckligt integrerade i det svenska samhället och längtar hem. Då är det rimligt att ge ekonomisk hjälp för att de ska kunna etablera sig i sitt hemland, säger migrationsminister Johan Forssell.

– Det finns i dag ett stort antal människor som invandrat till Sverige men som av olika skäl inte lyckats bli en del av den svenska gemenskapen trots att de varit här under lång tid. Vår utgångspunkt är att man i så fall gör bäst i att återvända till sitt hemland, då ett långvarigt utanförskap medför mycket stora kostnader för samhället. Ett ekonomiskt stöd för detta ändamål kan både öka incitamenten för återvändande samt möjligheterna till återetablering vid hemkomsten, säger Ludvig Aspling, migrationspolitisk talesperson för Sverigedemokraterna.

Den som har uppehållstillstånd i Sverige, bland annat som flykting eller alternativt skyddsbehövande, kan i dag få ett ekonomiskt bidrag om han eller hon vill återvandra, det vill säga lämna Sverige och flytta till sitt hemland eller till ett annat land. Hittills har få personer nyttjat möjligheten att få bidrag. Regeringen aviserade i budgetpropositionen för 2025 att bidraget ska höjas kraftigt under 2026.

I promemorian, som har tagits fram inom Justitiedepartementet, föreslås bland annat att bidrag ska få lämnas med 350 000 kronor för den som har fyllt 18 år och med 25 000 kronor för den som inte har fyllt 18 år, dock med högst 500 000 kronor för makar eller sambor samt med högst 600 000 kronor per familj. Det föreslås också att regelverket anpassas till en ökad risk för fusk och missbruk samt felaktiga utbetalningar.

Förordningsändringarna, som nu kommer att remitteras, föreslås träda i kraft den 1 januari 2026.
