# Rivna sekretesshinder för effektivare informationsutbyte mellan myndigheter

Hos många myndigheter gäller sekretess för uppgifter om enskilda. Denna sekretess är ofta ett hinder mot samarbete och informations­utbyte mellan myndigheter.

Regeringen har tidigare vidtagit flera olika ­åtgärder för att riva olika hinder som den nuvarande sekretessregleringen innebär. Nu tar regeringen ett större grepp kring detta och föreslår en helt ny sekretessbrytande bestämmelse som ska förbättra möjligheten för samtliga myndig­heter att sinsemellan dela sekretessbelagda uppgifter om enskilda.

– Dagens sekretessregler ger inte myndig­heterna tillräckliga förutsättningar att dela information. Många upplever att reglerna är svåra att förstå och använda. De förslag vi nu lägger fram ger tydligt lagstöd för att dela information och att samverka med andra. Det är ett viktigt systemskifte för att förebygga brott och motverka fusk och felaktiga utbetalningar, säger justitieminister Gunnar Strömmer.

Förslaget som regeringen nu går fram med innebär att det ska införas en ny sekretessbrytande bestämmelse i offentlighets- och sekretesslagen. Enligt förslaget ska sekretess till skydd för enskilda inte hindra att information lämnas till en annan myndighet för att bland annat förebygga, förhindra, upptäcka eller utreda brottslig verksamhet, brott, felaktiga utbetalningar, fusk och olika typer av överträdelser. Innan en uppgift lämnas ut ska det göras en intresseavvägning och viss sekretess undantas från bestämmelsens tillämpningsområde.

– På det här sättet ökar vi kraften i arbetet mot den organiserade brottsligheten. Det ger nya verktyg att strypa den kriminella ekonomin och bryta rekryteringen av barn och unga in i de kriminella gängen, säger justitieminister Gunnar Strömmer.

Lagändringen föreslås träda i kraft den 1 december 2025.
