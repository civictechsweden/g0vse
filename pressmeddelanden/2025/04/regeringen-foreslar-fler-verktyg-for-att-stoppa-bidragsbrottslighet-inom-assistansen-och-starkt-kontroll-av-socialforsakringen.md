# Regeringen föreslår fler verktyg för att stoppa bidragsbrottslighet inom assistansen och stärkt kontroll av socialförsäkringen

Årligen uppskattas omkring 15–20 miljarder kronor betalas ut felaktigt från välfärdssystemen. Bidragsbrott och bedrägerier mot välfärdssystemen är systemhotande. Enligt Nationellt bedrägericentrum hos Polismyndigheten uppskattas assistansbedrägerier omsätta minst 300 miljoner kronor per år. Varje enskilt assistansbedrägeri beräknas i genomsnitt kosta skattebetalarna cirka 1,3 miljoner kronor.

– Nu går regeringen vidare med ny lagstiftning för att kraftigt skärpa möjligheterna till kontroll och beivra bidragsbrott. Det handlar bland annat om en utökad skyldighet för banker att lämna uppgifter. Rent konkret skulle det kunna handla om kontoutdrag från bank som visar att en assistent har handlat på en matbutik i Malmö samtidigt som samma person har redovisat arbetad tid som assistent i Linköping. Uppgifter som finns men som idag inte kan användas av myndigheterna, säger äldre- och socialförsäkringsminister Anna Tenje.

I lagrådsremissen föreslår regeringen också att det ska införas en uttrycklig rätt för socialnämnderna att ta del av uppgifter om enskildas inkomster från Skatteverket. Regeringen anser att det är angeläget att socialnämnderna kan kontrollera inkomstuppgifter för att kunna fatta korrekta beslut om ekonomiskt bistånd.

– Välfärdsbrott där stora belopp hamnar i fel fickor är systemhotande. Därför är det bra att kommuner nu får en uttrycklig rätt att ta del av uppgifter om enskildas inkomster från Skatteverket. Dessutom remitteras just nu förslag på kommunal anslutning till Utbetalningsmyndigheten, vilket är en viktig insats för att stoppa felaktiga utbetalningar och välfärdsbrottslighet, säger civilminister Erik Slottner.

Regeringen föreslår även att Försäkringskassan och Pensionsmyndigheten ska kunna ta del av fler uppgifter om juridiska personer. Det kan till exempel vara uppgifter om ekonomi, kontotransaktioner och företagsförsäkringar.

– Våra välfärdssystem får inte utnyttjas. Genom den här ändringen får arbetsgivare och andra aktörer en viktig roll i arbetet med att motverka felaktiga utbetalningar, säger arbetsmarknads- och integrationsminister Mats Persson.

## Lagändringar för stärkt kontroll av socialförsäkringsförmåner

I dagsläget får Försäkringskassan och Pensionsmyndigheten oftast endast hämta in och kontrollera uppgifter om den som ansöker om en förmån. Men ibland är det även nödvändigt att utreda förhållanden som berör andra berörda personer.

Därför föreslår regeringen i en lagrådsremiss lagändringar som ger Försäkringskassan och Pensionsmyndigheten möjlighet att hämta in fler uppgifter – från exempelvis banker, försäkringsbolag och arbetsgivare – för att kunna utreda rätten till ersättning och bidrag. Det kan handla om information om inkomst, arbete och boende, om både den som ansöker om en förmån och om andra personer som är relevanta för ett ärende.

Uppgifter om andra än den försäkrade är relevant för flera bidrag och ersättningar. Till exempel för:

* assistansersättning – där uppgifter om den eller de som utför assistansen kan påverka utbetalningen av ersättning.
* föräldrapenningförmåner – där uppgifter om den andre föräldern och barnet, kan påverka rätten till ersättning.
* bostadsbidrag och bostadstillägg – där inkomster för andra i hushållet kan påverka rätten till ersättning.

Lagändringarna föreslås träda i kraft den 1 december 2025.
