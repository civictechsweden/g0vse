# Uppgiftsskyldighet för e-legitimationsföretag för att motverka kriminalitet

För att godkänna betalningar och använda andra tjänster hos finansiella företag krävs ofta att användaren har e‑legitimation och i dagsläget genomförs de flesta transaktioner med hjälp av en sådan. E-legitimationer kan dock även utnyttjas för att genomföra brott, till exempel för att godkänna transaktioner vid penningtvätt. Med hjälp av information om hur och när en e-legitimation används i finansiella tjänster är det möjligt att upptäcka mönster som tyder på brottslig verksamhet.

I promemorian föreslås att företag som tillhandahåller e-legitimationer ska vara skyldiga att på begäran av brottsbekämpande myndigheter, till exempel Polismyndigheten och Skatteverket, lämna uppgifter om e-legitimationsanvändning i finansiella tjänster.

– Den här regeringen arbetar på bred front för att bekämpa den organiserade brottsligheten. E-legitimationsföretagen har information som kan vara av betydelse för brottsbekämpningen. Därför ser vi nu till att stärka informationsutbytet mellan dem och de brottsbekämpande myndigheterna, säger finansmarknadsminister Niklas Wykman.

Lagändringarna föreslås träda i kraft den 1 januari 2026.
