# Skärpta krav för offentliga biträden och höjda kompetenskrav för tolkar

Utländska medborgare som riskerar att avvisas eller utvisas från Sverige har rätt till ett offentligt biträde. Denna rätt gäller även i vissa andra förvaltningsrättsliga mål och ärenden, som tvångsvård. För att säkerställa att offentliga biträden har rätt kompetens, föreslår regeringen att endast utbildade jurister som på grund av sina kunskaper och erfarenheter och även i övrigt är särskilt lämpliga för uppdraget ska kunna få uppdrag som offentliga biträden. Det föreslås också krav på att myndigheter som hanterar migrationsärenden i många fall, om det är möjligt, ska anlita auktoriserade tolkar, alltså tolkar som har genomgått kompetensprövning.

– Rättssäkerheten för asylsökande och förtroendet för den svenska asylprocessen undermineras när biträden och tolkar inte har rätt kompetens. Vi skärper nu kraven och möjliggör att olämpliga biträden och tolkar inte ska kunna få nya uppdrag. Det här är något som har efterfrågats av myndigheterna och borde gjorts för länge sedan. Migrationslagsprocessen ska vara rimlig och rättvis, säger migrationsminister Johan Forssell.

– Det är viktigt att det finns tillgång till offentliga biträden, både för att den enskilde individen ska kunna ta till vara sina rättigheter och fullgöra sina skyldigheter, men också för att det offentliga ska kunna genomföra sitt uppdrag. Nu säkerställer vi att de offentliga biträden och tolkar som anlitas i migrationsärenden har nödvändig kompetens för att kunna utföra sitt uppdrag effektivt och korrekt, säger arbetsmarknads- och integrationsminister Mats Persson.

Enligt regeringens förslag måste ett offentligt biträde ha särskilt tillstånd för att kunna ersättas av någon annan, så kallat tillstånd till substitution. Dessutom ska olämpliga ombud och biträden kunna förklaras obehöriga att medverka i migrationsärenden hos Migrationsverket, Polismyndigheten och Säkerhetspolisen.

I lagrådsremissen föreslår regeringen bland annat följande:

* Behörighetskraven för offentliga biträden skärps.
* Ett offentligt biträde måste ha särskilt tillstånd för att kunna ersättas av någon annan.
* Olämpliga ombud och biträden ska kunna förklaras obehöriga att medverka i migrationsärenden hos Migrationsverket, Polismyndig­heten och Säkerhetspolisen.
* Det införs kompetenskrav för tolkar och översättare i migrations­ärenden.

Lagändringarna föreslås träda i kraft den 1 januari 2026.
