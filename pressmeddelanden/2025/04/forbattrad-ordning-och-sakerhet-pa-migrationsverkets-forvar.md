# Förbättrad ordning och säkerhet på Migrationsverkets förvar

Bakgrunden till regeringens förslag är att det förekommer att narkotika och vapen förs in på myndighetens förvar, vilket skapar en otrygg situation för såväl förvarstagna som anställda. Både Migrationsverket och Justitieombudsmannen har under en längre tid framfört behovet av åtgärder för att komma till rätta med problemen på förvaren.

– Det är helt oacceptabelt att narkotika och farliga föremål förekommer på förvaren. Regeringen tar nu ett viktigt steg i arbetet med att stärka säkerheten både för Migrationsverkets anställda och för de förvarstagna. Med förslagen vill vi säkerställa att Migrationsverket får bättre verktyg att upprätthålla ordningen och säkerheten, säger migrationsminister Johan Forssell.

I propositionen föreslår regeringen bland annat att kroppsvisitation av förvarstagna ska få ske i fler fall och vid en lägre misstankegrad än i dag, och att försändelser ska få undersökas vid en lägre misstankegrad. Dessutom ska de förvarstagnas bostadsrum och andra slutna förvaringsställen få undersökas.

Migrationsverket föreslås också få möjlighet att införa en allmän inpasseringskontroll på förvaren, vilket innebär att alla som passerar in på ett förvar kontrolleras. Det föreslås också en ny form för kontroll av besök, vilket innebär att Migrationsverket kan besluta att besök ska ske i rum som är utformade så att besökaren och den förvarstagne hålls åtskilda från varandra exempelvis genom en glasruta.

Vidare föreslås att väktare ska få utföra vissa bevakningsuppdrag när en förvarstagen vistas utanför förvarslokalerna.

Lagändringarna föreslås träda i kraft den 1 augusti 2025.
