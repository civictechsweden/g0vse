# Utredning föreslår åtgärder för att öka säkerheten på tivolin

I augusti 2024 gav regeringen en utredare i uppdrag att överväga åtgärder för en stärkt tillsyn av tivolin samt att ta ställning till om vissa av Polismyndighetens uppgifter kan överföras till en annan huvudman. Detta i ljuset av de senaste årens olyckor på tivolin i Sverige.

Utredningen har nu överlämnat sitt delbetänkande Säkrare tivoli till regeringen. I detta föreslås en ny lag för besiktning och tillsyn av tivolin. Förslaget innebär att alla säkerhetskrav och bestämmelser om tillsyn samlas i en lag, vilket enligt utredningen skulle förenkla reglerna både för myndigheter och för företag som driver tivoli.

Utredningen föreslår också att Konsumentverket ska ta över ansvaret för tillsynen av tivolin från Polismyndigheten. Konsumentverket utövar idag tillsyn över konsumenttjänster som påminner om tivoliverksamhet så som lekland, badanläggningar och höghöjdsbanor.

Utredningen föreslår att ändringarna träder i kraft den 1 januari 2027.

Uppdraget ska slutredovisas senast den 7 oktober 2025. Det som kvarstår av uppdraget är bland annat att överväga en förändrad ansvarsfördelning av vissa andra offentliga uppgifter som i dag ligger hos Polismyndigheten.
