# Kommuner föreslås få ökat inflytande i mottagandet av nyanlända

Utredningen har haft i uppdrag att se över hur kommunerna kan få ett större inflytande över mottagandet av nyanlända. Syftet är att skapa bättre möjligheter för ett likvärdigt, enhetligt och flexibelt mottagande i kommunerna och skapa en grund för en bättre integration av nyanlända. I utredningens uppdrag har även ingått att lämna förslag på hur man kan införa etableringsboende, ett tidsbegränsat boende som villkoras med att de nyanlända bidrar till sin etablering.

– För att vi ska få en fungerande integration är det viktigt att kommunerna får ett större inflytande över mottagandet av nyanlända. Med förslagen i utredningen skapas nu bättre förutsättningar för kommunerna att själva påverka sitt mottagande. Samtidigt behöver det vara tydligt för nyanlända att det krävs egna ansträngningar för att komma i egen försörjning och för att hitta en långsiktig boendelösning, säger arbetsmarknads- och integrationsminister Mats Persson.

## Utredningen föreslår:

* Att kommunerna ska få större inflytande över hur många nyanlända de ska ta emot genom att de ges möjlighet att ange ett önskat kommuntal.
* Att bostadssituationen och förekomsten av områden med problem kopplat till utanförskap tillkommer som kriterier som ska beaktas vid fördelningen av nyanlända mellan kommuner.
* Att det införs en ny modell med etableringsboende som innebär att kommunerna ansvarar för att ordna ett etableringsboende för vissa nyanlända. I normalfallet ska nyanlända ha rätt till etableringsboende i 36 månader.
* Att rätten till etableringsboende ska vara villkorad och att den kan upphöra i förtid. En nyanländ som inte aktivt bidrar till sin etablering i arbets- och samhällslivet kan förlora sin rätt till etableringsboende.
* Att den nuvarande bosättningslagen med tillhörande förordningar ska upphöra att gälla och ersättas av lagen och förordningen om etableringsboende för vissa nyanlända.

Enligt utredningen föreslås Etableringsboendelagen och etableringsboendeförordningen träda i kraft den 1 juli 2026. Bestämmelserna om anvisningsförfarandet och rätten till etableringsboende ska dock tillämpas först från och med den 1 januari 2027.
