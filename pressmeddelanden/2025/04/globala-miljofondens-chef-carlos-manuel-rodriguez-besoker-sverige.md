# Globala miljöfondens chef Carlos Manuel Rodríguez besöker Sverige

Den 1 april träffar bistånds- och utrikeshandelsminister Dousa och klimat- och miljöminister Pourmokhtari chefen för Globala miljöfonden Carlos Manuel Rodríguez.

Syftet med besöket är att diskutera svenska prioriteringar inför fondens nionde påfyllnad som påbörjas i år och avslutas under det första halvåret 2026. Globala miljöfonden är en central aktör i det globala miljöarbetet. Fonden arbetar bland annat med att bevara den biologiska mångfalden, rädda utdöende djurarter, att rena världshaven från plast och att fasa ut så kallade evighetskemikalier som förgiftar vår miljö.

– Jag är stolt över att regeringen prioriterar och utvecklar klimatbiståndet, genom stöd till den Globala miljöfonden. Jag ser fram emot att tala med Carlos Manuel om hur vi tillsammans kan stärka GEF:s arbete och öka fondens kostnadseffektivitet. Ambitionen är att bevara den biologiska mångfalden, bekämpa klimatförändringar och skydda våra världshav, inte minst genom samarbete med privata aktörer, säger bistånds- och utrikeshandelsminister Benjamin Dousa.

– Vi har ett ansvar gentemot både nuvarande och framtida generationer att skydda naturen och förhindra artutrotning. En välmående natur och fungerande ekosystem är grunden för vår globala ekonomi och vårt välstånd. Med dessa viktiga investeringar stärker vi de värdekedjor som Sverige – och hela världen – är beroende av, säger klimat- och miljöminister Romina Pourmokhtari.
