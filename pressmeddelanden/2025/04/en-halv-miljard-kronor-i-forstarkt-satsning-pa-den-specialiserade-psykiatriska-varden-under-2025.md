# En halv miljard kronor i förstärkt satsning på den specialiserade psykiatriska vården under 2025

– Nu förstärker vi satsningarna på psykiatrin med ytterligare 500 miljoner kronor och vi gör det med en tydlig inriktning: att täta de sprickor som människor, både patienter och anhöriga och personal, upplever i och kring psykiatrin, säger socialminister Jakob Forssmed.

– Att vi har fått ner den höga inflationen gör stor skillnad för regionerna. Det gör att vi kan skifta fokus från stora tillskott för att hantera situationen här och nu till att göra satsningar som strukturellt förbättrar vården både idag och på sikt, säger finansminister Elisabeth Svantesson.

– Unga människor ska slippa tvingas in i vuxenvården mitt i gymnasiet om de behöver trygga, kända ansikten. Dessutom behövs fler psykiatriska vårdplatser, inte minst sådana där människor som regelbundet behöver psykiatrisk vård själva får bestämma när de behöver hjälp, säger Lina Nordquist, Liberalernas gruppledare och sjukvårdspolitisk talesperson.

– Vi vill ta krafttag för att reformera den psykiatriska vården i Sverige och här ser vi denna riktade resursförstärkning som ett mycket viktigt steg för detta, säger Jessica Stegrud, Sverigedemokraternas socialpolitiska talesperson.

Förslaget innebär även att Socialstyrelsen får i uppdrag att genomföra ytterligare insatser för att stödja regionerna i arbetet med att underlätta övergången mellan barn- och ungdomspsykiatrin och vuxenpsykiatrin.

En prioriterad fråga inom ramen för regeringens arbete med psykisk hälsa och suicidprevention är stärka tillgängligheten till hälso- och sjukvård och göra vården mer flexibel efter patientens behov och önskemål. Risken för att patienter hamnar i glapp mellan vårdgivare behöver minska. I detta arbete är insatser för självvald inläggning, bättre övergångar mellan barn- och ungdomspsykiatrin och vuxenpsykiatrin samt för att öka antalet vårdplatser prioriterade. Nu föreslår regeringen att den pågående satsningen på psykisk hälsa förstärks ytterligare under 2025.

Förslaget är en del av regeringens agenda för psykisk hälsa och bygger på en överenskommelse mellan regeringen och Sverigedemokraterna.
