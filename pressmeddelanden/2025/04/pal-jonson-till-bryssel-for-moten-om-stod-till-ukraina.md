# Pål Jonson till Bryssel för möten om stöd till Ukraina

Den 10 april hålls det första fysiska försvarsministermötet inom ramen för Coalition of the Willing. Koalitionen består av ett 30-tal länder och leds av Frankrike och Storbritannien. På mötet i Bryssel ska försvarsministrarna diskutera hur Ukrainas säkerhet kan stärkas långsiktigt.

På kvällen den 10 april kommer Pål Jonson även att delta i en arbetsmiddag inom ramen för försvarssamarbetet Joint Expeditionary Force (JEF). Vid middagen kommer de deltagande försvarsministrarna att diskutera utvecklingen av JEF.

Dagen därpå, den 11 april, hålls det 27:e mötet inom ramen för UDCG i Bryssel. Deltar gör försvarsministrar från länderna som ingår i UDCG, tillsammans med representanter för Nato och EU. Mötet leds av Storbritannien och Tyskland. På mötet kommer Pål Jonson att redovisa Sveriges pågående militära stöd till Ukraina. I anslutning kommer han även att ha ett bilateralt möte med Ukrainas försvarsminister Rustem Umjerov.
