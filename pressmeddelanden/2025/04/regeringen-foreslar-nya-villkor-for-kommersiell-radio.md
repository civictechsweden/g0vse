# Regeringen föreslår nya villkor för kommersiell radio

Förslagen i propositionen, som överlämnas till riksdagen den 30 april, innebär bl.a. att en ny avgiftsmodell för tillstånd att sända analog kommersiell radio införs, att bestämmelserna för analog kommersiell radio ändras genom att dagens anbudsförfarande ersätts med ett urvalsförfarande och att flertalet bestämmelser i radio- och tv-lagen blir gemensamma för både analog och digital kommersiell radio.

– Den svenska mediemarknaden gynnas en mångfald av olika aktörer, där livskraftiga privata medier spelar en viktig roll. De förändringar som regeringen föreslår syftar till att skapa goda förutsättningar för en långsiktigt hållbar kommersiell radioverksamhet som kompletterar public service, säger kulturminister Parisa Liljestrand.

## Ändringarna som föreslås

I propositionen föreslås bl.a. följande:

* Dagens anbudsförfarande vid fördelningen av tillstånd att sända analog kommersiell radio ersätts med samma urvalsförfarande som gäller för digital kommersiell radio.
* Vid fördelningen av tillstånd att sända kommersiell radio, både analog och digital, ska en mångfald både till innehåll och ägande eftersträvas. Hänsyn får även tas till om en sökande har tidigare erfarenhet av kommersiell radio eller andra ljudmedier och har förutsättningar att bedriva långsiktig kommersiell radioverksamhet.
* Dagens sändningsavgift, som innebär att en sökande ska bjuda den högsta avgiften av samtliga sökande, ersätts med en årlig sändningsavgift. Sändningsavgiften ska bestämmas med utgångspunkt i ett tillstånds marknadsvärde på den kommersiella radiomarknaden. Marknadsvärdet föreslås beräknas utifrån den kommersiella radions reklamintäkter i relation till befolkningsmängden i det sändningsområde som tillståndet avser.
