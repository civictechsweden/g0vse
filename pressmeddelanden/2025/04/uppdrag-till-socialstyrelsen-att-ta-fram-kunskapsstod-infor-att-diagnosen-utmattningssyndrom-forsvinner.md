# Uppdrag till Socialstyrelsen att ta fram kunskapsstöd inför att diagnosen utmattningssyndrom försvinner

– Sverige är det enda landet i världen som använder diagnosen utmattningssyndrom. Med nya och mer precisa diagnoser knyter vi bättre an till internationell forskning och behandling och stärker därmed möjligheterna att kunna ge rätt vård till personer med stress- och utmaningsrelaterade tillstånd, säger socialminister Jakob Forssmed.

Världshälsoorganisationen WHO har ett internationellt system för klassifikation av sjukdomar, ICD. I och med den 11:e revideringen (ICD-11) kommer diagnosen utmattningssyndrom att tas bort. Det reviderade systemet införs i januari 2028. På grund av förändringen ger regeringen Socialstyrelsen i uppdrag att ta fram nya kunskapsstöd för hälso- och sjukvården som baseras på ICD-11. Kunskapsstödet ska i huvudsak rikta sig till primärvården. Socialstyrelsen ska också ta fram försäkringsmedicinska beslutstöd för stress- och utmattningsrelaterade tillstånd.

I uppdraget ingår att genomföra konsekvensanalyser och hälsoekonomiska analyser av de förändringar i diagnostik och handläggning av stress- och utmattningsrelaterade tillstånd som ICD-11 och de framtagna kunskapsstöden förväntas medföra. Därutöver ingår att stödja implementeringen av framtagna kunskapsstöd samt genomföra kommunikationsinsatser inom området.

Socialstyrelsen ska senast den 29 oktober 2027 lämna en slutredovisning av uppdraget till Regeringskansliet.
