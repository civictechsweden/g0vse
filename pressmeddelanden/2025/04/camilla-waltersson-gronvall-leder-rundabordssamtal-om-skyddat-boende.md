# Camilla Waltersson Grönvall leder rundabordssamtal om skyddat boende

– Skyddat boende är en livsviktig insats, när det som inte får hända har hänt. Bakgrunden till reformen var de brister i skyddade boenden som var kända under lång tid, bland annat i fråga om situationen för medföljande barn. Därför är jag stolt att vi till slut fick den här reformen på plats. Med tanke på målgruppens särskilda utsatthet är det viktigt att följa upp reformen om skyddat boende i ett tidigt skede. Därför är jag glad att kunna bjuda in till det här samtalet, säger socialtjänstminister Camilla Waltersson Grönvall.

Den 1 april 2024 trädde ett nytt regelverk om skyddat boende i kraft (prop. 2023/24:31). Syftet med reformen är att förbättra skyddet för, och stödet till, de som är i behov av skyddat boende. Majoriteten av de vuxna på skyddade boenden är kvinnor och insatsen är därmed viktig även för det jämställdhetspolitiska delmålet om att mäns våld mot kvinnor ska upphöra. Reformen stärker också barnrättsperspektivet för barn som följer med en vårdnadshavare till ett skyddat boende.

Genom ändringarna regleras skyddat boende som en tillfällig boendeinsats enligt socialtjänstlagen till den som behöver stöd och skydd till följd av hot, våld eller andra övergrepp.

Rundabordssamtalet om skyddat boende är det andra socialtjänstministern bjuder in till efter regeringens reform.
