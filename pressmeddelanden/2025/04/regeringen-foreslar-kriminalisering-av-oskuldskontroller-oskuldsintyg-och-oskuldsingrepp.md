# Regeringen föreslår kriminalisering av oskuldskontroller, oskuldsintyg och oskuldsingrepp

– Hedersnormer begränsar friheten och livschanserna för flickor och kvinnor, men också pojkar och män. Det handlar ofta om makt och kontroll. Och för den som försöker trotsa kontrollen kan följderna bli förödande – i värsta fall dödliga. Genom att kriminalisera dessa allvarliga övergrepp stärker vi på ett mycket konkret sätt skyddet för den personliga integriteten för de flickor och kvinnor som lever i en hederskontext, säger justitieminister Gunnar Strömmer.

– En kvinnas rätt att bestämma över sin egen kropp och sexualitet är en grundläggande mänsklig rättighet. Att kränka den är oacceptabelt och det är därför oerhört viktigt att skyddet av dessa rättigheter nu stärks. Oskuldskontroller och oskuldsingrepp måste upphöra, säger jämställdhets- och arbetslivsminister Nina Larsson.

I Sverige förekommer oskuldskontroller, oskuldsintyg och oskuldsingrepp både inom hälso- och sjuk­vården och i den privata sfären. Det förekommer också att flickor och kvinnor med hemvist i Sverige genomgår oskuldskontroller och oskuldsingrepp i utlandet. Oskuldskontroller och oskuldsingrepp har inget medicinskt syfte, utan är en av flera metoder för att kontrollera flickors och kvinnors sexualitet.

Konflikter om giftermål och val av äktenskapspartner är en orsak till att unga personer utsätts för hedersrelaterat våld och förtryck. Barnäktenskap och tvångsäktenskap är förbjudet i Sverige, och den som förmår någon att ingå ett sådant äktenskap gör sig skyldig till brott. Hedersrelaterad brottslighet präglas dock inte sällan av en tystnadskultur i förhållande till myndigheter, vilket gör det svårare att upptäcka dessa brott.

Regeringen går nu vidare med förslag som syftar till att stärka skyddet för de flickor och kvinnor som lever i en hederskontext. Förslagen innebär bland annat följande:

* Oskuldskontroller ska kriminaliseras. Straffskalan ska vara fängelse i högst ett år.
* Oskuldsintyg ska kriminaliseras. Straffskalan ska vara böter eller fängelse i högst sex månader.
* Oskuldsingrepp ska kriminaliseras. Straffskalan ska vara fängelse i högst ett år.
* Det ska inte spela någon roll om flickan eller kvinnan lämnat sitt samtycke till oskuldskontrollen, oskuldsintyget eller oskuldsingreppet.
* Det ska vara straffbart att inte avslöja ett tvångs- eller barnäktenskap.

Förslagen föreslås träda i kraft den 1 december 2025.

Förslagen bygger på en överenskommelse mellan regeringen och Sverigedemokraterna.
