# Sverige öppnar handelskontor i Nigeria

Nigeria är en av Afrikas största ekonomier och kontinentens folkrikaste land, med goda utsikter för handels- och investeringsutbyte.

– Nigeria är en snabbt växande marknad för svenska företag och det finns en stor potential. Vi ser fram emot att fortsätta stärka samarbetet och handeln med Nigeria, inom bland annat grön och digital omställning, säger bistånds- och utrikeshandelsminister Benjamin Dousa.

– Med det nya kontoret kan vi identifiera lokala behov och skapa förutsättningar för svenska företag att verka i Nigeria. Vår närvaro möjliggör fler affärer och affärsrelationer som både kan driva på den ekonomiska och sociala utvecklingen i Nigeria och stärka de ekonomiska banden mellan Sverige och Nigeria. Det gynnar båda länderna och främjar hållbar tillväxt och innovation, säger Jan Larsson, vd för Business Sweden.

Handelskontoret kommer att invigas i samband med att H.K.H. Kronprinsessan Victoria besöker Nigeria 7–9 april, tillsammans med infrastruktur- och bostadsminister Andreas Carlson och en affärsdelegation.
