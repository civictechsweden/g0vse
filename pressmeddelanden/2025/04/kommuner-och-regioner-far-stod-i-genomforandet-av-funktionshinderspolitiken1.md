# Tolktjänst får nationell samordningsfunktion

Det behövs en sammanhållande resurs för samordning, uppföljning och kvalitetsutveckling av tolktjänsten. Det framförde Tolktjänstutredningen i sitt betänkande (SOU 2022:11), där de föreslog att en nationell funktion för samordning av tolktjänsten ska inrättas hos Myndigheten för delaktighet (MFD). Regeringen går nu vidare med förslaget.

– Alla personer med dövhet, hörselskada eller dövblindhet har rätt till jämlikhet i levnadsvillkor och full delaktighet i samhället. En tolktjänst som håller hög kvalitet, som följs upp och utvecklas, är centralt för att uppnå detta. Därför ger nu regeringen MFD i uppdrag att inrätta en nationell samordning för tolktjänsten, säger socialtjänstminister Camilla Waltersson Grönvall.

En nationell funktion för samordning ska löpande följa utvecklingen av tolktjänsten, samla och sammanställa information, och vid behov samordna utvecklingsinsatser. Funktionen ska också kunna bidra till att öka medvetenheten och kunskapen om hur personer med dövhet, hörselskada eller dövblindhet kan nå full delaktighet i samhället.

MFD ska utöver att förbereda inrättandet också ta fram ett förslag på hur statsbidraget för tolktjänst till regionerna ska fördelas (en fördelningsnyckel), och ge förslag på kriterier för hur statsbidraget ska följas upp.

För uppdraget får MFD använda 5 miljoner kronor. MFD ska redovisa hur den nationella funktionen för samordning av tolktjänsten ska arbeta senast den 1 september 2025 till Regeringskansliet. Förslag på en fördelningsnyckel och uppföljningskriterier för statsbidraget ska redovisas senast den 1 mars 2026.
