# Åtgärder för att förebygga smittsamma djursjukdomar

– De här uppdragen handlar alla om att stärka skyddet mot smittsamma djursjukdomar. Sjukdomarna skapar stort lidande för djuren och därför är det viktigt att skydda Sveriges unikt goda djurhälsostatus, säger landsbygdsminister Peter Kullgren.

I uppdraget ingår att myndigheterna ska lämna förslag på åtgärder för olika typer av djurhållning. Förslagen ska omfatta åtgärder som kan vidtas frivilligt av djurhållare för att minska risken för smittsamma sjukdomar och främja en robust livsmedelsförsörjning. Myndigheterna ska särskilt analysera förebyggande åtgärder för att förhindra smittspridningen av sjukdomen blåtunga i Sverige.

Vidare ska myndigheterna göra en översyn av vilka djursjukdomar, utöver de som måste bekämpas enligt EU, som ska kunna hanteras genom beslut om tvingande åtgärder för bekämpning och därmed upptas på en så kallad nationell sjukdomslista.

Slutligen ingår även att återuppta arbetet i enlighet med det uppdrag som Jordbruksverket och SVA tidigare har haft att utreda och föreslå utformningen av ett effektivt system för att förebygga och hantera salmonella.
