# Regeringen narkotikaklassar flera farliga substanser

– De nya substanserna tillhör gruppen nitazener, som är extremt farliga. Vi känner till att ett av preparaten orsakat dödsfall och att ett annat har påträffats i falska läkemedel. Genom att skyndsamt klassificera dessa substanser som narkotika stärker vi möjligheterna att agera för att skydda människors liv och hälsa, säger socialminister Jakob Forssmed.

Regeringen har agerat inom två veckor från att en hemställan kom in från Folkhälsomyndigheten om att klassificera dessa substanser. Samtliga substanser som nu narkotikaklassas tillhör gruppen opioider. De två substanserna som klassificeras som hälsofarliga varor har ännu inte identifierats i Sverige, men har påträffats i andra europeiska länder.

Förordningsändringarna träder i kraft den 6 maj 2025 och är ett viktigt steg i kampen mot narkotika och hälsofarliga varor.
