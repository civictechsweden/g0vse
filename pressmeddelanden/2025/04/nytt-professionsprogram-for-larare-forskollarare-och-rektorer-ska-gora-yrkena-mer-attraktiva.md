# Nytt professionsprogram för lärare, förskollärare och rektorer ska göra yrkena mer attraktiva

Regeringen har tagit beslut om grunden för ett nytt professionsprogram, som kommer att kunna utvecklas och utvidgas över tid. Genom professionsprogrammet ska förskollärare, lärare och rektorer erbjudas relevant kompetensutveckling som stärker professionernas vetenskapliga grund och bidrar till att utveckla undervisningens kvalitet. Den nationella strukturen för kompetensutveckling ska i huvudsak vara individuell och vila på vetenskaplig grund och beprövad erfarenhet.

Professionsprogrammet består av två delar: en nationell struktur för kompetensutveckling för förskollärare, lärare och rektorer samt ett nationellt meriteringssystem för legitimerade förskollärare och lärare. För att en kurs ska anses vara meriterande behöver den ske på grundnivå eller avancerad nivå och omfatta ämnesstudier, ämnesdidaktiska studier, studier inom det förskolepedagogiska området, kognitionsvetenskap, specialpedagogik eller ledarskap. Utbildningen ska ha relevans för undervisning inom skolväsendet för att anses vara meriterande utbildning.

– Lärare, förskollärare och rektorer är skolans och förskolans viktigaste resurs. Att inrätta ett professionsprogram är en omfattande och långsiktig insats för att öka likvärdigheten i undervisningen och göra fortbildningen mer relevant. Nu tar vi det första steget i ett långsiktigt arbete, säger skolminister Lotta Edholm.

Meriteringssystemet kommer ha fyra nivåer. Om ett par år planeras karriärtjänsterna för lärare och förskollärare att knytas till meriteringssystemet.

Det är Skolverket som kommer att ansvara för professionsprogrammet och till stöd kommer de att ha Rådet för professioner i skolväsendet. Professionsprogrammet träder i kraft den 1 september 2025.
