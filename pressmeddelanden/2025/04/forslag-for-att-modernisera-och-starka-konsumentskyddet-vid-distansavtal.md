# Förslag för att modernisera och stärka konsumentskyddet vid distansavtal

Digitaliseringen av marknaden för finansiella tjänster har under de senaste åren varit omfattande och fört med sig betydande förändringar. Försäljning av sådana tjänster, till exempel olika typer av sparformer och försäkringar, sker i allt högre grad över internet.

Mot denna bakgrund antogs det nya distans­finansdirektivet av Europaparlamentet och rådet, med regler om bland annat ångerrätt och informationskrav för distansavtal om finansiella tjänster. Det nya direktivet ska fungera som ett skyddsnät som säkerställer ett högt enhetligt konsument­skydd och samtidigt innebär lika villkor för alla närings­idkare.

Utredaren har haft i uppdrag att analysera hur direktivet bör genomföras i svensk rätt. Förslagen som gäller finansiella tjänster inne­fattar bland annat

* strängare krav på hur näringsidkare får utforma sitt onlinegränssnitt, för att förhindra att konsumenternas förmåga att fatta välgrundade beslut försämras eller snedvrids och
* modernisering och anpassning av regler om förhandsinformation och ångerrätt.

Utredningen föreslår även en bestämmelse som ställer krav på att närings­idkare ska tillhandahålla en ångerfunktion – såsom en ångerrätts­knapp eller liknande – som ska underlätta för konsumenter att utöva sin ångerrätt när konsumenten ingått avtal på distans. Den bestämmelsen träffar även sådana distansavtal som inte rör finansiella tjänster.

Lagändringarna föreslås träda i kraft den 19 juni 2026.
