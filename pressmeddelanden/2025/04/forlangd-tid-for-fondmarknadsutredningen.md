# Förlängd tid för Fondmarknadsutredningen

Utredningen har bland annat i uppdrag att föreslå regler om associations­rättsliga fonder. Det är en central reform för att stärka den svenska fond­marknadens konkurrenskraft. För att säkerställa ett ändamålsenligt och effektivt regelverk behöver utredningen mer tid, och regeringen har därför beslutat att förlänga utredningstiden.

I delbetänkandet i maj kommer utredningen att redovisa bland annat förslag till genomförande av ändringar i EU:s direktiv på fondområdet, likviditets­hantering för fonder och en fondstruktur för institutionella investerare som skulle möjliggöra att utländsk källskatt inte behöver betalas på mottagna utdelningar i fonden.

Enligt de ursprungliga direktiven skulle utredningens uppdrag redovisas senast den 30 april 2025. I tilläggsdirektiven som beslutades idag anges att delbetänkandet ska redovisas senast den 16 maj 2025, och att uppdraget ska slutredovisas i ett slutbetänkande senast den 30 november 2025. I slutbetänkandet kommer även frågor om bland annat Eltif-fonder att behandlas.
