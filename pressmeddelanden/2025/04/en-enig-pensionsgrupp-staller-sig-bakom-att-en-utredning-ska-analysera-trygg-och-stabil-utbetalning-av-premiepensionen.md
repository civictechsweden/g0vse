# En enig pensionsgrupp ställer sig bakom att en utredning ska analysera trygg och stabil utbetalning av premiepensionen

– Vi vill att pensionärer ska ha god förutsägbarhet och ha bra alternativ i övergången från pensionssparande till uttag av premiepension. Idag kan tillfälliga börsnedgångar ha permanenta effekter på pensionsutbetalningarna beroende på vilket val som görs vid en viss tidpunkt. Detta är ett av skälen till att det är angeläget att se över vissa delar av premiepensionen i syfte att göra det enklare och tryggare för pensionsspararna, säger äldre- och socialförsäkringsminister Anna Tenje, ordförande i pensionsgruppen.

Att värdet på tillgångarna i ens premiepensionskonto varierar under sparandetiden är normalt inget problem. Men när man tar ut sin premiepension är det i regel mer önskvärt att beloppen har en högre förutsägbarhet och inte varierar så mycket.

Av det skälet infördes möjligheten att flytta sitt fondsparande till en traditionell försäkring som syftar till en jämnare utveckling. Därefter har förvalsalternativet i Sjunde AP-fonden förändrats och getts en generationsprofil. Det innebär att risken i fondinnehavet successivt minskas med stigande ålder. Därmed förväntas utvecklingen i förvalet bli mer stabil ju äldre man blir.

Det innebär att det numera finns två statligt förvaltade utbetalningsprodukter – samtidigt som premiepensionen får en allt större betydelse för den samlade allmänna pensionen.

Pensionsgruppen har ställt sig bakom att regeringen ska tillsätta en utredning som ska se över de försäkringsformer och utbetalningsprodukter som finns i premiepensionssystemet.

Utöver att utvärdera den traditionella försäkringen ska utredningen analysera om det är motiverat med två statliga utbetalningsprodukter, det vill säga både en traditionell försäkring och förvalets (Sjunde AP-fondens) generationsfond Såfa. Utifrån detta ska utredningen också undersöka om de två utbetalningsprodukterna i stället ska ersättas med en ny särskild utbetalningsprodukt, för att bättre uppnå målet om en premiepension med låg rörlighet under utbetalningstiden.

Kapitalet i den traditionella försäkringen ökar successivt i takt med premiepensionens allt större betydelse. Kapitalet beräknas av Pensionsmyndigheten passera 100 miljarder under 2026 och därefter relativt snabbt fortsätta att öka. Av det skälet ska utredningen också överväga om kapitalet fortsatt ska förvaltas av Pensionsmyndigheten, eller om någon annan myndighet ska ta över förvaltningen.

Uppdraget ska slutredovisas senast den 15 augusti 2026.
