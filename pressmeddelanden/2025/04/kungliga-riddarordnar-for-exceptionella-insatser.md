# Kungliga riddarordnar för exceptionella insatser

De kungliga riddarordnarna tillhör Sveriges främsta utmärkelser tillsammans med regeringens utmärkelser och statschefens medaljer.

Förslagen på ordensmottagare och myndigheter har granskats av Ordensrådet vid Kungl. Maj:ts Orden som lämnat ett yttrande till regeringen. Regeringen har, vid dagens regeringssammanträde, ställt sig bakom förslagen. Kungen har därefter fattat det formella beslutet om ordensförläningarna i extra ordenskapitel. Ledamöterna i ordensrådet utses av Kungl. Maj:ts Orden efter förord av regeringen och leds av Björn von Sydow.

Utdelningen äger rum vid en ordensförläningsceremoni på Kungl. Slottet den 28 maj.

## Kungl. Svärdsorden

Kungl. Svärdsorden instiftad 1748 förlänas militär personal som inom det militära området har gjort personliga insatser för Sverige eller för svenska intressen.

**Överstelöjtnant Marcus Sandqvist - Riddare av första klassen av Svärdsorden**För betydelsefulla insatser under pågående krig som bitr. försvarsattaché till Ukraina.

**Major Harald Glans - Riddare av första klassen av Svärdsorden**För betydelsefulla insatser i samband med jordbävningskatastrofen i Turkiet 2023.

**Vicekorpral Henrik Lindqvist - Svärdsmedaljen i silver**För skickligt och avgörande agerande under krigsliknande förhållanden i samband med Försvarsmaktens internationella insatser.

## Kungl. Nordstjärneorden

Kungl. Nordstjärneorden instiftad 1748 är avsedd som belöning för personliga insatser för Sverige eller för svenska intressen, särskilt inom offentlig verksamhet, samt för väl förrättade allmänna värv och uppdrag.

**F.d. justitieråd Bertil Bengtsson - Kommendör med stora korset av Nordstjärneorden**För en utomordentlig livsgärning inom svenskt rättsväsende.

**F.d. riksarkivarie Erik Norberg - Kommendör av första klassen av Nordstjärneorden**För mycket framstående insatser som riksarkivarie och inom akademiväsendet.

**Läkare Agneta Wikman - Riddare av första klassen av Nordstjärneorden**För betydelsefulla insatser som transfusionsspecialist inom militär sjukvård.

**F.d. länsantikvarie Majvor Östergren - Riddare av första klassen av Nordstjärneorden**För betydelsefulla insatser för att värna det gotländska kulturarvet.

**Strategisk inköpare Sara Ålbrink - Riddare av Nordstjärneorden**För viktiga insatser för Försvarsmaktens strategiska transporter.

## Kungl. Vasaorden

Kungl. Vasaorden instiftades år 1772 som belöning för förtjänster inom en rad områden, där Svärds- och Nordstjärneordnarna inte kunde komma i fråga. Den förlänas idag för personliga insatser för Sverige eller för svenska intressen, särskilt inom icke offentlig verksamhet, samt för väl förrättade allmänna värv och uppdrag.

**Direktör Marie Ehrling - Kommendör av första klassen av Vasaorden**För mycket framstående insatser inom svenskt näringsliv.

**Hovsångerska Nina Stemme - Kommendör av första klassen av Vasaorden**För mycket framstående insatser som operasångerska.

**Direktör Gunilla Arhén - Kommendör av Vasaorden**För framstående insatser för kvinnors ledarskap.

**F.d. operachef Ole Wiggo Bang - Kommendör av Vasaorden**För framstående insatser som ledare för Wermland Opera.

**Skådespelerska Marie Göranzon Malmsjö - Kommendör av Vasaorden**För framstående insatser som skådespelerska.

**Teknologie hedersdoktor Håkan Lans - Kommendör av Vasaorden**För framstående insatser som uppfinnare.

**Direktör Crister Stark - Kommendör av Vasaorden**För framstående insatser inom näringslivet och jordbrukssektorn.

**Direktör Karin Bodin - Riddare av första klassen av Vasaorden**För betydelsefulla insatser inom svenskt näringsliv.

**Journalist Ulf Elfving - Riddare av första klassen av Vasaorden**För betydelsefulla insatser som journalist och programledare.

**Läkare Ingrid Le Roux - Riddare av Vasaorden**För viktiga insatser för spridningen av svenskt kunnande inom hälsovård för utsatta kvinnor och barn.

**Affärsutvecklare Staffan Braw - Vasatecknet**För stort ideellt samhällsengagemang.

**Fotograf Kim Norman - Vasatecknet**För stort ideellt samhällsengagemang.
