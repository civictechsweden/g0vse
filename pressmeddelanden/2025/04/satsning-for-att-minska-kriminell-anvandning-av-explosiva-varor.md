# Satsning för att minska kriminell användning av explosiva varor

Mot bakgrund av den eskalerande våldsutvecklingen med sprängdåd i samhället så har regeringen vidtagit en rad åtgärder för att få bukt med den kriminella användningen av explosiva varor. Det allvarliga läget kräver att ytterligare åtgärder vidtas.

Den nuvarande lagen (2010:1011) om brandfarliga och explosiva varor (LBE) är inte anpassad för att förhindra den negativa samhällsutvecklingen där kriminella använder sprängmedel i miljöer där tredje man riskerar att dödas eller skadas allvarligt. Därför tillsatte regeringen den 21 maj 2024 en utredning som skulle göra en översyn av lagen.

Mot bakgrund av det kritiska läget ombads utredaren att överlämna en delredovisning redan den 13 februari 2025. Syftet var att snabbare kunna omhänderta de nya förslagen i ett särskilt snabbspår, för att minska kriminellas tillgång till sprängmedel genom att förebygga och försvåra illegal hantering av explosiva varor i samhället. Ett av förslagen var att MSB ska utöva tillsyn över att kommunerna följer de skyldigheter som de har enligt regelverket om explosiva varor samt att samordna kommunernas arbete med sin tillståndsverksamhet.

Majoriteten av tillstånden som utfärdas för explosiva varor utfärdas av en kommun. Kommunerna är dock i stort behov av stöd och hjälp vilket framgår av den uppföljning inom området som MSB årligen gör. Genom det ökade anslaget blir MSB:s uppgift att stötta kommunerna tydligare.

– Det här är ett bra besked till Sveriges kommuner, som har ett viktigt ansvar för att tillsynen av explosiva varor ska bli bättre och skarpare. Genom den här satsningen så får kommunerna det stöd de behöver, men det ställer fortsatt höga krav på att de ska lösa den uppgift som åligger dem, säger minister för civilt försvar Carl-Oskar Bohlin.

– Den kriminella användningen av explosiva varor måste upphöra, vilket har varit ett tydligt besked från regeringen och Sverigedemokraterna. Dagens satsning är ett resultat av det snabbspår som vi gick fram med, men också av ett outtröttligt arbete för att göra Sverige säkert, säger Henrik Vinge (SD), ordförande i justitieutskottet.

Regeringen arbetar för att i närtid kunna lämna en proposition som framför allt rör ändringar i lagen om brandfarliga och explosiva varor.

Regeringen föreslår att anslaget ska få användas av MSB redan under 2025, för att myndigheten ska kunna förbereda för de nya uppgifterna och utveckla lämpliga arbetssätt och verktyg.

Förslaget om ökat anslag till MSB bygger på en överenskommelse mellan regeringen och Sverigedemokraterna.
