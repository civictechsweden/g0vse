# Grönt ljus för undervattenskablar till Kattegatt Syd

Regeringen har beslutat om tillstånd till bottenundersökningar och kabelutläggning för den redan tillståndsgivna havsbaserade vindkraftparken Kattegatt Syd. De nya tillstånden ges både för kablar inom parken och kablar som ska förbinda vindkraftparken med fastlandets stamnät för eldistribution. Vattenfall får även tillstånd att undersöka havsbotten för att kunna detaljplanera parken.

– Idag har regeringen fattat viktiga beslut i arbetet med att skapa förutsättningar för en kraftfull utbyggnad av fossilfri el i Sverige. Vindkraftparken Kattegatt Syd har nu de nödvändiga tillstånd som behövs för att arbetet ska kunna påbörjas, säger klimat- och miljöminister Romina Pourmokhtari.

Den havsbaserade vindkraftparken Kattegatt Syd fick regeringens tillstånd i maj 2023. Kattegatt Syd kommer att byggas ca 25 km väster om Falkenberg och omfattar upp till 80 vindkraftverk i ett område på 122 kvadratkilometer. Parken beräknas kunna leverera 4,7 terawattimmar ren el per år.

Kablarna ska placeras i havet på den så kallade kontinentalsockeln inom Sveriges sjöterritorium och ekonomiska zon. De anläggningsarbeten som krävs för att lägga ut kablarna ska vara klara inom samma tidsperiod som gäller för uppförandet av själva parken, det vill säga inom cirka åtta år.

Regeringen har också beslutat att ge Länsstyrelsen i Gävleborgs län i uppdrag att bereda ansökan om tillstånd för vindkraftsparkerna Bothnia Offshore Sigma och Bothnia Offshore Lambda North. Parkerna ligger i Bottenhavet, strax utanför Sundsvalls respektive Hudiksvalls kust, inom den svenska ekonomiska zonen. Samtidigt ges Sveriges geologiska undersökning i uppdrag att bereda tillståndsansökningarna för nedläggning av undervattenskablar för vindkraftsparkerna.
