# Satsning på stärkt sysselsättning inom kulturmiljövård och samlingsförvaltning

– Det är ange­läget att förbättra förutsättningarna för att bevara, använda och utveckla det gemen­samma kulturarvet. Med dessa satsningar bidrar vi till en stärkt sysselsättning och till att fler insatser kan genomföras för att bevara och tillgängliggöra vårt kulturarv, säger kulturminister Parisa Liljestrand.

Regeringen föreslår att Statens fastighetsverk (SFV) tillförs medel för att öka sysselsättningen för arbetslösa och nyutexaminerade inom kulturmiljövård. SFV har åren 2024–2026 ett förstärkt anslag för vård och underhåll av myndighetens så kallade bidragsfastigheter, fastigheter som på lång sikt inte kan finansieras via hyresintäkter. För att förstärka detta arbete föreslår regeringen att SFV under andra halvåret 2025 tillförs 5 miljoner kronor.

Behovet av vårdinsatser i kulturmiljön och kulturlandskapet är generellt sett mycket stort. Med en satsning inom kultur­miljövård kan fler insatser som bland annat byggnadsvård, kulturhistorisk renovering, fornvård, röjning, trädgårds- och landskapsskötsel komma till stånd. Länsstyrelserna föreslås tillföras 16 miljoner under andra halvåret 2025 kronor för att stärka sysselsättningen för arbetslösa och nyutexaminerade inom kulturmiljövård.

Regeringen tillför även centrala museer, Statens musikverk och Stiftelsen Svenska Filminstitutet sammanlagt 30 miljoner kronor under andra halvåret 2025 för att stärka möjligheterna till sysselsättning genom ett utökat arbete med digitisering och digitalisering av arkiv och föremålssamlingar i berörda verksamheter. Satsningen förbättrar förutsättningarna för att bevara och tillgängliggöra det gemensamma kulturarvet och är även angeläget ur ett beredskapsperspektiv.

Förslagen bygger på en överenskommelse mellan regeringen och Sverigedemokraterna.
