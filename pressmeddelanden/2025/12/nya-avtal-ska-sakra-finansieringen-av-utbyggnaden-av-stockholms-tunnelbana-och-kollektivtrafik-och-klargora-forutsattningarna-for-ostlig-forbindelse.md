# Nya avtal ska säkra finansieringen av utbyggnaden av Stockholms tunnelbana och kollektivtrafik och klargöra förutsättningarna för Östlig förbindelse

– Stockholmsregionen har fortsatt behov att utveckla transportinfrastrukturen, stärka kollektivtrafiken och förbättra framkomligheten. I en växande region finns även ett behov av att öka bostadsbyggandet liksom att skapa robusthet och resiliens. Jag är därför glad att vi kommit till beslut så att arbetet med tunnelbanan och Spårväg syd kan genomföras och att vi nu har en avsiktsförklaring gällande Östlig förbindelse, säger infrastruktur- och bostadsminister Andreas Carlson.

Allteftersom omfattningen av fördyringar i utbyggnaderna av dessa högprofilerade kollektivtrafikobjekt framkommit tillsatte regeringen under 2025 i två omgångar en förhandlare med uppdrag att omförhandla 2013 års Stockholmsförhandling och Sverigeförhandlingens Stockholmsdel. Förhandlingen skulle även innefatta Östlig förbindelse i Stockholm, med målsättningen att en avsiktsförklaring tecknas mellan staten, regionen och berörda kommuner som klargör förutsättningarna för genomförande och finansiering av objektet.

När uppdraget slutredovisades den 18 november 2025 klargjordes bland annat att parterna är överens om nya villkor för genomförande av objektet Spårväg Syd i Sverigeförhandlingens Stockholmsdel. De nya villkoren innebär att Spårväg syd etapp 1 byggs mellan Flemingsberg och Skärholmen. Av redovisningen framgår vidare att parterna är överens om att tillskjuta ytterligare medel för att genomföra objekten i 2013 års Stockholmsförhandling. Redovisningen innehåller också en avsiktsförklaring om Östlig förbindelse, underskriven av den av regeringen utsedda förhandlingspersonen, Region Stockholm, Stockholms stad och Nacka kommun. Tilläggsavtalen har godkänts av respektive undertecknande parts beslutande församling. Vidare har avsiktsförklaringen godkänts av Region Stockholm, Stockholms kommun och Nacka kommun. Regeringen kan därmed godkänna tilläggsavtalen och avsiktsförklaringen.
