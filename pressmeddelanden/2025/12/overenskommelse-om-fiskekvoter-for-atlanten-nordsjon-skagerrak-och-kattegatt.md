# Överenskommelse om fiskekvoter för Atlanten, Nordsjön, Skagerrak och Kattegatt

Av de kvoter som EU förvaltar internt nåddes överenskommelser bland annat om fiskemöjligheter för rödspätta och torsk i Kattegatt samt för sjötunga och havskräfta i Skagerrak och Kattegatt. För torsk i Kattegatt och för sjötunga i Skagerrak och Kattegatt fastställdes bifångstkvoter samt krav på redskapsbegränsningar givet beståndssituationen för dessa arter.

De flesta kvoter av intresse för Sverige har förhandlats med Storbritannien och Norge. Förhandlingarna med Storbritannien respektive med Storbritannien och Norge blev klara veckan innan rådsmötet och förhandlingsresultatet kunde därmed föras in i förordningen.

En viktig fråga för Sverige i dessa förhandlingar var antagandet av en ny förvaltningsplan för Nordsjösill och att EU och Storbritannien kunde enas om en långsiktig lösning för tillträde till brittiska vatten för sillkvoterna i Skagerrak. Detta tillträde är viktigt för att undvika fångster av det känsliga beståndet av västlig Östersjösill som blandar sig med Nordsjösill i Skagerrak.

I övrigt präglades rådsmötet för svensk del av att det tre bilaterala avtalen mellan EU och Norge om Nordsjön och Skagerrak inte kunde undertecknas trots att parterna var eniga om innehållet i avtalen. Norge insisterade på att deras bilaterala avtal med Ryssland om kvoter i Barents hav måste vara klart dessförinnan. Detta innebär att svenska fiskare inte får tillgång till traditionella kvoter i Skagerrak och i Nordsjön i norska vatten förrän förhandlingarna mellan Norge och Ryssland är avslutade trots att dessa kvoter inte har någon koppling till förhandlingarna om Barents hav.

– Jag välkomnar att jordbruks- och fiskerådet kommit överens om fiskekvoter så att det mesta av svenskt fiske kan komma i gång i tid till första januari. Jag beklagar dock starkt att Norge inte skrivit under avtalet med EU och att Norge därmed låter sina förhandlingar med Ryssland påverka svenskt fiske. Det är ett agerande som förtjänar kritik, säger landsbygdsminister Peter Kullgren.

Överenskommelsen innebär också en fortsatt stängningsperiod för ålfiske i alla EU:s havsområden med möjlighet för Östersjöländerna att liksom tidigare samordna sina stängningsperioder för att underlätta ålens utvandring ur Östersjön.
