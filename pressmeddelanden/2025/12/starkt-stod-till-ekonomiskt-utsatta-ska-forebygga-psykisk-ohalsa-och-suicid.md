# Stärkt stöd till ekonomiskt utsatta ska förebygga psykisk ohälsa och suicid

Det finns tydliga samband mellan skuldsättning och psykisk ohälsa. Regeringen genomför för närvarande en omfattande satsning för att stärka och utveckla insatserna för psykisk hälsa och suicidprevention.

Nu får Socialstyrelsen och Konsumentverket i uppdrag att stärka stödet till den kommunala budget- och skuldrådgivningen i syfte att förebygga psykisk ohälsa och suicid bland personer som har ekonomiska svårigheter.

I uppdraget ingår bland annat att ta fram kunskapsstöd om psykisk ohälsa och suicid riktat till den kommunala budget- och skuldrådgivningen. Det ingår också att främja samverkan mellan den kommunala budget- och skuldrådgivningen, hälso- och sjukvården och socialtjänsten. Under arbetet ska kopplingen mellan psykisk ohälsa och skadligt bruk och beroende, inklusive spelbe­roende, särskilt beaktas. Även behov­en hos anhöriga, i synnerhet barn, ska beaktas.

– Antalet skuldsatta personer har ökat under de senaste åren. Det blir därför allt viktigare att stödet fungerar bra och att det når ut till de som behöver det allra mest, säger civilminister Erik Slottner.

– Det här är ett viktigt steg i regeringens arbete för att minska psykisk ohälsa och suicid. Den tydliga kopplingen mellan skuldsättning och psykisk ohälsa visar hur viktigt stödet till skuldsatta personer är, säger socialminister Jakob Forssmed.
