# Regeringen avsätter 800 miljoner kronor i humanitärt stöd till Gaza och regionen för 2026

Den 18 december beslutade regeringen om att avsätta 800 miljoner kronor för den humanitära responsen i Gaza och regionen under 2026, mot bakgrund av de fortsatt enorma humanitära behoven. Finansiering sker inom biståndsbudgeten och medel kommer fördelas enligt framtida beslut från regeringen.

– Två år av förödande krig i Gaza har orsakat ett ofattbart mänskligt lidande. Gazas befolkning är fortsatt i behov av humanitärt stöd och nu är inte läge att kliva tillbaka. Regeringen kraftsamlar därför på nytt för att rädda liv och upprätthålla mänsklig värdighet, säger bistånds- och utrikeshandelsminister Benjamin Dousa.

– Den humanitära situationen i Gaza är fortsatt akut. Vi fortsätter vårt under året fördubblade engagemang i regionen för att bistå barn och civila som behöver hjälp allra mest. Sveriges humanitära bistånd är livsviktigt och fortsatt starkt, säger Gudrun Brunegård, biståndspolitisk talesperson för Kristdemokraterna.

– Det humanitära behovet är fortfarande stort och Sverige gör vad vi kan för att minska lidandet bland civila palestinier, särskilt för barn, säger Joar Forssell, utrikespolitisk talesperson för Liberalerna.

Sverige har hittills under 2025 varit den största givaren i EU av humanitärt stöd till Gaza. Stödet har bidragit till att säkerställa tillgång till förnödenheter såsom mat, vatten, medicin och hygienartiklar. Stödet från Sverige har också bidragit till partnerorganisationers arbete med akut sjukvård, skyddsinsatser, tjänster för sexuell och reproduktiv hälsa och rättigheter (SRHR), psykosocialt stöd och återförenande av familjer.
