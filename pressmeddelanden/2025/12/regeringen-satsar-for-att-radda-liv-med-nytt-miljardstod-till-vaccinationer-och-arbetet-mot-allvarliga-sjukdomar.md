# Regeringen satsar för att rädda liv med nytt miljardstöd till vaccinationer och arbetet mot allvarliga sjukdomar

– Sverige går nu fram med ett omfattande hälsopaket för att rädda liv. I ett läge med omfattande behov krävs effektiva insatser som ger maximalt resultat för varje krona. Med stödet visar vi vårt förtroende för Gavis och Globala fondens viktiga arbete, säger bistånds- och utrikeshandelsminister Benjamin Dousa.

– Att fler barn får tillgång till livräddande vaccin är avgörande för att bryta sjukdomsspiraler som skapar lidande och instabilitet. Genom riktade och effektiva insatser stärker vi både global hälsa och vår gemensamma beredskap mot framtida kriser, säger Mattias Karlsson, ordförande i utrikesutskottet för Sverigedemokraterna.

– Biståndsinsatser för att öka den globala hälsan är avgörande för att länder och enskilda personer ska ta sig ur fattigdom och inte längre behöva bistånd. Regeringen gör nu en viktig satsning för att öka tillgången för livräddande vaccinationer. Vi riktar även bistånd till den globala fonden mot hiv/aids, tuberkulos och malaria, livsfarliga sjukdomar i flera biståndsländer. Dessa insatser är särskilt angelägna efter att den tidigare största givaren USA dragit sig tillbaka, säger Gudrun Brunegård, biståndspolitisk talesperson för Kristdemokraterna.

– Över en miljon dör årligen i tuberkulos, trots att sjukdomen är möjlig att förebygga. När vaccin ifrågasätts väljer vi vetenskapen och räddar liv, säger Joar Forssell, utrikespolitisk talesperson för Liberalerna.

De globala vaccinbehoven är fortfarande mycket stora. År 2024 hade ca 10,2 miljoner spädbarn inte fått grundläggande vaccin mot kikhosta, stelkramp och difteri under sitt första levnadsår. Kärnfinansieringen till Gavi på 332,5 miljoner kronor bidrar direkt till vaccinering av miljontals barn och räddade liv. De kommande fem åren är Gavis målsättning att vaccinera 500 miljoner barn.

Globala fonden har bevisad kapacitet att rädda liv genom att bekämpa hiv, malaria och tuberkulos i stor skala. Sedan Globala Fondens start 2002 har 70 miljoner liv räddats och dödsfallen i de tre sjukdomarna totalt minskats med 63%.
