# Nu rivs sekretessen mellan alla myndigheter i Sverige

Uppgifter som finns hos en myndighet kan vara avgörande för att en annan myndighet ska kunna fullgöra sitt uppdrag. Sådana uppgifter måste kunna delas mellan myndigheter på ett effektivt och ändamålsenligt sätt.

–  Att riva sekretesshinder har efterfrågats i 50 år. Nu händer det. Från och med idag river vi sekretessen mellan alla myndigheter. Det är ett stort systemskifte. Men det räcker inte med ny lagstiftning, nu måste myndigheter och andra aktörer i vårt samhälle ta bollen och börja dela information. Det kommer bli helt avgörande om vi ska kunna bryta rekryteringen av barn in i gängen och strypa den kriminella ekonomin, säger justitieminister Gunnar Strömmer.

– Vi kan aldrig acceptera att kriminella hänsynslöst utnyttjar vår välfärd för att kunna ägna sig åt allvarlig brottslighet. För att kunna strypa den kriminella ekonomin och knäcka gängen är det avgörande att vi stoppar bidragsbrotten och de felaktiga utbetalningarna från våra välfärdssystem. Nu ger vi myndigheterna kraftfulla och efterfrågade verktyg att bekämpa dessa brott, säger äldre- och socialförsäkringsminister Anna Tenje.

– Att riva sekretessen mellan polis, skola och socialtjänst innebär att de för första gången kan sitta vid samma bord och tala öppet om samma barn. Det är helt avgörande för att upptäcka risker i tid och sätta in rätt insatser innan ett barn dras in i kriminalitet, säger socialtjänstminister Camilla Waltersson Grönvall.

Den nya sekretessbrytande bestämmelsen omfattar alla myndigheter, inklusive kommuner, regioner och privata aktörer som omfattas av offentlighets- och sekretesslagen. Till skillnad från tidigare reformer är informationsdelningen inte enkelriktad, utan uppgifter får lämnas även från brottsbekämpningen till andra myndigheter och direkt mellan myndigheter som inte har ett brottsbekämpande uppdrag.

Det innebär alltså att samtliga myndigheter, kommuner och regioner får dela information för att förebygga, förhindra, upptäcka eller utreda brott, felaktiga utbetalningar, fusk och andra typer av regelöverträdelser.

Innan en uppgift lämnas ut ska det göras en intresseavvägning och viss sekretess undantas från bestämmelsens tillämpningsområde.
