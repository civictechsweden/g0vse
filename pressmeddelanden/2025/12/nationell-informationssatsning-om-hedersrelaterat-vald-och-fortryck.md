# Nationell informationssatsning om hedersrelaterat våld och förtryck

– Alla barn har rätt till trygghet och frihet från alla former av våld. Med denna satsning ökar vi kunskapen hos yrkesverksamma och allmänheten, så att fler barn får det skydd och stöd de har rätt till. Genom att höja Barnombudsmannens anslag stärker regeringen myndighetens kapacitet och deras långsiktiga arbete för att stärka barns rättigheter och efterlevnaden av barnkonventionen, säger socialtjänstminister Camilla Waltersson Grönvall.

I uppdraget ingår att informera om gällande lagstiftning och stödprocesser för våldsutsatta barn. Barnombudsmannen ska även bidra i arbetet med att inventera, uppdatera och genomföra utbildningar till yrkesverksamma för att motverka hedersrelaterat våld och förtryck inklusive bortföranden i hederskontexter. Syftet är att säkerställa att det finns utbildningar riktade till samtliga relevanta verksamheter och målgrupper som möter barn, med fokus på skola och socialtjänst. Uppdraget ska ha ett särskilt fokus på barn i sårbara situationer.

Jämställdhetsmyndigheten samordnar arbetet och ska lämna en muntlig delredovisning den 18 augusti 2026 och den 30 mars 2027, och en samlad slutredovisning den 16 februari 2029 till Regeringskansliet.

## Höjning av Barnombudsmannens anslag

Barnombudsmannen får från och med 2026 en permanent höjning av sitt förvaltningsanslag för att säkra Barnombudsmannens oberoende roll, stärka myndighetens kapacitet och långsiktiga arbete. Förvaltningsanslaget höjs med 12 miljoner kronor.

De medel som nu tillförs myndighetens förvaltningsanslag kommer att få stor betydelse för myndighetens möjligheter att, i ännu större utsträckning än som redan görs idag, fokusera på sitt kärnuppdrag och därigenom stärka myndighetens kapacitet och långsiktiga arbete vilket i slutändan ska stärka barns rättigheter i Sverige och efterlevnaden av barnkonventionen.
