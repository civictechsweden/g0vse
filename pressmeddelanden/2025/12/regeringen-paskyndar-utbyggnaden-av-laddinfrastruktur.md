# Regeringen påskyndar utbyggnaden av laddinfrastruktur

Regeringen har i dag beslutat om förordningsändringar inom Ladda bilen-stödet. Ändringarna innebär bland annat att stora aktörer som fastighetsbolag ska kunna söka stödet. Det blir också möjligt att söka stödet för laddinfrastruktur vid gästparkeringar, som vid hotell och campingar.

– Utbyggd laddinfrastruktur är helt avgörande för en fortsatt elektrifiering av fordonsflottan. Klimatklivet är ett av regeringens viktigaste stöd för att påskynda utbyggnaden av laddinfrastruktur i hela vårt avlånga land. Under den här mandatperioden gör vi därför de största satsningarna någonsin. Nu breddar vi stödet så fler stora aktörer får incitament att installera den laddinfrastruktur som omställningen kräver, säger klimat- och miljöminister Romina Pourmokhtari.

Ladda bilen-stödet är en del av Klimatklivet och administreras av Naturvårdsverket. Stödet kan i dag sökas av bostadsrättsföreningar, företag och andra organisationer för laddstationer vid bostäder och arbetsplatser. Bara förra året beviljades cirka en halv miljard kronor i stöd till omkring 43 000 laddpunkter.

Dagens beslut bidrar till en breddning av stödet vilket väntas öka utdelningen av stöd och påskynda utbyggnaden av laddinfrastruktur. Samtidigt som breddningen sker har regeringen gjort ytterligare satsningar på Klimatklivet. I budgetpropositionen för 2026 föreslås anslaget att öka med 1,5 miljarder kronor 2026, till totalt cirka 4,5 miljarder kronor. Samtidigt föreslås bemyndigandet att höjas till 8 miljarder kronor.

Ändringarna träder i kraft den 1 februari.
