# Regeringen har beslutat om ledamöter och suppleanter till styrelsen för Kulturfonden för Sverige och Finland

Som ledamöter utses landshövdingen Lotta Finstorp, professorn Martin Hårdstedt och museichefen Nina Beckmann. Samtliga ledamöter omförordnas, förutom Nina Beckmann, museichef för Grafikens hus, som är nyvald. Lotta Finstorp utses till ordförande.

Som suppleanter utses f.d. direktören Ola Kellgren, högskolelektorn och forskaren Ann-Sofie Köping Olsson och kulturkonsulten Michael Cronstedt.

## Kulturfonden för Sverige och Finland

Kulturfonden för Sverige och Finland bildades 1960 i syfte att främja ökad kännedom om och kontakt mellan de båda ländernas kultur, näringsliv och folk. Fonden är huvudman för Hanaholmens kulturcentrum för Sverige och Finland utanför Helsingfors. Fonden ska enligt stadgarna bestå av två utskott, ett i varje land, som tillsammans utgör styrelsen. Finlands och Sveriges regeringar utser vardera tre ledamöter och tre suppleanter till styrelsen. Ordförandeskapet alternerar mellan länderna (Finland 2025).

Genom sakkunnigdelegationer fördelar fonden projektbidrag, stipendier, driver egen verksamhet samt initierar egna projekt. Cirka 2,8 mnkr fördelades i bidrag och stipendier 2024 från den svenska delen.
