# Mötesplatser mellan kultur och näringsliv ska ge bättre förutsättningar för breddad finansiering av kulturlivet

– Ett samspel mellan privat och offentlig finansiering och en ökad samverkan är viktigt för att öka kultursektorns oberoende och därmed skapa en större mångfald av kulturuttryck. Det är också angeläget för att uppnå de nationella kulturpolitiska målen. En förutsättning är att de olika sektorerna möts och nu ger regeringen tre länsstyrelser i uppdrag att i samverkan med Konstnärsnämnden skapa den sortens mötesplatser, säger kulturminister Parisa Liljestrand.

– En alltför ensidig finansiering av kulturen gör den extra känslig. Därför behövs fler platser där kultursektorn och näringslivet kan träffas. Här kan vi dra nytta av länsstyrelsernas kontaktnät och mötesplatser, säger civilminister Erik Slottner.

Länsstyrelserna verkar på regional nivå inom en bredd av områden och ett av uppdragen är att främja länets utveckling och samverkan mellan kommun, region, statliga myndigheter och andra aktörer. Här kan länsstyrelserna spela en viktig roll i att stärka samverkan genom att just erbjuda mötesplatser och ökade kontaktytor mellan näringsliv och kultursektor.
