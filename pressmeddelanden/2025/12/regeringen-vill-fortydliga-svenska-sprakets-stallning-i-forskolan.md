# Regeringen vill förtydliga svenska språkets ställning i förskolan

– Förskolan spelar en särskilt viktig roll för barn som inte har svenska som modersmål. Vi vet att goda kunskaper i det svenska språket är en förutsättning för att klara skolan och för att motverka utanförskap. Därför behöver skrivningarna om svenskans roll i förskolan stärkas, säger utbildnings- och integrationsminister Simona Mohamsson.

I november 2024 tillsatte regeringen en utredning som bland annat ska föreslå en obligatorisk språkförskola och åtgärder som ska ge förskolan bättre förutsättningar, att erbjuda barnen en utbildning av god kvalitet, bland annat genom att säkerställa att alla barngrupper har lämplig storlek och en lämplig personaltäthet.

Det behöver göras mer för att alla barn som lämnar förskolan har goda språkkunskaper i svenska. Nu får utredningen ett tilläggsdirektiv och ska även föreslå hur det kan förtydligas i skollagen att språket i skolväsendet är svenska.

– Att kunna läsa och förstå svenska språket är grundläggande för att kunna delta i samhällsdebatten och påverka beslut. Språk är makt. För att Sverige ska fortsätta vara en stark demokrati och en konkurrenskraftig kunskapsnation behöver därför vi ha en läsande befolkning som behärskar språket. Det är viktigt att utredningen nu får titta på hur vi kan förtydliga svenska språkets ställning redan i förskolan, säger kulturminister Parisa Liljestrand.

– Att ha goda kunskaper i det svenska språket är en förutsättning för att bli en del av samhället. Genom språket öppnas även dörren till vår kultur med dess litteratur, musik och diktarkonst. Den grunden läggs redan i ung ålder och därför ger regeringen nu ett tilläggsdirektiv för att säkerställa att språkets ställning stärks redan i förskolan säger Mathias Bengtsson, utbildningspolitisk talesperson för Kristdemokraterna.

– Att kunna grundläggande svenska är en viktig förutsättning för att bli en del av samhället. Just därför är det viktigt att barn som sällan kommer i kontakt med svenska språket i sin omgivning får en skolgång där just svenska språket står i centrum. Det ställer höga krav inte minst på personal som undervisar eller på annat sätt är en del av barnens skolgång, säger Patrick Reslow, skolpolitisk talesperson för Sverigedemokraterna.

Utredningstiden förlängs till den 11 juni 2026.

Utredningen bygger på en överenskommelse mellan regeringen och Sverigedemokraterna.
