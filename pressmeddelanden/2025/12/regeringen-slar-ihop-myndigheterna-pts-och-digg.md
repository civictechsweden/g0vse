# Regeringen slår ihop myndigheterna PTS och Digg

Sammanslagningen av Digg och PTS ska skapa bättre förutsättningar för att ta vara på och förstärka kompetenserna från de båda myndigheterna. En sammanhållen myndighet ger ökad kraft i arbetet med digitalisering av offentlig sektor. Det stärker även arbetet för en motståndskraftig digital infrastruktur och förbättrar förutsättningarna för att genomföra EU-lagstiftning inom det digitala området. För att tillvarata uppbyggd kompetens och kapacitet ska utgångspunkten vara att verksamhet fortsatt bedrivs på befintliga verksamhetsorter.

– Det är viktigt att Sverige behåller sin ställning som ledande inom digitalisering. Med ett förändrat omvärldsläge blir det dessutom viktigare att skapa starkare myndigheter. Nu samlar vi stora delar av digitaliseringspolitiken på samma ställe, allt från utbyggnad av bredband till säkra digitala tjänster för offentlig sektor, säger civilminister Erik Slottner.

Uppdragen innebär att Diggs uppgifter överförs och inordnas i PTS och att Digg upphör som egen myndighet. Den nya organisationen ska vara på plats den 1 januari 2027.
