# Tydligare ansvar för kommuner och regioner vid kris och krig

– Landets kommuner och regioner är en bärande del i Sveriges civila försvar. I och med det här beslutet så tydliggörs deras skyldighet att bistå varandra, vilket ytterst handlar om att bygga Sverige starkare, säger minister för civilt försvar Carl-Oskar Bohlin.

– Sjukvårdens beredskap är en nationell angelägenhet. Nu tar staten ytterligare steg för att stärka vårdens beredskap. Kommuner och regioner blir skyldiga att stödja varandra vid större kriser, katastrofer och ytterst i krig, säger sjukvårdsminister Elisabet Lann.

Den hjälp som ska tillhandahållas en kommun eller region ska bestå av de resurser som krävs för att ge vård som är nödvändig för liv och hälsa. Sådana resurser kan utgöras av förstärkningsenheter, personal, sjukvårdsprodukter eller annan utrustning.

Lagändringarna bygger på regeringens proposition Hälso- och sjukvårdens beredskap som lämnades till riksdagen i maj i år om bland annat ändringar i hälso- och sjukvårdslagen och i lagen (2006:546) om utrymning och inkvartering med mera under höjd beredskap.

Den 19 november antog riksdagen regeringens förslag och i dag, den 27 november, beslutade regeringen om att utfärda lagändringen. Ändringen ska träda i kraft den 1 januari 2026.
