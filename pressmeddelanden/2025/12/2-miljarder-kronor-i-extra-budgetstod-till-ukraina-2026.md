# 2 miljarder kronor i extra budgetstöd till Ukraina 2026

Sverige fortsätter att stödja Ukraina och regeringen går därför fram med det enskilt största stödpaketet till ett land någonsin, på två miljarder kronor i ett särskilt budgetstöd. Stödet kommer att bidra till människors vardag mitt i kriget, och kommer hjälpa Ukraina att säkra kritiska samhällsfunktioner som energiförsörjning, sjukvård, skola, och pensionsutbetalningar.

–  Ukraina står nu inför den svåraste vintern sedan Rysslands fullskaliga invasion. Ekonomisk stabilitet är en förutsättning för Ukrainas motståndskraft, och när deras egna skatteintäkter går till att försvara landet mot Rysslands aggression, måste vi hjälpa till att hålla samhället i gång. Jag är stolt över att Sverige fortsätter att bana väg för andra länder, både inom och utanför EU, att stödja Ukraina genom extra budgetstöd via EU, säger bistånds- och utrikeshandelsminister Benjamin Dousa.

– Ukrainas kamp för sin frihet är också en kamp för Europas och Sveriges säkerhet. Genom att bidra till att hålla det ukrainska samhället fungerande visar vi att aggression inte lönar sig och att Sverige tar ansvar och agerar när våra grundläggande intressen står på spel, säger Mattias Karlsson, ordförande i utrikesutskottet (SD).

– Sverige står med Ukraina i deras försvar av sitt territorium. Vi ger dem stöd på olika sätt. För att vinna kriget behöver landet stöd som täcker flera olika funktioner.  Nu skickar Sverige 2 miljarder kronor extra budgetstöd för att Ukraina ska kunna uppehålla kritiska samhällsfunktioner, som skola, sjukvård och elförsörjning, säger Gudrun Brunegård, riksdagsledamot (KD).

– Ukraina är frontlinjen för hela Europas frihet. Ukraina ska vinna kriget, och Ryssland förlora. Stödet måste fortsätta öka, säger Joar Forssell, utrikespolitisk talesperson (L).

Makroekonomisk stabilitet är avgörande och en av de största utmaningarna för landet inför nästa år. Finansiering av Ukrainas budget för 2026 kräver kraftfulla externa stödåtgärder. Det extra svenska stödet, utöver EU-ländernas gemensamma åtagande, finansieras inom biståndsbudgeten för 2026 och utbetalas via Ukrainafacilitetens mekanism för budgetstöd. Beslutet innebär att Sverige för tredje gången tillför extra medel till Ukrainafaciliteten. Regeringen har under 2025 beslutat om 750 miljoner kronor i budgetstöd genom samma mekanism, samt 1 miljard kronor genom facilitetens mekanism för teknisk assistans.
