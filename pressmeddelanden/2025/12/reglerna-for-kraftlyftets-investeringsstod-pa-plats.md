# Reglerna för Kraftlyftets investeringsstöd på plats

– Kraftlyftet bidrar med att säkra tillgången på el till svenska hushåll och företag där och när den behövs. På längre sikt behövs kärnkraft, men Kraftlyftet kommer att stärka leveranssäkerheten i kraftsystemet på kort sikt. Det är särskilt viktigt för att åtgärda den ansträngda situationen i södra Sverige, säger energi- och näringsminister Ebba Busch.

Stödet får beviljas till aktörer som investerar där behovet är som störst. Elområdena 3 och 4 antas i förordningen vara områden där behovet är som störst. För elområdena 1 och 2 behöver behovet i det regionala eller lokala nätet däremot intygas.

Investeringarna kan avse biokraftvärmeverk och gasturbiner som drivs med förnybara bränslen. Det kan också handla om lagringsanläggningar för el eller värme, om lagringen är direkt ansluten till en anläggning som producerar förnybar el. Därutöver kan man nu även söka stöd för uppgraderad produktionsförmåga i småskaliga vattenkraftverk.

Då många investeringar behöver tid för att komma på plats har datumet för att slutföra stödberättigande åtgärder flyttats fram från den 1 januari 2030 till den 31 december 2031.

En annan nyhet är att stöd kan betalas ut även under planerings-och byggfasen och inte bara efter att åtgärden är slutförd. Syftet är dels att bättre matcha aktörernas utgifter under processen, dels att regeringen i budgetpropositionen för 2026 skjutit till två miljarder kronor 2026–2028. Energimyndigheten kan bevilja stöd upp till sammanlagt fem miljarder kronor under 2026.
