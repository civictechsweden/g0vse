# Första hösten med fritidskortet – så har det gått

– Det är glädjande att så många barn och unga redan har kunnat använda sitt fritidskort och att så många föreningar och kulturskolor har anslutit sig. Vi ser redan många fina exempel på hur fritidskortet gör skillnad, inte minst för barn i ekonomiskt utsatta hushåll. Det är roligt att se att fler barn och unga nu kan få bättre möjligheter till en meningsfull fritid, säger socialminister Jakob Forssmed.

Sedan lanseringen i september har drygt 341 600 barn laddat ned sitt kort, vilket motsvarar ca 30 procent av målgruppen. Av dessa barn har drygt 40 460 barn fått det särskilda fritidskortet.

Registreringen för föreningar öppnade den 1 augusti 2025 och nu är över 5400 utförare registrerade. Nästan hälften av landets idrottsföreningar som får så kallat LOK-stöd och 85 procent av landets kommunala kulturskolor finns nu i Fritidskortet. Registrerade utförare finns dessutom representerade i samtliga län och i 286 av landets 290 kommuner.

– Den geografiska spridningen visar att fritidskortet verkligen fyller ett behov. När så många barn och föreningar i hela landet engagerar sig visar det vilken enorm kraft det finns i reformen. Det ger oss hopp om att ännu fler barn snart får möjlighet att delta i fritidsaktiviteter, fortsätter socialminister Jakob Forssmed.

En central utgångspunkt i framtagandet av fritidskortet och den digitala tjänsten har varit att det ska vara enkelt och användarvänligt, både för vårdnadshavare och föreningar. Att möjliggöra teknisk integrering mellan föreningssystem och fritidskortets digitala tjänst har därför varit högt prioriterat. Sådan integration bidrar till att skapa ett tillgängligt och användarvänligt system för vårdnadshavare, samtidigt som det förenklar administrationen för föreningar.

Den 5 januari 2026 öppnar den digitala tjänsten för fritidskortet igen. Då kommer också de flesta föreningssystem vara anslutna, vilket kommer att underlätta administrationen för föreningarna.

|  |  |  |
| --- | --- | --- |
| Län | Antal nedladdade fritidskort | Antal föreningar |
| Stockholm | 80 374 | 819 |
| Västra Götaland | 54 736 | 921 |
| Skåne | 47 221 | 759 |
| Östergötland | 15 318 | 240 |
| Uppsala | 14 205 | 176 |
| Jönköping | 13 170 | 236 |
| Halland | 12 573 | 242 |
| Örebro | 10 853 | 167 |
| Västmanland | 10 343 | 165 |
| Gävleborg | 10 052 | 192 |
| Södermanland | 10 009 | 163 |
| Värmland | 9 453 | 189 |
| Dalarna | 9 174 | 219 |
| Västerbotten | 8 202 | 145 |
| Kalmar | 6 937 | 150 |
| Kronoberg | 6 613 | 126 |
| Västernorrland | 6 545 | 160 |
| Norrbotten | 5 202 | 134 |
| Blekinge | 4 183 | 100 |
| Jämtland | 3 313 | 78 |
| Gotland | 1 565 | 46 |

### Om fritidskortet

Fritidskortet är en av de största reformerna för barn och ungas fritid som görs på många år. Syftet med fritidskortet är att främja barn och ungas deltagande i fritidsaktiviteter inom idrott, kultur, friluftsliv och annat föreningsliv.
