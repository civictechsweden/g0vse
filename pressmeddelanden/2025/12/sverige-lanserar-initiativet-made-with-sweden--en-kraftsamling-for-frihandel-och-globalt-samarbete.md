# Sverige lanserar initiativet Made with Sweden – en kraftsamling för frihandel och globalt samarbete

Handelsbarriärer och protektionism hotar den öppna marknad som har varit avgörande för Sveriges välstånd. Historien visar att handel och samarbete skapat framsteg och tillväxt medan isolering är en återvändsgränd. För att motverka detta lanserar regeringen nu Made with Sweden.

Regeringen uppdrar Svenska institutet, Business Sweden, Sida, Exportkreditnämnden och Kommerskollegium att stödja initiativet Made with Sweden som kommer att öka svensk export, främja investeringar och stärka internationella samarbeten. Utlandsmyndigheter instrueras att prioritera initiativet under kommande år.

– Vi vill locka investeringar till Sverige. Men vi vill också att svenska företag investerar utomlands. Vi vill ha produktion från utländska företag i Sverige, men också svensk produktion utomlands. Vi vill ha världens talanger här – men vi vill också att våra ungdomar upptäcker världen och att våra forskare samarbetare med de bästa forskningsinstituten i världen. Vi vill ha våra varor på deras hyllor, och deras varor på våra. I en värld som vänder sig inåt står Sverige upp för öppenhet, säger bistånds- och utrikeshandelsminister Benjamin Dousa.

Initiativet är en kraftsamling bakom frihandel och samarbete, där svenska företag, akademi, offentliga institutioner och det civila samhället också bjuds in för att synliggöra värdet av globala partnerskap och tillsammans stå upp för den fria handeln och samarbete.

– I en omvärld där protektionism allt oftare blivit det nya normala ska Sverige välja en annan väg. Vår välfärd, innovationskraft och säkerhet bygger på frihandel och samarbete med likasinnade. Made with Sweden är ett tydligt besked om att Sverige förblir världstillvänt, öppet och djupt förankrat i globala partnerskap, säger Joar Forssell, utrikespolitisk talesperson för Liberalerna.

– Initiativet Made with Sweden är en förstärkt satsning för att främja svensk export och innovation för att stärka Sveriges position som en ledande frihandelsnation globalt. Frihandel är en förutsättning för ökat globalt välstånd och att bekämpa fattigdom, säger Camilla Brodin, gruppledare för Kristdemokraterna.

Initiativet kommer bland annat inkludera särskilda främjandesatsningar i länder som är aktuella för frihandelsavtal, bättre uppföljning av hur ambassader och Team Sweden-aktörer bidrar till affärer för svenska företag och satsningar på att attrahera talanger i världsklass till Sverige. Det ingår även ökad svensk närvaro och nya satsningar för att stärka partnerskapet med Ukraina. Stödet till svenska företags internationalisering utökas, med särskilt fokus på små och medelstora företag.

– Så, när andra säger, ‘Made in.’ säger vi, ‘Made with.’ Därför lanserar regeringen i dag Made with Sweden, säger Benjamin Dousa.
