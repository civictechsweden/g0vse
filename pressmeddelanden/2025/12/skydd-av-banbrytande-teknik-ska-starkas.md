# Skydd av banbrytande teknik ska stärkas

– Säker tillgång till banbrytande teknik är en grundpelare i vår nationella säkerhet. Försvarets materielverk får i uppdrag att stärka skyddet mot otillbörlig tekniköverföring och säkra leverantörskedjor. Det är ett nödvändigt steg för Sveriges säkerhet och konkurrenskraft, säger försvarsminister Pål Jonson.

Banbrytande teknik och materiel med försvars- och säkerhetsnytta är av central betydelse, särskilt i det omvärldsläge vi befinner oss i idag.

Myndigheternas arbete med skyddsvärd teknik är av strategisk betydelse för Sveriges säkerhet och konkurrenskraft. Förmåga inom området är också avgörande för Sveriges ställning som internationell partner och för förutsättningar att driva en svensk strategisk linje.

FMV får av regeringen i uppdrag att, i nära samarbete med Försvarsmakten och Totalförsvarets forskningsinstitut (FOI), stärka skyddet av banbrytande teknik.

Uppdraget innebär att öka förmågan att förhindra otillbörlig tekniköverföring, säkra tillgången till banbrytande teknik och stärka försörjningskedjor.

FMV ska bland annat:

* Leda arbetet med risk- och sårbarhetsanalyser av skyddsvärd banbrytande teknik ur ett nationellt säkerhetsperspektiv, samt bidra till metodutveckling av det arbetet.
* Identifiera och hantera beroenden av kritiska material och komponenter i försörjningskedjor för försvarsmateriel.
* Stärka användningen av datadriven analys, inte minst genom kommersiella verktyg.

Myndigheten ska senast den 22 april 2026 till Försvarsdepartementet redovisa vilka åtgärder som vidtagits samt redovisa en analys av vilka ytterligare åtgärder som krävs för att stärka arbetet med utveckling och skydd av banbrytande teknik. FMV ska därefter redovisa arbetet i samband med följande årsredovisningar.
