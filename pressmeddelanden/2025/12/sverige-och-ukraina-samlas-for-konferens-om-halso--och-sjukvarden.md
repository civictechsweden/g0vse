# Sverige och Ukraina samlas för konferens om hälso- och sjukvården

Fokus är gemensamt lärande och hur stödet till de pågående reformerna av hälso- och sjukvården samt Ukrainas väg mot EU kan utvecklas.

– Sverige står fast vid sitt engagemang för Ukraina. Ryssland fortsätter att intensifiera sina attacker mot civil infrastruktur, som sjukhus och medicinska hubbar för att skada Ukraina. Sveriges stöd är viktigare än någonsin, säger socialminister Jakob Forssmed.

– Partnerskap gör skillnad. Vi har mycket att lära av den ukrainska hälso- och sjukvården, inte minst för att stärka vårt eget beredskapsarbete. Genom gemensamt utbyte kan vi utveckla lösningar som gynnar båda länder, säger sjukvårdsminister Elisabet Lann.

Konferensen kommer att samla representanter från myndigheter, näringsliv, civilsamhälle, regioner, sjukhus och akademi och skapa en plattform för utbyte mellan svenska och ukrainska aktörer. Under mötet kommer diskussioner föras om behoven för Ukrainas hälso- och sjukvård, hur reformarbetet och uppbyggnaden kan stödjas, hur gemensamma utmaningar så som antibiotikaresistens kan hanteras. Pågående sjukhus-till-sjukhussamarbeten kommer också att lyftas.
