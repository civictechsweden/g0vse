# MUCF får i uppgift att ansvara för politiken för de nationella minoriteterna judar, romer, sverigefinnar och tornedalingar

– Genom att uppgifterna nu kommer att regleras i MUCF:s instruktion skapas en tydlighet och bättre förutsättningar att långsiktigt arbeta med minoritetspolitiken, säger kulturminister Parisa Liljestrand.

– MUCF har en viktig roll i att stödja och främja civilsamhället i olika delar. Tillsammans med uppgifterna i frågor om unga, civilsamhälle och trossamfund stärker de nya uppgifterna inom minoritetspolitiken MUCF:s uppdrag ytterligare. Jag ser fram emot en nystart för myndigheten från den 1 januari 2026, säger socialminister Jakob Forssmed.

Ändringen i MUCF:s instruktion innebär att MUCF ska följa upp och analysera offentliga aktörers insatser i förhållande till målet för politikområdet och verka för ökad kunskap om och förståelse för de nationella minoriteterna och deras rättigheter. I sitt arbete ska myndigheten vidare inhämta råd och sakkunskap från de nationella minoriteterna och på ett systematiskt sätt främja samverkan och erfarenhetsutbyte mellan statliga myndigheter, kommuner, regioner och andra berörda aktörer. MUCF ska även samarbeta med Sametinget i syfte att åstadkomma enhetlighet och effektivitet i det minoritetspolitiska arbetet.

## Utredningen om uppföljning av minoritetspolitiken

Utredningen om uppföljning av minoritetspolitiken bedömde i sitt slutbetänkande Högre växel i minoritetspolitiken Stärkt samordning och uppföljning (SOU 2020:27) att det minoritetspolitiska uppdraget bör regleras tydligt och samlat i instruktionen för uppföljningsmyndigheterna.

Sametinget kommer fortsatt att ansvara för minoritetspolitiken i förhållande till samer och samiska. En översyn av hur Sametingets uppgifter i den delen ska formuleras är just nu föremål för konsultation med det samiska folket.
