# Regeringen breddar civilplikten

– Beslutet att bredda civilplikten bygger på erfarenheter från Ukraina och insikten om hur viktigt det är att ha rätt person på rätt plats, med rätt utbildning, övning och träning. De kvinnor och män som blir aktuella för civilplikt förtjänar hela Sveriges tacksamhet, säger minister för civilt försvar Car-Oskar Bohlin.

– Det moderna kriget utspelas inte bara vid fronten – det drabbar hela samhället. Ukraina visar med brutal tydlighet att allt från räddningstjänst till cybersäkerhet är avgörande för att stå emot en angripare som inte skyr några medel. En breddad civilplikt är därför ett viktigt steg mot ett starkare totalförsvar. Rätt utbildning och rätt kunskap rustar Sverige starkt, säger Gulan Avci, försvarspolitisk talesperson för Liberalerna.

Regeringen har tidigare aktiverat civilplikten genom olika snabbspår, inom verksamhetsområdena kommunal räddningstjänst och elförsörjning. I och med regeringens beslut breddas civilplikten på två sätt:

* Civilplikten utökas till att även omfatta skyldighet att mönstra och fullgöra lång grundutbildning, på motsvarande sätt som för värnplikten. Det betyder att ungdomar från och med 2026 kan kallas till mönstring och skrivas in för lång grundutbildning med civilplikt. I första hand kommer utbildning inom räddningstjänst vara aktuell.
* Vilka verksamheter som kan använda civilplikt utökas. Bland de nya verksamheterna finns bevakningsverksamhet, elektroniska kommunikationer, nätverks- och informationssystem samt cybersäkerhet.

Skyldigheten att mönstra och fullgöra lång grundutbildning gäller från och med den 1 januari 2026. Förordningsändringarna, som anger inom vilka verksamheter civilplikt får utföras, träder i kraft den 15 januari.
