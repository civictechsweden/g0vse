# Regeringen vill minska kostnaderna för myndigheternas lokaler

Regeringen vill att statens lokalförsörjning blir mer kostnadseffektiv och anpassad till dagens arbetssätt. Digitalisering och ökat distansarbete har förändrat behoven av kontorsytor, vilket skapar möjligheter att minska kostnader och samtidigt förbättra resursanvändningen. Med tydligare krav på effektivitet, samverkan och samlokalisering mellan myndigheter vill regeringen frigöra medel som kan användas till kärnverksamhet och öka flexibiliteten i statsförvaltningen.

Förslagen som i dag har skickats ut på remiss innebär bland annat:

* Effektivare lokalanvändning. Myndigheter ska i sin planering verka för en effektiv och ändamålsenlig anskaffning och användning av lokaler.
* Kostnadsbesparingar genom samverkan. Myndigheter ska se om det är möjligt att genom att samverka med andra myndigheter minska statens kostnader eller uppnå andra fördelar.
* Ökad samlokalisering. Små myndigheter ska se över möjligheten att samverka eller samlokalisera med andra myndigheter för att minska kostnader.
* Stärkt styrning. Statskontoret (se faktaruta) får rätt att meddela föreskrifter för en kostnadseffektiv och ändamålsenlig lokalförsörjningsplanering. Det kan bland annat handla om kontorsarea per anställd och lokalernas läge i Stockholmsområdet.

– Skattebetalarnas pengar ska alltid användas ansvarsfullt och ge största möjliga nytta. Genom en smartare användning av lokaler kan vi få mer pengar över till kärnverksamhet, inte minst för små myndigheter. Det kan också öka samarbetet inom staten, exempelvis genom samlokalisering, säger civilminister Erik Slottner.

Det är fortfarande viktigt att myndigheter kan ha de kontorslokaler som behövs utifrån verksamheten och arbetsmiljön. Till exempel kan säkerhetsnivån och behovet av att hantera sekretessbelagda handlingar påverka vilka lokaler man behöver.

## Riksrevisionens har granskat statens användning och anskaffning av kontorslokaler

Regeringen har överlämnat en skrivelse till Riksdagen med anledning av Riksrevisionens granskning av statens användning och anskaffning av kontorslokaler. Granskningen visar att det finns stor potential att effektivisera lokalförsörjningen inom staten, bland annat genom minskade kontorsytor och ökad samverkan mellan myndigheter. Riksrevisionen bedömde i en rapport tidigare i år att potentialen är mellan 2,5–4 miljarder kronor per år.

Regeringen delar Riksrevisionens bedömning att statens lokalförsörjning kan bli mer kostnadseffektiv och ändamålsenlig. Regeringen arbetar med att stärka styrningen av och stödet till myndigheterna, samtidigt som verksamhetsansvaret fortsatt ligger hos myndigheterna för att möjliggöra flexibla lösningar.
