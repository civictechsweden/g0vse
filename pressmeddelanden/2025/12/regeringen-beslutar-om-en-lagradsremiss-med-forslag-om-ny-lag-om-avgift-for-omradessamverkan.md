# Regeringen beslutar om en lagrådsremiss med förslag om ny lag om avgift för områdessamverkan

– I dag upplever många otrygghet i sitt eget bostadsområde. Regeringen ser områdessamverkan som en viktig del i att skapa trygghet och förebygga brott. Trygga och välskötta områden uppstår inte av sig själva. Det krävs ansvar, samarbete och långsiktighet. Med den här föreslagna lagen ger vi lokala aktörer ett tydligt verktyg för att dela ansvaret och stärka tryggheten där människor bor och verkar, säger infrastruktur- och bostadsminister Andreas Carlson.

Regeringens arbete för ökad trygghet är en del av en bredare omläggning av politiken.

– Konsekvenserna av den tidigare förda migrations- och integrationspolitiken är kännbara, inte minst i områden där utanförskapet är stort. Den här regeringen lägger om politiken för att fler ska få förutsättningarna att lyckas. En aspekt i regeringens arbete är att stärka tryggheten och hoppfullheten i Sveriges alla bostadsområden. Områdessamverkan har visat sig vara ett framgångsrikt recept, bland annat för att lyfta utsatta områden. Med detta förslag stärker vi nu förutsättningarna för flera aktörer att ingå områdessamverkan, säger migrationsminister Johan Forssell.

- När det sker lokal samverkan mellan fastighetsägare skapas bättre förutsättningar för att göra områden mer attraktiva och trygga. Samtidigt ska inte några få stå för hela notan. Den här föreslagna lagen ger en stabil grund för ett delat ansvar och möjliggör att samverkan kan bedrivas långsiktigt och med fokus på att stärka utvecklingen i samhället, säger Patrik Karlson, bostadspolitisk talesperson för Liberalerna.

– Den här föreslagna lagen ger bättre möjligheter för lokala aktörer att ta gemensamt ansvar och genom konkreta åtgärder som belysning, bevakning och skötsel kan tryggheten stärkas i området. Alla, oavsett bostadsform, ska känna sig trygga i sin vardag. Människor måste kunna lita på att de områden där de bor och rör sig är säkra, välskötta och trivsamma, säger Mikael Eskilandersson, civilpolitisk talesperson för Sverigedemokraterna.

Den föreslagna lagen påverkar inte redan fungerande eller framtida samarbeten på annat sätt än att de kan, om de så vill, använda lagen för att få en rätt att ta ut avgift.

Möjligheten att ta ut en avgift kräver, enligt förslaget i lagrådsremissen, att vissa förutsättningar är på plats. Den som bedriver samverkan och vill få rätt att ta ut avgift kan ansöka om att bli godkänd som samverkanshuvudman. För att bli godkänd ska den kommun där samverkansområdet finns ha bedömt att samverkan behövs och inte redan tillgodoses av någon annan. Kommunen bedömer också om samverkansarbetet är ändamålsenligt och att kostnaderna för det kan antas bli rimliga och skäligt fördelade. För att bli godkänd krävs stöd av en kvalificerad majoritet av de berörda fastighetsägarna som ska ges möjlighet att delta i verksamhetens beslutsfattande.

Enligt regeringens förslag ska fastigheter bebyggda med endast en- eller tvåbostadshus eller komplementbyggnader till sådana hus inte omfattas av skyldighet att betala avgift.

Den nya lagen föreslås träda i kraft den 1 augusti 2026. Lagrådsremissen bygger på en överenskommelse mellan Sverigedemokraterna, Moderaterna, Kristdemokraterna och Liberalerna.
