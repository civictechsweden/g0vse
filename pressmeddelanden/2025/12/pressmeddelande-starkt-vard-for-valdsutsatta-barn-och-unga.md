# Pressmeddelande: Stärkt vård för våldsutsatta barn och unga

I uppdraget ingår att analysera riskerna och förebygga att barn och unga utsätts för sexuellt våld, sexuell exploatering eller prostitution och människohandel för alla ändamål. Uppdraget omfattar även arbete med att förebygga förekomst av sådan våldsutsatthet i myndighetens egen verksamhet.

– Barn och unga som utsätts för våld och övergrepp är ofta en väldigt sårbar grupp. Därför är det avgörande att vården anpassas och stärks för att möta deras behov och skydda dem från ytterligare utsatthet. Med detta uppdrag till SiS tar vi ett viktigt steg för att förebygga våld, exploatering och människohandel, och för att säkerställa att barn får den trygghet och det stöd de har rätt till, säger socialtjänstminister Camilla Waltersson Grönvall.

– Staten måste ta ansvar för att varje individ som drabbats av våld, hedersförtryck eller sexuell exploatering får rätt stöd och trygghet. Vi kan aldrig acceptera att unga lämnas ensamma i sin utsatthet. Genom det här uppdraget till SiS markerar vi tydligt att samhället står på barnens sida, säger Helene Odenjung, barnrättspolitisk talesperson för Liberalerna.

I genomförandet av uppdraget att stärka och anpassa vården för barn och unga som utsatts för våld får myndigheten under 2026 använda 2,5 miljoner kronor. Uppdraget ska redovisas till Regeringskansliet senast den 24 mars 2029.

SiS ska även se över behovet av andlig vård för barn, unga och klienter som vårdas på de särskilda ungdomshemmen och LVM-hemmen.

– För unga som befinner sig på särskilda ungdomshem eller LVM-hem kan livet präglas av kris, oro och existentiella frågor. Andlig vård handlar om att bli sedd som människa, bortom sin situation eller sina beslut. Att få samtala om mening, hopp och livsfrågor kan vara ett viktigt stöd när tilliten till både sig själv och omvärlden kan vara skör, säger socialminister Jakob Forssmed.

Uppdraget att se över behovet av, och förutsättningarna för, andlig vård ska slutredovisas senast den 26 mars 2027.
