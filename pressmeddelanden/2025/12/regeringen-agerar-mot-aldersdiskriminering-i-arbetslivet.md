# Regeringen agerar mot åldersdiskriminering i arbetslivet

–  Ålderismen på svensk arbetsmarknad är ett rent slöseri på all den kompetens och erfarenhet som finns hos många individer. Detta uppdrag är ett steg i arbetet att skapa inkluderande arbetsplatser där den åldersfixering som finns bryts. Det är avgörande för ett dynamiskt arbetsliv och för att stärka Sveriges konkurrenskraft, säger arbetsmarknadsminister Johan Britz.

Diskriminering på grund av ålder är förbjuden enligt diskrimineringslagen, men rapporter visar att både äldre och yngre personer är särskilt utsatta inom arbetslivet, bland annat vid rekrytering och kompetensutveckling. Fördomar och attityder kring ålder riskerar att minska mångfalden och innovationskraften.

– Ett jämlikt och jämställt land tar vara på allas kompetens. Åldersdiskriminering skapar ojämlikhet och hindrar människor från att bidra fullt ut. Med detta uppdrag vill vi säkerställa att arbetsgivare får kunskap för att öka deras förmåga att skapa inkluderande arbetsplatser, säger jämställdhetsminister Nina Larsson.

– Det pågår ett enormt slöseri idag när vi slentrianmässigt pensionerar våra mest erfarna medarbetare. I stället för att fråga när det är dags att gå i pension borde fler arbetsgivare ställa sig frågan: vad kan vi göra och vad krävs för att du skulle kunna tänka dig att jobba kvar ett år eller två till? Det är oerhört viktigt att attityder förändras och att fler arbetsgivare ser vilken enorm tillgång seniora medarbetare är, säger äldre- och socialförsäkringsminister Anna Tenje.

– Det är viktigt att äldre och yngre kan mötas över generationsgränser. När samtal avtar mellan generationer är risken stor att förståelsen minskar och fördomarna växer. Ett viktigt steg för att motverka ålderism är att ge arbetsgivare den kunskap och de verktyg som krävs, så att alla får möjlighet att bidra fullt ut i arbetslivet - oavsett ålder, säger socialminister Jakob Forssmed.

Regeringen ser åldersdiskriminering som ett allvarligt hinder för ett inkluderande och hållbart arbetsliv. Ett samhälle som tar tillvara kompetens i alla åldrar stärker både konkurrenskraften och individens möjlighet att delta fullt ut i arbetslivet. Därför är det viktigt att arbetsgivare har kunskap och verktyg för att förebygga diskriminering och främja lika rättigheter.

Uppdraget omfattar att analysera vilka insatser som behövs och, vid behov, lämna förslag på åtgärder som stärker arbetsgivares förebyggande och främjande arbete mot åldersdiskriminering. Uppdraget ska genomföras i samråd med arbetsmarknadens parter och redovisas senast den 31 mars 2027.
