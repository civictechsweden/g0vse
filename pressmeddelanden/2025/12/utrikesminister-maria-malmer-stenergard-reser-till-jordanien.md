# Utrikesminister Maria Malmer Stenergard reser till Jordanien

– Jordanien är en viktig partner för Sverige. Landet spelar en central roll för stabilitet i Mellanöstern och samarbetet med EU och Nato är nära. Resan är en möjlighet att följa upp H.M. Kung Abdullah II:s besök till Sverige tidigare i år, säger utrikesminister Maria Malmer Stenergard.

Under besöket kommer utrikesministern att träffa H.M. Kung Abdullah II och utrikesminister Ayman Safadi.

Delar av besöket i Jordanien kommer att genomföras tillsammans med UN Womens exekutivdirektör Sima Bahous och fokusera på kvinnors ekonomiska egenmakt och deltagande på arbetsmarknaden. Sverige är ordförande i styrelsen för UN Women, FN:s organisation för jämställdhet och kvinnors egenmakt. Malmer Stenergard kommer också att besöka ett läger för syriska flyktingar.
