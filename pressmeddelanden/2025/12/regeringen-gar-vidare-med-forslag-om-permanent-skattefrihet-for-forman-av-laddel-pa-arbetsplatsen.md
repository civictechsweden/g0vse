# Regeringen går vidare med förslag om permanent skattefrihet för förmån av laddel på arbetsplatsen

Sedan den 1 juli 2023 gäller en tillfällig skattefrihet för förmån av elektricitet för laddning av personbil klass I, lätt lastbil, motorcykel, moped eller cykel. Skattefriheten gäller vid laddning vid laddningspunkt eller eluttag som arbetsgivaren tillhandahåller i anslutning till arbetsplatsen. Regeringen föreslår nu i en proposition att skattefriheten ska bli permanent. Syftet är att fortsatt underlätta omställningen till en fossilfri fordonsflotta och gynna arbetsresor med laddbara fordon.

I propositionen föreslås dessutom att avdragsrätten för drivmedelsutgifter för tjänsteresor med förmånsbil ska utvidgas i vissa fall. Förslaget innebär att den som har en laddhybrid som förmånsbil får rätt till avdrag för drivmedelsutgifter för tjänsteresor, även om bilen har laddats med elektricitet som arbetsgivaren tillhandahåller i anslutning till arbetsplatsen.

Förslaget om permanent skattefrihet för förmån av laddel på arbetsplatsen beräknas minska skatteintäkterna med 130 miljoner kronor under 2026 och 260 miljoner kronor per år därefter. Förslaget att utvidga rätten till avdrag för drivmedelsutgifter bedöms inte ha någon effekt på skatteintäkterna.

Förslagen föreslås träda i kraft den 1 juli 2026.
