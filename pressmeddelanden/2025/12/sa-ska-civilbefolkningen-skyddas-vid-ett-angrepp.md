# Så ska civilbefolkningen skyddas vid ett angrepp

Myndigheten för samhällsskydd och beredskap (MSB) och länsstyrelserna fick i juli 2024 i uppdrag att ta fram en övergripande planering av åtgärder för att stärka skyddet av civilbefolkningen, med fokus på skyddsrum, utrymning och tillhörande inkvartering.

Den 5 december 2025 lämnade myndigheterna in planeringen till Regeringskansliet.

– Det allvarliga säkerhetsläget kräver ett robust, flexibelt och samordnat totalförsvar som kan möta flera hot samtidigt, säkerställa de viktigaste samhällsfunktionerna och skydda civilbefolkningen. Den här planen är en viktig pusselbit, säger minister för civilt försvar Carl-Oskar Bohlin.

– Det här stärker motståndskraften på platser i Sverige som skulle kunna vara särskilt utsatta vid ett väpnat angrepp. Det säkerhetspolitiska läget ställer helt nya krav på samhällets förmåga att stå emot och anpassa sig efter påfrestningar, säger civilminister Erik Slottner.

Planeringen innehåller bland annat en geografisk prioritering med identifierade riskområden. Prioriteringen är gjord bland annat utifrån vilka områden i Sverige som bedöms vara sannolika mål vid ett väpnat angrepp, var det finns viktiga totalförsvarsanläggningar och annan samhällsviktig verksamhet.

MSB och länsstyrelserna redogör även för vilka skyddsåtgärder som är lämpliga för olika områden. I befolkningstäta områden som löper större risk att utsättas för väpnat angrepp, och i områden där det finns människor som av olika anledningar inte kan utrymmas, behöver det finnas fler skyddsrum. I områden med få skyddsrum i förhållande till befolkningsmängden behöver det finnas fler möjligheter till utrymning.

MSB och länsstyrelserna har i arbetet samverkat med Försvarsmakten och Polismyndigheten. Som ett nästa steg kommer de att involvera berörda kommuner och planera för kommunikationsinsatser riktade till befolkningen.
