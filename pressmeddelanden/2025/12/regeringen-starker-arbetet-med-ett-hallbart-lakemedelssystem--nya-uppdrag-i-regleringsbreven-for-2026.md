# Regeringen stärker arbetet med ett hållbart läkemedelssystem – nya uppdrag i regleringsbreven för 2026

– Sverige har länge varit en ledande life science-nation vilket har bidragit till banbrytande forskning och medicinska genombrott. I en globaliserad värld som skakas av geopolitiska förändringar behöver Sverige kliva fram ytterligare för att proaktivt och långsiktigt utveckla sektorn och attrahera investeringar. Dessa uppdrag kommer bidra till att analysera och förändra hur Sverige arbetar med frågor som rör läkemedel och medicinteknik i det nya läget uppdrag, säger socialminister Jakob Forssmed.

Myndigheterna får följande uppdrag:

## Internationell utveckling och prissättning

Tandvårds- och läkemedelsförmånsverket (TLV) ska analysera hur förändringar på den internationella läkemedelsmarknaden påverkar det svenska prissättningssystemet och tillgången till kostnadseffektiva läkemedel i Sverige. I uppdraget ska myndigheten identifiera både risker och möjligheter med exempelvis handelspolitiska förändringar och nya regler och hur dessa påverkar företagens incitament att lansera läkemedel på den svenska marknaden, samt hur situationen jämför sig med andra länder.

## Nationell hantering av kostnader och undantag

För att stötta regionerna ytterligare i implementering av nya läkemedel får E-hälsomyndigheten i uppdrag att undersöka förutsättningarna för en nationell struktur för hantering av läkemedelsavtalen. Det skulle minska den administrativa bördan för regionerna, skapa mer likvärdiga arbetssätt och bidra till en mer enhetlig och effektiv hantering inom läkemedelsområdet samt förbättra den nationella uppföljningen.

## Effektivare tillståndsprocesser för kliniska prövningar

För att effektivisera tillståndsprocesserna för kliniska prövningar får Läkemedelsverket och Etikprövningsmyndigheten likalydande uppdrag att effektivisera och samverka kring tillståndsprocessen för kliniska prövningar av läkemedel och medicintekniska produkter. Myndigheterna ska också samverka med Regionala Biobankscentra i genomförandet.
