# Videberg Kraft AB ansöker om statligt stöd för att bygga kärnkraft

– Att vi har fått in en första ansökan bekräftar att svenska industriföretag vill vara med och bygga kärnkraft. Det här är ett avgörande steg mot att få nya reaktorer på plats och vi är redo att ta emot fler ansökningar framöver, säger finansmarknadsminister Niklas Wykman.

I sin ansökan anger Videberg Kraft AB att man planerar att bygga reaktorer på Väröhalvön vid Ringhals 1 och 2. Projektet väntas ge en total elektrisk effekt på cirka 1 500 MW.

Nu kommer ansökan att beredas på Finansdepartementet av sekretariatet för finansiering av ny kärnkraft. Ansökan är den första och fler kan väntas inkomma framöver enligt de förberedande dialoger som genomförts med olika intressenter under hösten.

En ansökan innebär att arbetet för att regeringen ska kunna fatta beslut om stöd kan inledas. Processen omfattar förutom beredning av själva ansökan också förhandlingar mellan regeringen och bolaget om stödets villkor och omfattning. En löpande dialog med EU-kommissionens generaldirektorat för konkurrens (DG-COMP) leder sedan fram till en formell prövning av om stödet är förenligt med EU:s statsstödsregler.
