# Statens kulturråd ska stärka barns och ungas tillgång till kultur och bildning

– Bildning och läskunnighet är två viktiga framtidsfrågor för vårt land. De är dessutom två grundpelare för ett levande demokratiskt samhälle som bärs av medvetna och engagerade medborgare. Därför är det viktigt att vi fortsätter att prioritera insatser inom läsning och bildning för barn och unga, säger kulturminister Parisa Liljestrand.

– Att knäcka läskoden är inte bara avgörande för barns skolresultat, utan också för deras förmåga att förstå sig själva och sin omvärld. När unga får tillgång till böcker, språk och kultur öppnas dörrar till kunskap, nyfikenhet och framtidstro. Det är en frihetsfråga som alltid är värd att investera i, säger utbildnings- och integrationsminister Simona Mohamsson.

### Översyn av Kulturskolelivet

Utbildningsinsatsen Kulturskoleklivet som genomförs vid flera lärosäten lanserades 2019 som en långsiktig satsning för att stärka kompetensen för pedagoger vid landets kulturskolor. Satsningen uppgår till 25 miljoner kronor årligen som fördelas till ett urval universitet och högskolor. Nu får Statens kulturråd i uppdrag att följa upp hur väl satsningen tillmötesgår de kompetens- och utbildningsbehov som kulturskolorna har. Myndigheten ska även föreslå hur satsningen kan vidareutvecklas för att möta kulturskolornas kompetensbehov på ett långsiktigt, förutsägbart och kostnads­effektivt sätt.

Uppdraget ska redovisas senast den 15 januari 2027.

### Verksamhetsbidrag för läsfrämjande

Statens kulturråd fördelar i dag projektstöd till aktörer som anordnar läsfrämjande insatser. Flera aktörer har lyft behovet av ett verksamhetsbidrag för att möjliggöra en långsiktighet i sin verksamhet. En långsiktighet i finansieringen ökar förutsättningarna för en stabil grundstruktur i det läsfrämjande arbetet. Statens kulturråd får därför i uppdrag att analysera vilka åtgärder som behövs för att myndigheten, från och med bidragsåret 2027, ska kunna fördela verksamhetsbidrag till aktörer som genomför läsfrämjande insatser.

Uppdraget ska redovisas senast den 29 april 2026.

Båda uppdragen syftar till bättre måluppfyllelse av de nationella kulturpolitiska målen som anger att barns och ungas rätt till kultur särskilt ska uppmärksammas.
