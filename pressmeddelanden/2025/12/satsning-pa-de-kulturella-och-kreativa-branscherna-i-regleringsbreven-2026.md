# Satsning på de kulturella och kreativa branscherna i regleringsbreven 2026

– De kulturella och kreativa branscherna är en ny svensk basnäring, som utöver att skapa kultur och kreativitet även bidrar till vår tillväxt, export och Sveriges globala konkurrenskraft. Genom att lyfta fram branschernas betydelse visar vi att kulturella och kreativa företag spelar en viktig roll för Sveriges framtida utveckling, säger kulturminister Parisa Liljestrand.

### Statistik om de kulturella och kreativa branscherna

Det saknas idag samlad statistik som uppdateras löpande för de kulturella och kreativa branscherna. I regleringsbrevet för 2026 ger regeringen Myndigheten för kulturanalys i uppgift att lämna förslag på hur tillförlitlig och relevant nationell statistik om de kulturella och kreativa branschernas ekonomiska värden kan produceras och publiceras löpande. Uppdraget ska göras i samverkan med Statistiska Centralbyrån, Statens kulturråd och Konstnärsnämnden. Kreativ Sektors rapport ”Uppdaterad statistik för de kulturella och kreativa branscherna”, som finansierades av regeringen, ska vara en utgångspunkt för arbetet.

### Upphovsrättens betydelse för konstnärers företagande

Upphovsrätten har en avgörande betydelse för kulturella och kreativa företags skapande och utveckling. Konstnärsnämnden ska i samverkan med Patent- och registreringsverket sprida kunskap om upphovsrätten och dess betydelse för konstnärers företagande inom kulturella och kreativa branscher och de förutsättningar som den tekniska utvecklingen ger. Uppdraget ska redovisas senast den 22 februari 2027.

### Delutvärdering av strategin för företag i kulturella och kreativa branscher

Myndigheten för kulturanalys ska göra en delutvärdering av genomförandet av regeringens Strategi för företag i kulturella och kreativa branscher. Uppdraget ska redovisas till regeringen senast den 1 mars 2027.

### Turism med koppling till verken i Sveriges kulturkanon ska främjas

I regleringsbrevet för 2026 får Statens kulturråd i uppgift att genomföra insatser för att främja kulturturism inom Sverige till platser som har koppling till de 100 verk och företeelser som ingår i En kulturkanon för Sverige.

Vid genomförandet av uppdraget ska myndigheten inhämta kunskaper och erfarenheter från samverkansrådet, regionerna och andra relevanta myndigheter och aktörer. En plan för uppdragets genomförande ska redovisas till regeringen senast den 15 april 2026. Uppdraget ska slutredovisas senast den 15 december 2026.
