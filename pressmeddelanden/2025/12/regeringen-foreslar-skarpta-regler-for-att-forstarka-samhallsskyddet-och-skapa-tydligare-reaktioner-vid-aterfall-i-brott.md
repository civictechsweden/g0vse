# Regeringen föreslår skärpta regler för att förstärka samhällsskyddet och skapa tydligare reaktioner vid återfall i brott

Regeringen vill även att reaktionerna vid misskötsamhet eller återfall i brott ska bli mer tydliga. Förslagen ingår i regeringens arbete för att bekämpa den grova kriminaliteten och öka tryggheten i hela landet.

– Den som missköter sig i anstalt eller som efter avtjänat straff fortsätter att begå brott ska möta tydliga konsekvenser. De förslag vi nu går fram med ökar tryggheten för hederliga medborgare. Farliga brottslingar ska sitta inne, så att vanliga människor vågar vara ute, säger justitieminister Gunnar Strömmer.

Förslagen innebär bland annat:

* Rymning från vissa former av frihetsberövanden, på bland annat häkten, anstalter, SiS-hem och förvar, kriminaliseras.
* Återfall i brott får större betydelse vid straffmätningen.
* Den som är dömd till skyddstillsyn eller är villkorligt frigiven ska meddelas begränsningar av rörelsefriheten (vistelseföreskrift), om den dömde är involverad i eller har koppling till en grupp som utövar allvarlig brottslighet, och riskerar att begå eller medverka till allvarlig brottslighet på en viss plats eller inom ett visst område.
* En vistelseföreskrift ska även kunna beslutas om det kan antas behövas för att tillgodose målsägandens behov av trygghet.
* Det anges i lag att underlåtenhet att delta i anvisade åtgärder eller annan misskötsamhet under anstaltsvistelsen ska beaktas särskilt vid prövningen av om permission och frigivningsförberedande åtgärder kan beviljas.
* Det anges i lag att involvering i, eller koppling till, en grupp av personer som utövar allvarlig brottslighet ska beaktas särskilt vid prövningen av om permission kan beviljas, samt vilka villkor den i sådana fall ska vara förenad med. För vuxna intagna med sådana kopplingar får permission aldrig beviljas innan den s.k. kvalifikationstiden avtjänats.

Lagrådsremissen är baserad på vissa förslag från Utredningen om påföljder, återfall och verkställighet. Lagändringarna föreslås träda i kraft den 2 juli 2026.
