# Viktiga ändringar i Avskogningsförordningen

Förordningstextens väsentliga oklarheter avseende praktiskt genomförande av kontroll, övervakning och spårbarhet har återspeglats i senareläggning av tillämpningsdatum. Regeringen har aktivt drivit på för att förordningens bestämmelser och tillämpning skulle bli mer proportionerliga, både avseende administrativ börda och sanktioner.

– Regeringen har sedan EUDR antogs arbetat för rättssäkerhet och rimliga marknadsvillkor för de många företag som omfattas av förordningens krav. Regeringen har fortfarande synpunkter på förordningen men jag välkomnar de viktiga ändringar som har beslutats. Vi är nöjda med det betydande genomslag som svenskt påverkansarbete har haft, säger landsbygdsminister Peter Kullgren.

– Avskogningsförordningen var krånglig, omständlig och la en våt filt över europeiska näringar, särskilt inom lantbrukssektorn. Det håller inte i en tid då Europa måste växla upp och stärka konkurrenskraften. Regeringen har därför drivit på för förenkling och förbättring. Detta är ett tydligt exempel på att vi har fått gehör och kommit en bra bit på vägen, säger EU-minister Jessica Rosencrantz.

– Det finns mycket i övrigt att önska kring processen inom EU med avskogningsförordningen. Det kostsamma och administrativt betungade regelverket i kombination med en stor osäkerhet kring implementeringen har inte varit till gagn för någon. Sverigedemokraterna välkomnar de förbättringar som Sverige tillsammans med likasinnade i rådet och Europarlamentet nu lyckats åstadkomma, säger Martin Kinnunen klimatpolitisk talesperson SD.

EU-kommissionen föreslog ändringar av vissa skyldigheter inom avskogningsförordningen den 21 oktober. Regeringen konstaterade att kommissionen tagit intryck av svenska inspel för vissa förenklingar i sitt förslag och att förslaget går i rätt riktning, men bedömde att kravet på nedströms verksamhetsutövare att skicka vidare referensnummer skulle medföra en oproportionerlig administrativ börda. Slutlig överenskommelse återspeglar i hög utsträckning svenska prioriteringar. Ändringarna har antagits genom en skyndsam process. Ändringarna innebär lättnader för nedströms verksamhetsutövare och handlare, förenklingar för småföretag och lantbrukare i lågriskländer genom möjlighet att bättre nyttja befintliga register. Vidare senareläggs tillämpningen 12 månader för alla aktörer och kommissionen ska analysera ytterligare möjligheter till förenkling.
