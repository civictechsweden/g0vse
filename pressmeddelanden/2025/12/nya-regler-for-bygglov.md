# Nya regler för bygglov

– Det är ett prioriterat område för regeringen att åtgärda de strukturella hinder som präglar bostadsmarknaden, så att svensk bygg- och bostadsmarknad står bättre rustad när konjunkturen väl vänder upp. Från och med i dag får svenska husägare större makt och frihet över sina hus. Nu blir det lättare att bygga nytt, bygga om och bygga till. Regeringen minskar nu på krångel, specialregler och byråkratiska bromsklossar – och genomför den största förenklingen av bygglovsregler på över 15 år. För Sveriges barnfamiljer betyder det mer frihet, mer förutsägbarhet och större möjligheter att forma sina hem efter sina egna behov, säger infrastruktur- och bostadsminister Andreas Carlson.

Reglerna om lovfria komplementbyggnader, komplementbostadshus och tillbyggnader blir mer flexibla, och fler och större åtgärder ska kunna vidtas utan krav på bygglov, särskilt i områden som inte omfattas av en detaljplan.

De nya reglerna innebär bland annat följande:

* Det införs en ”pott” för komplementbyggnader. Inom detaljplanelagt område är den 45 kvm, och utanför sådant område 65 kvm. Dessa kvadratmetrar kan disponeras fritt för flera komplementbyggnader så länge en byggnad inte överskrider 30 kvm respektive 50 kvm.
* Tillbyggnader upp till 30 kvm får uppföras för alla typer av byggnader, även flerbostadshus och andra byggnader, utan krav på lov. Kvadratmetrarna kan fördelas på flera olika tillbyggnader så länge de totalt sett inte blir större än 30 kvm.
* Det blir tillåtet att utan bygglov uppföra komplementbyggnader i anslutning till andra typer av byggnader än en- och tvåbostadshus.
* Det särskilda kravet på anmälan för s.k. attefallsåtgärder tas bort.
* Kravet på bygglov för fasadändringar på en- och tvåbostadshus tas bort. Det underlättar för fastighetsägare att till exempel måla om, byta fasadmaterial och installera solceller eller takfönster.
* Bygglov för inredande av vind till bostad i ett bostadshus får ges även om det strider mot förbud att inreda vind i detaljplan. Det kommer att underlätta för bland annat bostadsrättsföreningar att inreda vindar till bostäder, och skapa fler bostäder.
* En befintlig byggnad utanför detaljplanelagt område får inredas med en eller flera lokaler (max 50 kvm) utan krav på bygglov, vilket kan underlätta för företagande på landsbygden.
* Kravet på bygglov för idrottsanläggningar slopas för mindre anläggningar än 1 500 kvm.

Bygglov kommer fortsatt krävas vid byggnation nära gräns, inom områden som är av riksintresse för totalförsvaret och inom särskilt värdefulla områden.
