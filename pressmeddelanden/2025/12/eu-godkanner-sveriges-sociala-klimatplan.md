# EU godkänner Sveriges sociala klimatplan

– Jag är stolt över att Sverige som första land i EU fått sin sociala klimatplan godkänd. Den riktade elbilspremien är ett av regeringens verktyg för att underlätta för hushåll i glesbygd att ställa om och köpa en elbil. Det har varit ett intensivt men konstruktivt arbete med EU-kommissionen för att komma så här långt. Nu håller regeringen ett högt tempo för att få premien på plats så snart som möjligt, säger klimat- och miljöminister Romina Pourmokhtari.

EU-kommissionens beslut innebär att EU:s villkor kring planen och den riktade elbilspremien nu är fastlagda.  Det nationella arbetet med att färdigställa regelverk och IT-system för premien kan därmed fortsätta.

Regeringen kommer nu att ta fram en stödförordning som lägger fast detaljerade villkor för elbilspremien. På uppdrag av regeringen har Naturvårdsverket sedan tidigare tagit fram underlag för planen och kommer att förbereda genomförandet av elbilspremien.
