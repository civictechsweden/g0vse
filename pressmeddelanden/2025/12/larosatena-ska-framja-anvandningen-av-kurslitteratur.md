# Lärosätena ska främja användningen av kurslitteratur

– Kurslitteratur bidrar till att utveckla studenternas analytiska tänkande och underlättar en djupare kunskapsinhämtning. När vi nu får indikationer på att tillgången till kurslitteratur försämras behöver vi veta mer om vad lärosätena gör för att främja tillgången till kurslitteratur, säger gymnasie-, högskole- och forskningsminister Lotta Edholm.

Som ett led i arbetet med att motverka läskrisen har regeringen nu beslutat att införa ett nytt återrapporteringskrav om främjande av kurslitteratur i regleringsbrevet för universitet och högskolor för 2026. Det innebär att de statliga lärosätena ska redovisa hur de arbetar med att främja tillgången till kurslitteratur. Lärosätena ska redovisa arbetet i sina årsredovisningar för 2026.

## Tidigare uppdrag

Den svenska läskrisen som finns i grundskolan märks även inom den högre utbildningen. Tidigare har regeringen också gett Statistiska centralbyrån (SCB) i uppdrag att kartlägga hur läsförståelsen bland studenter har utvecklats och att följa upp läsförståelsens effekter på genomströmning.

Läskunnigheten bland studenter har också betydelse för deras möjligheter att nyttja och förstå kurslitteratur, vilket i sin tur kan påverka både kunskapsinhämtningen och efterfrågan på kurslitteratur. Universitetskanslersämbetet (UKÄ) har därför fått i uppdrag att kartlägga hur studenters tillgång till och användning av kurslitteratur har förändrats över tid. Kartläggningen ska bland annat inbegripa studenters användning av fysisk eller digital kurslitteratur på svenska. UKÄ:s och SCB:s uppdrag ska redovisas senast den 31 mars 2026.
