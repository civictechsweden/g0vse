# Regeringen presenterar vintermiljard till Ukraina

Det nya stödpaketet går till att möta Ukrainas mest akuta behov, bland annat inom energiförsörjning, reparationer och uppbyggnad av förstörd infrastruktur, reformer samt hälso- och sjukvård. Stödpaketet omfattar sammanlagt 1,112 miljarder kronor.

– I Ukraina är vintern på intåg. Samtidigt som temperaturen faller har Ryssland intensifierat sina attacker mot civil infrastruktur. Det lämnar miljontals ukrainare utan tillgång till el, värme och vatten inför sannolikt den värsta vintern hittills sedan 2022. Regeringen presenterar därför ett nytt stödpaket som fokuserar på de mest angelägna behoven den här vintern, men även på stöd som stärker Ukrainas motståndskraft på lång sikt. Sverige fortsätter att göra allt vi kan för att stödja Ukraina, säger bistånds- och utrikeshandelsminister Benjamin Dousa.

– När Ryssland misslyckas på slagfältet flyttar de kriget till människors hem. Då intensifierar de attackerna mot energisystemet och den civila infrastrukturen – inte för att vinna militära framgångar, utan för att frysa ut och skrämma en befolkning. Energiförsörjningen är en avgörande del i totalförsvaret. Tillsammans med internationella partners utökar vi nu stödet till Ukrainas energiförsörjning. Det stärker inte bara Ukrainas motståndskraft utan hela Europas försvar, säger energi- och näringsminister Ebba Busch.

## Stödpaketets innehåll

Nordiska miljöfinansieringsbolaget (Nefco) tilldelas 700 miljoner kronor för sitt gröna uppbyggnadsprogram för Ukraina, varav 375 miljoner kronor utbetalas 2025 och resterande del 2026. Genom programmet ges ekonomiskt och tekniskt stöd till ukrainska kommuner för reparation och uppbyggnad av infrastruktur på ett miljövänligt sätt. Programmet nyttjar nordisk kompetens inom hållbarhet och grön utveckling.

Energy Community Ukraine Energy Support Fund tilldelas 225 miljoner kronor för 2025 för att bidra till att möta Ukrainas energibehov inför och under vintern, inklusive energigenerering och reparationer av kritisk infrastruktur.

Världsbankens fond för Ukrainas uppbyggnad (URTF) tilldelas 115 miljoner kronor för 2025 för reparationer av energi- och bostadsinfrastruktur och stöd till flyktingar, samt för att stärka landets administrativa kapacitet och förmåga att leverera samhällstjänster.

Europeiska banken för återuppbyggnad och utveckling (EBRD) tilldelas 50 miljoner kronor för 2025 för att stärka Ukrainas kapacitet att utarbeta och genomföra de reformer som krävs för landets EU-närmande. Stödet kanaliseras genom EBRD:s multigivarfond för Ukraina och syftar till att stödja Ukrainas ansträngningar att reformera landets ekonomi, förbättra landets företagsklimat och främja hållbar tillväxt.

Därtill avsätter regeringen ytterligare 22 miljoner kronor under 2025 för att stödja livräddande insatser mot hiv och tuberkulos i Ukraina. Den nya insatsen ska genomföras av Sida och bidra till att upprätthålla diagnostik, behandling och prevention av smittsamma sjukdomar som tuberkulos och hiv i hela landet, samt i möjligaste mån förebygga ökad spridning och risken för utveckling av mer resistenta infektioner.
