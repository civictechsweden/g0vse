# Regeringen prioriterar försörjningsberedskap för livsmedel och dricksvatten

– Vi höjer takten i återuppbyggnaden av svensk livsmedelsberedskap. Beredskapslager är på väg att etableras. Primärproducenter visar stort intresse för det nystartade investeringsstödet som ska minska sårbarheten i livsmedelsförsörjningen vid kris och ytterst krig, därför höjs stödet 2026.  En tryggare livsmedelsförsörjning är en grundbult i ett fungerande totalförsvar och för regeringen är området högt prioriterat, säger landsbygdsminister Peter Kullgren.

– Sveriges befolkning ska kunna sätta mat på bordet, även i allvarstider. Regeringen går därför fram med konkreta satsningar på att stärka svensk livsmedelsberedskap, bland annat genom beredskapslager, satsningar på primärproduktionen och på kommunernas måltidsverksamhet, säger minister för civilt försvar Carl-Oskar Bohlin.

I myndigheternas regleringsbrev fördelas medel för olika åtgärder som syftar till att stärka försörjningsförmågan inom sektorn. Totalt finns för nästa år 1 071 miljoner kronor att fördela, varav 575 miljoner kronor går till att etablera beredskapslager för livsmedelssektorn. Av dessa kommer merparten, 455 miljoner kronor, att gå till lagring av spannmål och insatsvaror till jordbruket. Vidare kommer 20 miljoner kronor att gå till lagring av läkemedel och vaccin. För lagring i senare led av livsmedelskedjan fördelas 100 miljoner kronor. Satsningarna på beredskapslagring är en del av den blocköverskridande överenskommelsen om en historisk uppbyggnad av det svenska försvaret som nåddes i juni i år.

Vidare görs fortsatta satsningar inom det investeringsprogram som beredskapssektorn arbetar med. 250 miljoner kronor kommer att gå till investeringar och rådgivning för ökad robusthet inom primärproduktionen av livsmedel, vilket är 100 miljoner kronor mer än 2025. Vidare kommer 40 miljoner kronor att satsas på företagsstöd i leden efter primärproduktionen. Därutöver kommer 129 miljoner kronor att gå till satsningar på kommuner och regioner för förmågehöjande åtgärder inom offentlig måltidsverksamhet och dricksvatten. Naturvårdsverket kommer även att få disponera 50 miljoner kronor för att utveckla sin del av investeringsprogrammet, som riktar in sig på robusthöjande insatser för avlopp och avfall. Länsstyrelsen i Örebro kommer att få disponera 27 miljoner kronor för kommunernas planering och arbete med livsmedelsberedskap dricksvattenförsörjning under höjd beredskap.
