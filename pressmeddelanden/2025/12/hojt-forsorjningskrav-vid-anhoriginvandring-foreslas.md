# Höjt försörjningskrav vid anhöriginvandring föreslås

Regeringen lägger om den svenska migrationspolitiken för att förbättra integrationen och minska utanförskapet.

– Vi vill att den som kommer till Sverige inte bara ska kunna försörja sig själv utan också sin familj. Det är avgörande för att vi ska lyckas med integrationen och minska risken för att människor flyttar till Sverige och in i ett utanförskap, säger migrationsminister Johan Forssell.

– Genom att höja försörjningskravet stärker vi drivkraften att etablera sig på arbetsmarknaden vilket minskar risken för långvarigt bidragsberoende, säger arbetsmarknadsminister Johan Britz.

– Anhöriginvandring har under lång tid kunnat ske på alldeles för generösa villkor. Sverige ska inte tillåta att människor hämtar hit anhöriga innan de själva klarat familjens försörjning. I och med dagens besked skärps reglerna avsevärt, säger Ludvig Aspling, migrationspolitisk talesperson för Sverigedemokraterna.

– När man kommer till Sverige är det viktigt att man också blir en del av samhällsgemenskapen. Att få ett jobb och att kunna försörja sig själv och sin familj är en dörr in till denna gemenskap som vi bygger tillsammans, säger Ingemar Kihlström, migrationspolitisk talesperson.

I betänkandet Skärpta villkor för anhöriginvandring föreslås ingen höjning av dagens försörjningskrav, som utgår från förbehållsbeloppet vid utmätning av lön. Regeringen och Sverigedemokraterna har tidigare aviserat att man vill se en höjning av nivån, utöver de skärpningar som redan föreslås i betänkandets förslag. I promemorian som nu remitteras ingår två förslag för att skärpa försörjningskravet för anhöriginvandring.

Försörjningskravet föreslås höjas med 30% från dagens nivå (förbehållsbeloppet vid löneutmätning) plus den faktiska bostadskostnaden. För 2025 motsvarar det cirka 13 300 kronor plus boendekostnaden för makar eller sambos och 23 600 kronor plus boendekostnad för en familj med två vuxna och två barn.

Promemorian innebär också en avgränsning av vilka inkomster som får räknas med. Förslaget innebär att huvudregeln ska vara att endast lön från arbete, inkomst från näringsverksamhet eller en förmögenhet som han eller hon kan försörja sig och familjemedlemmen under varaktig tid på, ska kunna ligga till grund för försörjningskravet. Inkomster från subventionerade anställningar, arbetslöshetsförsäkring (a-kassa) och aktivitetsstöd ska inte längre få räknas med.

Författningsändringen föreslås träda i kraft den 1 januari 2027.
