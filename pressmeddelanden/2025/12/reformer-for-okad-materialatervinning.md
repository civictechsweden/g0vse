# Reformer för ökad materialåtervinning

Sveriges materialåtervinningsgrad för kommunalt avfall låg år 2023 cirka 16 procentenheter under målet på 55 viktprocent för år 2025. Därför tillsatte klimat- och miljöministern en bokstavsutredning med uppdrag att föreslå förbättringar för återanvändning och materialåtervinning.

Utifrån utredningens förslag beslutade regeringen i somras om ett första reformpaket med förordningsändringar. Nu har regeringen beslutat om ytterligare reformer av avfallslagstiftningen för ökad materialåtervinning, med bland annat en lagrådsremiss.

– Dagens otydliga ansvarsfördelning på avfallsområdet har länge bromsat företag och kommuner som vill investera i en mer resurseffektiv ekonomi. Därför tar regeringen nu äntligen initiativ till denna efterfrågade marknadsreform och avser föreslå förändringar som bland annat ger detaljhandeln ansvar för sitt eget kommunala avfall. När den som producerar avfallet också får välja entreprenör skapas förutsättningar för nya affärsmodeller, ökad innovation och ett starkare cirkulärt omställningsarbete, säger klimat- och miljöminister Romina Pourmokhtari.

Under många år har överblivna schaktmassor från stora infrastrukturprojekt inneburit transport- och deponikostnader. Regeringen underlättar nu masshanteringen genom att undanta vissa schaktmassor från avfallslagstiftningen.

Förslagen i lagrådsremissen kommer senare att ingå i en proposition som planeras att beslutas i januari 2026 och lämnas till riksdagen. Därefter avser regeringen att återkomma med ytterligare reformer innan sommaren 2026.
