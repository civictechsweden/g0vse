# 1,3 miljarder kronor till kommuner och regioner för insatser inom psykisk hälsa och suicidprevention 2026

-Psykisk ohälsa är en av vår tids största utmaningar. Genom den här satsningen ger vi kommuner och regioner bättre förutsättningar att erbjuda stöd och vård av hög kvalitet, och att förebygga psykisk ohälsa och suicid, säger socialminister Jakob Forssmed.

Staten och SKR har ingått en tilläggsöverenskommelse om strategiska insatser inom området psykisk hälsa och suicidprevention för 2026. Överenskommelsen är en förlängning av 2025 års satsning och innebär att regeringen avsätter totalt 1 320 000 000 kronor. Medlen ska användas för att främja psykisk hälsa, förebygga psykisk ohälsa och suicid samt öka tillgängligheten till vård och stöd av god kvalitet.

Fördelningen av medlen är:

* 250 miljoner kronor till kommunerna
* 548 miljoner kronor till regionerna
* 493 miljoner kronor till länsgemensamma insatser
* 29 miljoner kronor till SKR

Kammarkollegiet ska betala ut medlen engångsvis efter rekvisition senast den 1 december 2026.

Regioner och kommuner ska redovisa genomförda insatser och ekonomisk användning senast den 31 mars 2027.

SKR ska lämna en delrapport till Socialdepartementet senast den 31 mars 2026 och en verksamhetsrapport senast den 31 mars 2027.
