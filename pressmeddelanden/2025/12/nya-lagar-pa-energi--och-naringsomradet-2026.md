# Nya lagar på energi- och näringsområdet 2026

– Steg för steg bygger vi ett starkare Sverige. Vid årsskiftet införs bland annat tydligare regler för elmarknaden, kraftfullare verktyg mot kriminella som bedriver näringsverksamhet samt stärkta förutsättningar för nettonollindustrin, säger energi- och näringsminister Ebba Busch.

## Utökat näringsförbud på grund av brott

Möjligheterna att meddela näringsförbud utvidgas så att personer som har gjort sig skyldiga till organiserad eller systematisk brottslighet kan förbjudas att bedriva näringsverksamhet.

Näringsförbud ska kunna meddelas även om personen inte hade någon anknytning till en näringsverksamhet vid brottstillfället. Den tid som näringsförbud kan meddelas för höjs från högst tio till femton år.

Lagändringarna träder i kraft den 1 januari 2026.

## Åtgärder för att stärka elkundernas ställning

Nya regler ska öka transparensen på elmarknaden, bland annat genom att nätföretag blir skyldiga att offentliggöra information om tillgänglig kapacitet för nya anslutningar.

Elkunder får också starkare kundskydd mot uppsägning och avstängning av el. Dessutom får regeringen möjlighet att besluta om ett tak för elpriset vid en elpriskris.

Lagändringarna träder i kraft den 1 januari 2026.

## Nytt regelverk för framtidens el-och gasnät

Reglerna för el-och gasnätavgifter anpassas till EU-rätten. Ändringarna ska säkerställa att Energimarknadsinspektionens oberoende är tillräckligt enligt EU:s krav. De nya reglerna anger också hur avgifterna på gasområdet generellt ska beräknas och framhåller att kundernas intresse av låga avgifter ska beaktas.

Lagändringarna träder i kraft den 1 januari 2026.

## Tillväxtverket och SGU får permanent ansvar för att erkänna strategiska nettonollprojekt

Industrins gröna omställning driver svensk konkurrenskraft och bidrar till att stora språng kan tas mot lägre nettoutsläpp. Regeringen stärker därför förutsättningarna för den så kallade nettonollindustrin genom att i en ny förordning peka ut Tillväxt­verket och SGU som ansvariga myn­digheter för erkännanden av strategiska nettonollprojekt enligt EU:s förordning om nettonollindustri.

Förordningen trädde i kraft den 1 december 2025.

## Sekretess i vissa strategiska nettonollprojekt

Affärs- och drifthemligheter i vissa strategiska nettonollprojekt ska skyddas av sekretess. Det gäller enbart i erkännande- och upphävandeärenden som handläggs av Tillväxtverket och SGU. Sekretessen gäller också endast om det kan leda till skada om uppgifterna röjs.

Lagändringen trädde i kraft den 1 december 2025.

## Reglerna för Kraflyftets investeringsstöd på plats

Kraftlyftet främjar investeringar som stärker kraftsystemet där det behövs som mest. Stödet får beviljas till åtgärder som upprätthåller leveranssäkerheten i elnätet och till åtgärder för att möta en ökad elanvändning. Stödet betalas ut under planerings- och byggfasen samt efter slutförd åtgärd.

Förordningen träder i kraft den 13 januari 2026.
