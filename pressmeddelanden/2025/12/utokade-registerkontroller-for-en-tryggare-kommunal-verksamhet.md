# Utökade registerkontroller för en tryggare kommunal verksamhet

– Regeringen föreslår nu fler verktyg som ska hjälpa kommunerna att motverka att personer med brottsliga eller illojala syften anställs. Förslagen stärker skyddet för både verksamheterna och de människor som riskerar att drabbas, säger justitieminister Gunnar Strömmer.

– Det är viktigt att kommunerna kan ta reda på att de som tar hand om våra äldre och de som tar hand om våra barn inte är dömda för brott som skulle göra dem olämpliga för uppdraget, säger Martin Melin, rättspolitisk talesperson för Liberalerna.

– En utökad möjlighet till registerkontroll vid kommunal anställning säkerställer att otillbörlig påverkan försvåras. Det är en viktig åtgärd för att motverka infiltration och brott i samhällsviktiga institutioner, säger Torsten Elofsson, rättspolitisk talesperson Kristdemokraterna.

Regeringen vill stärka samhällets motståndskraft mot kriminalitet, infiltration och korruption.  Kommunerna har en central roll i det arbetet. Kommuner måste också säkerställa att deras vård- och omsorgsverksamheter är säkra och trygga för dem som behöver dessa tjänster.

Att ge kommuner utökade möjligheter till registerkontroll är ett viktigt första steg i kampen mot infiltration och otillåten och otillbörlig påverkan. Det är även angeläget att stärka kontrollerna av de som ska arbeta med barn, bland annat i syfte att bryta gängens rekrytering.

I propositionen föreslås bland annat att:

* Kommuner ska få ta del av utdrag ur belastningsregistret och misstankeregistret avseende den som ska arbeta med äldre personer och vuxna med funktionsnedsättning i hemmet – till exempel hemtjänstpersonal.
* Den befintliga kontrollen av personer som ska arbeta med barn skärps genom att arbetsgivare även ska få ta del av uppgifter ur misstankeregistret.
* Kommuner ska få ta del av utdrag ur belastningsregistret inför anställning till vissa ledande befattningar i kommunen.

Lagändringarna föreslås träda i kraft den 1 mars 2026.
