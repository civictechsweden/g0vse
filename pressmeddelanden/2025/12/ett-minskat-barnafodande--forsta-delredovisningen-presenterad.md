# Ett minskat barnafödande – första delredovisningen presenterad

– Barnafödande är och ska vara en djupt personlig fråga. Men det går samtidigt inte att bortse från att utvecklingen påverkar vårt samhälle i grunden. Vi behöver förstå mer av varför vi ser en nedåtgående trend i barnafödande, trots alla framsteg i jämställdhet och en utbyggd välfärd, och vi behöver ett brett samtal i samhället om frågor som rör villkoren för familjeliv och barnafödande, säger socialminister Jakob Forssmed.

– För att undvika en kris i befolkningsfrågan krävs tidiga, kraftfulla och långsiktiga reformer som stärker förutsättningarna för familjebildning och en hållbar befolkningsutveckling, säger utredaren Åsa Hansson.

Utredningens första skrift i en serie av flera visar att Sverige står inför en krympande befolkning och ekonomi om utvecklingen fortsätter, vilket får allvarliga konsekvenser. I de mest pessimistiska scenarierna kan BNP vid nästa sekelskifte bli mindre än hälften av den nivån som en stabil demografi ger. Det kommer att kraftigt påverka förutsättningarna för både finans- och penningpolitik.

Utredningen konstaterar att teknologisk utveckling och migration kan mildra effekterna, men inte ersätta behovet av en framtid med barn.

Nästa skrift i serien kommer i januari 2026.

### Om utredningen

Regeringskansliet har utsett Åsa Hansson, docent i nationalekonomi vid Lunds universitet, till utredare för Utredningen för en framtid med barn. Hon leder arbetet i nära samverkan med Socialdepartementet, där ett särskilt sekretariat har inrättats för att stödja bokstavsutredningen.

För att bredda perspektiven och säkerställa ett gediget kunskapsunderlag har en referensgrupp med bred expertis inom demografi, ekonomi och samhällsfrågor knutits till utredningen. Utöver detta kommer ytterligare experter att engageras i arbetet och vid behov.
