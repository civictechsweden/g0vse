# Förenklingsarbete på agendan när Konkurrenskraftsrådet möts i Bryssel

Vid rådsmötet ska kommissionär Dombrovskis presentera den årliga rapporten om EU-kommissionens förenklingsarbete. Därefter följer en diskussion om behovet av ett nytt angreppssätt för att minska regelbördan.

Regeringen välkomnar EU:s arbete för att minska regelbördan för företag. Det är viktigt att regelbördan hålls nere under hela lagstiftningsarbetet. Regeringen anser att ett särskilt fokus bör läggas på små och medelstora företag eftersom de är särskilt sårbara för nya och ändrade regler. Det är även viktigt att framtida regler utformas på ett sådant sätt att hinder motverkas.

Därefter ska ministrarna diskutera hinder på den inre marknaden. Internationella valutafonden uppskattar att nuvarande hinder på den inre marknaden motsvarar tullkostnader på cirka 44 procent för varor och hela 110 procent för tjänster. Tidigare i år presenterade EU-kommissionen en strategi för den inre marknaden som innehåller förslag på att ta bort de mest problematiska handelshindren. Att minska handelshindren är en prioritering för regeringen.

Slutligen ska ministrarna diskutera hur man kan stärka kontrollen av produkter som säljs via e-handeln från tredjeland. Diskussionen gäller både pågående arbete och möjliga nya åtgärder för att skydda konsumenter och säkerställa rättvisa konkurrensvillkor. Regeringen välkomnar diskussionen. Det är en fråga som kräver ett helhetsgrepp och samverkan mellan berörda aktörer och över politikområden.
