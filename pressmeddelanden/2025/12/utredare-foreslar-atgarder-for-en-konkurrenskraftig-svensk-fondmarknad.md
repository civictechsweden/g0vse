# Utredare föreslår åtgärder för en konkurrenskraftig svensk fondmarknad

Utredningen har haft i uppdrag att föreslå regler som gör det möjligt att bilda associationsrättsliga fonder med rörligt andelskapital. Det är en reform som kan stärka den svenska fondmarknadens konkurrenskraft och göra det möjligt för svenska aktörer att konkurrera på lika villkor som aktörer i andra EU-länder. Regler om associationsrättsliga fonder behövs också för att det ska gå att bilda europeiska långsiktiga investeringsfonder, Eltif-fonder, i Sverige.

Utredaren lämnar i betänkandet förslag till en ny lag om associationsrättsliga fonder med rörligt andelskapital. Den nya associationsrättsliga formen benämns fondandelsbolag. Bolaget ska kunna användas för att bilda både så kallade associationsrättsliga UCITS-fonder (investeringsbolag) och associationsrättsliga alternativa investeringsfonder (AIF-bolag). Förslagen inkluderar även en möjlighet att bilda så kallade delfonder.

Utredare har varit justitierådet Inga-Lill Askersjö. Utredningens förslag kommer nu att skickas ut på remiss.
