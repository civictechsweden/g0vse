# Sociala mediers påverkan på unga kvinnors livsval och livskvalitet ska undersökas

I Mediemyndighetens rapport Unga & medier 2023 framgår att 91 procent av flickor (13-18 år) använder sociala medier dagligen. Av rapporten framgår också att sociala medier är den vanligaste dagliga vägen till nyheter för tonåringar och generellt tenderar flickor att ta del av nyheter genom sociala medier i högre grad än pojkar. Studier visar också att omfattande skärmtid påverkar barns och ungas psykiska hälsa negativt. Innehåll på sociala medier kan handla om att skeva kroppsideal sprids, att pornografi med inslag av våld finns lättillgängligt och att hat mot kvinnor och hbtqi-personer sprids på digitala plattformar.

Det är därför angeläget att skapa en förståelse för om och hur innehållet i sociala medier skapar förväntningar på unga kvinnor som i sin tur bidrar till att öka ojämställdheten mellan kvinnor och män när det gäller exempelvis utbildningsval, ekonomi, hem- och omsorgsarbete samt hälsa.

– Vi ser allt tydligare hur sociala mediers algoritmer styr vad unga exponeras för och hur detta särskilt påverkar unga kvinnor på sätt som riskerar att öka ojämställdheten i samhället. Det handlar både om könsbaserade desinformationskampanjer, hot och hat, och om budskap som normaliserar smalhetsideal och skeva kroppsbilder. Att förstå och motverka den här typen av skadligt innehåll och de värderingar som följer i dess spår är därför en central uppgift för regeringen, säger jämställdhetsminister Nina Larsson.

Jämställdhetsmyndigheten ska senast den 15 december 2027 lämna en skriftlig slutredovisning av uppdraget till Arbetsmarknadsdepartementet.
