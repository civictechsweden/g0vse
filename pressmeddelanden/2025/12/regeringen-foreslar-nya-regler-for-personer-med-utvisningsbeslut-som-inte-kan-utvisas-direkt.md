# Regeringen föreslår nya regler för personer med utvisningsbeslut som inte kan utvisas direkt

De nuvarande reglerna innebär att utlänningar som exempelvis ska utvisas av säkerhetsskäl eller på grund av brott, men där utvisningen inte kan genomföras på grund av tillfälligt verkställighetshinder, som huvudregel beviljas tidsbegränsat uppehållstillstånd. Det medför att dessa personer kan fortsätta leva som vanligt i Sverige, med full tillgång till arbetsmarknaden och den svenska välfärden, samt kan resa fritt inom EU. Det kan även hindra att utvisningen genomförs direkt när det inte längre finns något verkställighetshinder, till exempel om situationen i ursprungslandet har förändrats.

För regeringen har det varit en självklarhet att ändra reglerna, inte minst när det rör personer som utgör ett hot mot svensk säkerhet eller som har begått brott. De nya reglerna innebär en ny ordning där utvisningen för sådana personer som huvudregel skjuts upp i stället för att uppehållstillstånd beviljas. Det medför att personerna, i väntan på att utvisningen ska verkställas, inte längre får samma möjligheter att arbeta, ta del av svensk välfärd eller resa inom EU. Migrationsverket, Polismyndigheten och Säkerhetspolisen ges även bättre möjligheter att ha kontroll över personerna i avvaktan på att utvisningen genomförs.

– Kommer man till Sverige och begår brott så väljer man också bort att vara i Sverige. Vi måste säkerställa att exempelvis brottsdömda som i nuläget inte kan utvisas, inte får fortsätta arbeta eller ta del av svenska bidragsförmåner. Det handlar om att stå upp för brottsoffren och alla människor som gör rätt för sig, säger migrationsminister Johan Forssell.

– De nuvarande reglerna där personer som dömts till utvisning på grund av brott, eller som utgör säkerhetshot, får uppehållstillstånd i det fall utvisningen inte kan verkställas är problematiska. Sådana personer kan till och med få försörjningsstöd och andra bidrag och förmåner, vilket är fullständigt orimligt. Vi inför nu en ny ordning som innebära att sådana personer får ett minimum av rättigheter och friheter i Sverige, med målsättningen att de snarast ska lämna landet, säger Ludvig Aspling, migrationspolitisk talesperson för Sverigedemokraterna.

– Regeringen har lett den största omstruktureringen av rättspolitiken i modern historia. Med dagens besked fortsätter vi i den riktningen genom att säkerställa att personer som till exempel utgör ett hot mot landet eller har begått brott, och därigenom dömts till utvisning men där det finns verkställighetshinder, får begränsningar och ställs under kontroll från myndigheterna tills de kan utvisas från landet, säger Ingemar Kihlström, migrationspolitisk talesperson för Kristdemokraterna.

– Sverige behöver en långsiktigt hållbar och ansvarsfull migrationspolitik. Det har skickat fel signaler när personer med utvisningsbeslut kunnat beviljas uppehållstillstånd. Den nuvarande ordningen riskerar att underminera förtroendet för hela systemet. Därför är det viktigt att vi nu bryter den utvecklingen, säger Patrik Karlson, migrationspolitisk talesperson för Liberalerna.

De nya förslagen innebär bland annat att:

* verkställigheten av ett avvisnings- eller utvisningsbeslut som huvudregel ska skjutas upp vid tillfälligt hinder mot verkställighet, i stället för att utlänningen ska beviljas ett uppehållstillstånd,
* utlänningen kan få anmälningsskyldighet och förbjudas att lämna ett bestämt område,
* den som bryter mot anmälningsskyldigheten eller förbudet att lämna ett bestämt område kan dömas till fängelse i högst ett år,
* utlänningen ska tilldelas en boendeplats på ett av Migrationsverkets boenden och som huvudregel bo enbart där för att ha rätt till ekonomiskt bistånd, och
* utlänningens rätt att arbeta och tillgång till välfärdsförmåner begränsas.

Lagändringarna föreslås träda i kraft den 1 maj 2026.
