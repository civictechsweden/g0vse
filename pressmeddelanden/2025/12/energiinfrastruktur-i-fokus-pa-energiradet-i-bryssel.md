# Energiinfrastruktur i fokus på energirådet i Bryssel

Överenskommelsen om rådets position ska lägga den rättsliga grunden för investeringar inom ramen för Fonden för ett sammanlänkat Europa under 2028–2034. Stödet till energisektorn riktas främst till gränsöverskridande projekt inom el-, vätgas- och koldioxidsektorerna samt förnybar energi.

Regeringen ställer sig bakom rådets position, men anser att ett allt för ensidigt fokus på gränsöverskridande projekt inte räcker för att skapa en trygg energiförsörjning med överkomliga priser och konkurrenskraft. Fokus bör främst ligga på att stärka och öka användningen av befintliga nät.

Ministrarna ska också diskutera förslaget om EU:s nätpaket som presenterades den 10 december. Syftet med paketet är att modernisera och bygga ut de europeiska energinäten. Paketet innehåller bland annat nya regler för finansiering och tillståndsprövning som innebär att planeringsprocessen blir mer centraliserad på EU-nivå. Dessutom ska så kallade flaskhalsinkomster från nationella transmissionsnät kunna användas av EU för att finansiera nät i andra medlemsländer.

Regeringen anser att energinätsplaneringen i unionen bör utgå från de behov som finns i användarledet. Regeringen förespråkar en decentraliserad planering av energinäten och anser att ny tillståndslagstiftning på EU-nivå inte är rätt väg att gå för att korta ledtiderna. Medlemsländerna kan själva genomföra nödvändiga förändringar i sina nationella system. Regeringen är kritisk till förslaget om att flaskhalsinkomster ska användas för annat än åtgärder för att bygga bort de flaskhalsar som orsakat inkomsterna.

Slutligen ska ministrarna diskutera sambandet mellan energi och säkerhet i närvaro av Natos generalsekreterare. Diskussionen kommer handla om hur samspelet mellan energipolitik och energitrygghet kan stärkas. För Sverige är en trygg energiförsörjning grunden till vår konkurrenskraft och en förutsättning för klimatomställningen. Regeringen välkomnar därför en översyn av EU:s regler för försörjningstrygghet.
