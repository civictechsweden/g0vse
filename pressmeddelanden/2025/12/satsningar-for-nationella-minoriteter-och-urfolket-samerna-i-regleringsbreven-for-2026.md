# Satsningar för nationella minoriteter och urfolket samerna i regleringsbreven för 2026

– De nationella minoriteterna och urfolket samerna har funnits i landet under lång tid och deras språk och kultur utgör en viktig del av vårt gemensamma kulturarv. Därför är det viktigt att vi fortsätter med riktade insatser för att främja och bevara de nationella minoritetsspråken och minoriteternas kultur, säger kulturminister Parisa Liljestrand.

## Återlämnande av samiska mänskliga kvarlevor och föremål

Regeringen anser att rätten till återlämnande av samiska mänskliga kvarlevor, liksom av orättfärdigt införskaffade kulturföremål, är viktig och ska främjas. Sametinget får därför i uppdrag att under 2026–2028 stärka sitt arbete med frågor som rör återlämnande av samiska mänskliga kvarlevor och föremål. Uppdraget ska genomföras i samverkan med Riksantikvarieämbetet.

Riksantikvarieämbetet har för 2026 fått i uppdrag att informera om möjligheten att söka bidrag för återlämnandeprocesser och erbjuda vägledning i sådana processer till organisationer som företräder de nationella minoriteterna, inklusive urfolket samerna. Samtidigt avsätts upp till 1 miljon kronor som Riksantikvarieämbetet kan fördela i bidrag till den mottagande parten för återlämnanden och återbegravning av mänskliga kvarlevor.

## Försoningsprocessen med tornedalingar, kväner och lantalaiset

Regeringen har beslutat om ett fortsatt uppdrag till Länsstyrelsen i Norrbottens län att stödja statens pågående försoningsprocess med tornedalingar, kväner och lantalaiset i länet. I uppdraget ingår att verka för ökad kunskap om den historiska behandlingen av tornedalingar, kväner och lantalaiset i Norbottens län.

Uppdraget till Institutet för språk och folkminnen om att stärka arbetet med språkteknologi och språkvård för meänkieli fortgår under 2026.

## Satsning på att stärka judisk kultur och judiska språk

Regeringen ger Statens kulturråd i uppdrag att fördela 2 miljoner i kronor i bidrag till aktörer som arbetar med att synliggöra judisk kultur och judiska språk. Uppdraget pågår under 2026 och är en del i regeringens strategi för att stärka judiskt liv och motverka antisemitism som beslutades den 15 maj 2025.

– Judisk kultur, historia och trosidentitet har under 250 år varit en självklar del i vårt gemensamma svenska samhälle och kulturarv. Nu stärker vi arbetet med att synliggöra judisk kultur och judiska språk. I en tid av ökad antisemitism och ökande otrygghet för den judiska minoriteten är detta mycket angeläget, säger socialminister Jakob Forssmed.

– Att judar ska kunna vara öppna med sin identitet och leva tryggt och säkert i Sverige är en självklarhet. Men tyvärr har vi sett alltför många tecken under den senaste tiden som visar att antisemitismen breder ut sig. Regeringens satsning till Statens kulturråd som syftar till att stärka judisk kultur och judiska språk är därför extra viktig för att motverka antisemitism i vårt samhälle, säger jämställdhetsminister Nina Larsson.
