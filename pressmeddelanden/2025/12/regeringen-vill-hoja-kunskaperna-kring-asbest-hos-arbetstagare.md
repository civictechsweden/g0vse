# Regeringen vill höja kunskaperna kring asbest hos arbetstagare

– Regeringen vill säkerställa att arbete med asbest sker tryggt och säkert. Ingen ska riskera sin hälsa på grund av bristande kunskap. Därför är det viktigt att kunskaperna ökar inom området för de som kommer i kontakt med asbest, säger arbetsmarknadsminister Johan Britz.

Arbetsmiljöverket får i uppdrag att föreslå hur kunskapsprov kan införas för att säkerställa att utbildade arbetstagare uppfyller kraven. Arbetsmiljöverket ska även föreslå en aktör som kan tillhandahålla provet. Utöver kunskapsprov ska myndigheten även utforma informationsinsatser riktade till yrkesgrupper som kan komma i kontakt med asbest och lämna andra förslag som stärker kunskaperna om säker hantering.

Asbest är förbjudet i Sverige sedan 1982, men finns fortfarande kvar i äldre byggnader och installationer. Personer inom byggbranschen riskerar att utsättas för asbestdamm vid rivning eller bearbetning av material som innehåller asbest. Exponering kan orsaka allvarliga sjukdomar, bland annat cancer.

I arbetet ska Arbetsmiljöverket samråda med berörda aktörer och redovisa uppdraget senast den 15 oktober 2026. Uppdraget är en del av regeringens arbete för en trygg och säker arbetsmiljö.
