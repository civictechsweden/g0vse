# Starkt fokus på ett ökat återvändande i Migrationsverkets regleringsbrev

Huvudprioriteringen i regeringens styrning för 2026 är att öka återvändandet. För att förstärka återvändandearbetet och öka andelen personer som återvänder krävs en nära samverkan med andra myndigheter. Därför får även Polismyndigheten ett uppdrag att omgående intensifiera sina riktade insatser för att identifiera fler personer som saknar rätt att vistas i Sverige. Migrationsverket får i uppdrag att arbeta mer strategiskt och effektivt med användningen av förvarsplatser. Myndigheten ska också planera för en skyndsam utökning av förvarskapaciteten för att nå målet om 1 000 platser senast 2029.

– Sedan regeringen tillträdde har återvändandet ökat med över 60 procent. Det visar att vårt arbete ger resultat. Med regeringens politik kommer Sverige nästa år få det tuffaste regelverket för utvisningar på grund av brott i hela Norden. Migrationsverket kommer spela en viktig roll i arbetet med att se till att de utvisningsbeslut som fattas också verkställs, säger migrationsminister Johan Forssell.

–  Att säkerställa att de som saknar rätt att vistas i landet hittas och utvisas skyndsamt är en av de viktigaste migrationspolitiska åtgärderna, och här fyller förvarsplatserna en central del. Vi fortsätter även arbetet med ökade informationsinsatser för att stärka kunskapen om möjligheten att frivilligt återvandra för de utrikesfödda som ej lyckats finna sin plats i Sverige, säger Ludvig Aspling, migrationspolitisk talesperson för Sverigedemokraterna.

– I arbetet med att genomföra den nödvändiga förändring av migrationspolitiken som nu görs av regeringen ges Migrationsverket genom regleringsbrevet bland annat uppdrag om ett ökat fokus på återvändande men också att främja högkvalificerad arbetskraftsinvandring, säger ​Ingemar Kihlström, migrationspolitisk talesperson för Kristdemokraterna.

–  Vi tar ansvar för att trycka tillbaka det utanförskap som slagit rot i vårt land. Därför måste det vara ordning och reda i migrationspolitiken där ett ett nej ska betyda ett nej. Samtidigt ska Sverige vara öppet för människor som arbetar, bildar sig och bidrar till vårt samhälle och vår konkurrenskraft. För dem som får stanna ska medborgarskapet vara något betydelsefullt, med både rättigheter och skyldigheter, säger Patrik Karlson, migrationspolitisk talesperson för Liberalerna.

Regleringsbrevet innehåller också stärkta incitament för att uppmuntra frivillig återvandring. Den 1 januari 2026 höjs återvandringsbidraget kraftigt. Migrationsverket ska samverka med den nationella samordnaren för arbetet med frivillig återvandring och fortsätta arbetet med informationsinsatser i syfte att öka kunskapen om möjligheten att frivilligt återvandra. Liknande informationsuppdrag ges även till Arbetsförmedlingen, Polismyndigheten, Försäkringskassan och Kriminalvården.

Regeringen fortsätter att genomföra en ansvarsfull och långsiktigt hållbar omläggning av migrationspolitiken. Migrationsverket får bland annat i uppdrag att:

* fortsätta att främja högkvalificerad arbetskraftsinvandring och annan utländsk arbetskraft som är viktig för Sveriges konkurrenskraft,
* ta fram förslag om hur ett frivilligt tidsbegränsat återvändandeprogram för personer från Ukraina som beviljats tillfälligt skydd kan utformas och,
* ta fram ett informationsblad om medborgarskapsceremonier, i syfte att fler berörda ska nås av information om möjligheten och öka deltagandet.
