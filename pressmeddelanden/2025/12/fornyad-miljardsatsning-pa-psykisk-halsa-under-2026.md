# Förnyad miljardsatsning på psykisk hälsa under 2026

– Med den här överenskommelsen sätter vi kraft bakom orden och konkretiserar det som uttrycks i den nationella strategin för psykisk hälsa och suicidprevention, säger socialminister Jakob Forssmed.

– Arbetet med att främja den psykiska hälsan och motverka ohälsa är en angelägen fråga som berör hela samhället och kräver långsiktigt engagemang. Med den nationella strategin finns ett tioårigt perspektiv och det är viktigt att kommuner och regioner ges rätt förutsättningar för att fortsätta utvecklingen, säger Tobias Smedberg, ordförande i SKR: s primärvårds- och äldreomsorgsberedning.

Överenskommelsen fokuserar på fyra utvecklingsområden som utgår från inriktningen i den nationella strategin för psykisk hälsa och suicidprevention:

1. genomförande av den nationella strategin,
2. insatser som främjar psykisk hälsa och förebygger psykisk ohälsa bland barn och unga,
3. utvecklade insatser för personer med komplexa behov med särskilt fokus på samsjuklighet och psykiatrisk heldygnsvård, tvångsvård och rättspsykiatrisk vård, och
4. stärkt suicidpreventivt arbete.

Genom överenskommelsen verkar regeringen och SKR för att hela samhällets resurser används i arbetet.

Överenskommelsen för 2026 omfattar 1,32 miljarder kronor. Av dessa medel fördelas 250 miljoner kronor till kommunerna, 548 miljoner kronor till regionerna, 493 miljoner kronor till kommuner och regioner gemensamt samt 29 miljoner kronor till SKR.

## En långsiktig nationell strategi för hela samhället

Den nationella strategin inom området psykisk hälsa och suicidprevention ska skapa en gemensam och långsiktig inriktning för arbetet med psykisk hälsa och suicidprevention under de kommande tio åren. Det är ett arbete som ska främja psykiskt välbefinnande, förebygga psykisk ohälsa och suicid samt förbättra livsvillkoren för personer som lever med olika psykiatriska tillstånd.

Folkhälsomyndigheten och Socialstyrelsen har fått i uppdrag att samordna, stödja och följa upp genomförandet av den nationella strategin. I arbetet med att förbättra den psykiska hälsan och förebygga suicid behöver hela samhället ingå. Därför har ytterligare 26 myndigheter fått i uppdrag att medverka i arbetet. Totalt omfattar regeringsuppdraget 28 myndigheter från olika sektorer.
