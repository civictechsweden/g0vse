# Ökad kunskap för rättsväsendet om barns rättigheter och våldsutsatthet

– Alla barn har rätt till en trygg uppväxt fri från våld och en ljus framtid. Det är avgörande att rättsväsendets aktörer har kunskap och verktyg för att möta våldsutsatta barn på ett rättssäkert och empatiskt sätt. Genom detta uppdrag stärker vi kompetensen hos dem som arbetar närmast barnen för att säkerställa att barnets rättigheter enligt barnkonventionen alltid står i centrum, säger socialtjänstminister Camilla Waltersson Grönvall.

– Vi ser att det fortfarande saknas kunskap inom rättsväsendet om det hedersrelaterade våldets orsaker, omfattning och konsekvenser kopplat till våldsutsatta barn. Att Brottsoffermyndigheten nu får i uppgift att ta fram utbildningar bland annat för de jurister och advokater som företräder barn i olika rättsprocesser är ett viktigt steg i rätt riktning, säger jämställdhetsminister Nina Larsson.

I uppdraget ingår att ta fram och sprida ett särskilt riktat och praktiknära utbildnings- och informationsmaterial samt erbjuda utbildningsinsatser till biträdande jurister och advokater som är särskilda företrädare för barn samt målsägandebiträden och kriminalvårdspersonal.

Syftet med uppdraget är att öka kunskapen om barnets rättigheter enligt FN:s konvention om barnets rättigheter (barnkonventionen) och barns våldsutsatthet, inklusive fokus på hedersrelaterat våld och förtryck.

För uppdraget får Brottsoffermyndigheten under 2026 använda 1,5 miljoner kronor. Uppdraget ska redovisas senast den 10 december 2027.
