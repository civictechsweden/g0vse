# Ytterligare medel till regionerna för ökad tillgänglighet till barn- och ungdomspsykiatrin

– Att behöva vänta i en lång kö till barn och ungdomspsykiatrin kan vara förödande. Med den här satsningen ger vi regionerna bättre möjligheter att möta behoven och korta köerna, säger socialminister Jakob Forssmed.

Totalt har regeringen avsatt 1 miljard kronor för överenskommelsen under 2025. Tidigare under året har bland annat 150 miljoner kronor betalats ut till regionerna för att genomföra insatser, och 172 miljoner kronor har fördelats utifrån uppfyllda prestationskrav. Nu betalas resterande 667 993 747 kronor ut till regionerna.

Utbetalningen sker inom ramen för den överenskommelse som staten och SKR ingick tidigare i år, med syfte att öka tillgängligheten till barn- och ungdomspsykiatrin. Medlen fördelas till regionerna utifrån uppfyllda prestationskrav och den så kallade bonuspotten. I bonuspotten samlas under året de medel som inte betalats ut till regionerna på grund av att regioner inte har uppnått vissa prestationskrav. Dessa medel utbetalas i december och speglar de prestationer som regionerna har åstadkommit under hela året. Utbetalningen sker utan rekvisition senast den 22 december 2025.
