# Infrastruktur- och bostadsminister Andreas Carlson tar emot utredning om effektivare organisering av statlig väg och järnväg

– Regeringen satsar stort på transportinfrastruktur och syftet med utredningen har varit att undersöka alternativa former för hur infrastrukturprojekt kan organiseras och genomföras. I dag tar jag emot Claes Norgrens betänkande och vi kommer nu skyndsamt att analysera hans förslag i Regeringskansliet, säger infrastruktur- och bostadsminister Andreas Carlson.

I infrastrukturpropositionen gjorde regeringen bedömningen att alternativa finansieringsformer för transportinfrastruktur bör prövas under förutsättning att de kan leda till ett snabbare eller mer kostnadseffektivt genomförande, eller att fler objekt kan genomföras inom en viss tidsram än vad som annars hade varit fallet.

Regeringen bedömde också att det under kommande planperiod bör genomföras investeringsobjekt som projekteras och byggs av någon annan aktör än Trafikverket, till exempel genom offentlig-privat samverkan (OPS) eller genomförande i bolagsform.

I den utredning som regeringen nu har tagit emot föreslås bland annat att ett statligt ägt bolag bildas med uppdrag att genomföra väg- och järnvägsobjekt. Utredningen föreslår även att infrastrukturprojekt ska kunna genomföras som offentlig-privat samverkan (OPS) om analyser visar att det är lämpligt för det enskilda objektet

Utredningens förslag kommer nu att analyseras och beredas vidare i Regeringskansliet.
