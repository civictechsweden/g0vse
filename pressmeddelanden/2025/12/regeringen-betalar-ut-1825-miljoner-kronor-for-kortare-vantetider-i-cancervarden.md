# Regeringen betalar ut 182,5 miljoner kronor för kortare väntetider i cancervården

– Cancervården måste vara snabb, jämlik och hålla hög kvalitet. Varje dag räknas för den som väntar på besked. Med den här satsningen ger vi regionerna bättre förutsättningar att korta väntetiderna och höja kvaliteten i vården, säger sjukvårdsminister Elisabet Lann.

Regeringen ger Kammarkollegiet i uppdrag att betala ut 182,5 miljoner kronor till landets regioner. Pengarna är en del av den nationella överenskommelsen mellan staten och Sveriges Kommuner och Regioner (SKR), som syftar till att göra cancervården mer jämlik och effektiv. Överenskommelsen innebär att regionerna får statliga medel för att arbeta med standardiserade vårdförlopp (SVF) – en metod som ska säkerställa att patienter med misstänkt cancer snabbt får diagnos och behandling, oavsett var i landet de bor.

Totalt har 365 miljoner kronor avsatts för satsningen, som delas upp i två lika stora utbetalningar. Den första utbetalningen baserades på befolkningsstorlek, medan den andra är villkorad av prestation. Efter att regionerna uppfyllt kraven för de andra utbetalningen fördelas även dessa medel utifrån befolkningsmängd. Socialstyrelsen har följt upp regionernas arbete och konstaterar att nästan alla regioner uppfyllt villkoren för den andra utbetalningen. Undantag är Gävleborg, Halland och Västerbotten, som inte nått upp till kraven.

### Vad är SVF?

Standardiserade vårdförlopp (SVF) är en metod som införts för att minska väntetiderna i cancervården och skapa en mer sammanhållen vårdprocess. När en patient visar tecken som kan tyda på cancer ska vården agera snabbt enligt tydliga tidsgränser och rutiner. Alla steg i vårdkedjan är definierade – från första misstanke till start av behandling – och tidsgränser sätts för varje steg för att undvika onödiga väntetider. Syftet är att patienten ska få snabbare besked, mindre oro och en mer jämlik vård oavsett var i landet man bor. Kortare väntetider ökar chanserna till tidig behandling, vilket är avgörande för överlevnad och livskvalitet.

|  |  |  |  |  |
| --- | --- | --- | --- | --- |
| **Kod** | **Region** | **Befolkningsmängd exkl. 3 regioner (sep 2025)** | **Andel** | **Belopp** |
| 1 | Stockholm | 2 485 275 | 25,62% | 46 759 214 |
| 3 | Uppsala | 410 601 | 4,23% | 7 725 254 |
| 4 | Sörmland | 300 990 | 3,10% | 5 662 977 |
| 5 | Östergötland | 472 755 | 4,87% | 8 894 650 |
| 6 | Jönköping | 369 998 | 3,81% | 6 961 328 |
| 7 | Kronoberg | 203 425 | 2,10% | 3 827 340 |
| 8 | Kalmar | 245 753 | 2,53% | 4 623 721 |
| 9 | Gotland | 61 032 | 0,63% | 1 148 287 |
| 10 | Blekinge | 156 880 | 1,62% | 2 951 619 |
| 12 | Skåne | 1 433 573 | 14,78% | 26 971 963 |
| 14 | Västra Götaland | 1 778 031 | 18,33% | 33 452 769 |
| 17 | Värmland | 283 336 | 2,92% | 5 330 826 |
| 18 | Örebro | 308 519 | 3,18% | 5 804 632 |
| 19 | Västmanland | 280 998 | 2,90% | 5 286 838 |
| 20 | Dalarna | 286 143 | 2,95% | 5 383 638 |
| 22 | Västernorrland | 241 143 | 2,49% | 4 536 986 |
| 23 | Jämtland  Härjedalen | 132 636 | 1,37% | 2 495 480 |
| 25 | Norrbotten | 248 876 | 2,57% | 4 682 478 |
|  | **Riket** | **9 699 964** | **100,00%** | **182 500 000** |
