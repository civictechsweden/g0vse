# Hanteringen av antisemitiska hatbrott ska studeras

Brå ska genom uppdraget analysera vad som utmärker de ärenden som leder till åtal och fällande dom, liksom de anmälda brott som inte går vidare inom rättsväsendet. Myndigheten ska även bedöma vilka förutsättningar som finns att klara upp anmälda brott, samt undersöka likheter och skillnader mellan antisemitiska hatbrott och andra hatbrott.

– Antisemitism utgör ett hot både mot enskilda och mot det demokratiska samhället, och måste mötas med både kraft och kunskap. För att kunna agera effektivt krävs en tydlig bild av hur rättsväsendets arbete med antisemitiska hatbrott fungerar i praktiken. Det här uppdraget är ett viktigt steg för att fördjupa kunskapen om rättsväsendets arbete och stärka insatserna mot hatbrott riktade mot judar i Sverige, säger justitieminister Gunnar Strömmer.

– Att svenska judar inte känner sig trygga i Sverige är ett samhällsmisslyckande som vi inte får acceptera. Rättsväsendet måste ha effektiva verktyg för att följa upp antisemitiska hatbrott. Sverige ska vara ett tryggt land för judar, säger jämställdhetsminister Nina Larsson.

– I närtid har vi sett hur judiska människor i Sverige känt sig hotade och har fått utstå ökat hat, i synnerhet efter 7 oktober 2023. Det är därför viktigt och rätt att satsa på analys och kunskapsutveckling för att bemöta alla typer av antisemitism i vårt samhälle, vilket regeringen nu gör, säger Torsten Elofsson, rättspolitisk talesperson Kristdemokraterna.

I uppdraget ingår även att identifiera svårigheter och framgångsfaktorer i utrednings- och lagföringsarbetet, samt ge förslag på hur rättsväsendets hantering av antisemitiska och andra hatbrott kan förbättras.

Som en del av uppdraget ska Brå även ge exempel på hur andra EU-länder, som Österrike och Tyskland, arbetar med att utreda antisemitiska hatbrott.

Uppdraget ska redovisas till Justitiedepartementet senast den 8 april 2027.
