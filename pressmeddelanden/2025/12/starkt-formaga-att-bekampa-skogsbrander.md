# Stärkt förmåga att bekämpa skogsbränder

– Sverige har i dag en stark beredskap för att hantera och släcka omfattande skogsbränder, särskilt i jämförelse med hur det såg ut för några år sedan. I och med dessa beslut så tar vi steg för att bygga vidare på den förmågan, för att särskilt utveckla förmågan till skogsbrandsläckning från luften, säger minister för civilt försvar Carl-Oskar Bohlin.

– Förmågan att bekämpa skogsbränder är av central betydelse för att skydda liv, egendom och vårt skogsbruk. Nu ger vi dessa uppdrag för att se över hur vi ytterligare kan förbättra det här skyddet, säger landsbygdsminister Peter Kullgren.

– Med dessa beslut stärker vi Sveriges förmåga att möta en ny verklighet där ett allt varmare klimat ökar risken för bränder i skog och mark. Vi behöver snabbt och effektivt kunna släcka skogsbränder från luften. Det här är ett viktigt steg för att utveckla den nationella beredskapen och bidra till den europeiska, säger Gulan Avci (L) försvarspolitisk talesperson.

Kustbevakningen ska analysera hur framtidens flygplansflotta för sjöövervakning skulle kunna användas för andra uppgifter, som exempelvis skogsbrandsläckning, transporter av personal och utrustning eller medicinsk evakuering.

I arbetet med redovisningen ska Kustbevakningen inhämta synpunkter från Myndigheten för samhällsskydd och beredskap (MSB), Polismyndigheten, Tullverket, Socialstyrelsen och Försvarsmakten. Uppdraget ska redovisas till Regeringskansliet (Försvarsdepartementet) senast den 2 november 2026.

MSB får i uppdrag att se över hur en nationell flygande resurs för att bekämpa skogsbränder kan organiseras och finansieras på bästa sätt. En viktig aspekt i MSB:s redovisning är hur Sverige solidariskt kan bidra till den gemensamma europeiska beredskapen för skogsbrandsläckning. I arbetet ska MSB samverka med Försvarets materielverk och Kustbevakningen. Uppdraget ska redovisas till Regeringskansliet (Försvarsdepartementet) senast den 16 mars 2026.
