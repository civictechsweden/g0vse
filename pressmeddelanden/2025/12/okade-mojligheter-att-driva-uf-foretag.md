# Ökade möjligheter att driva UF-företag

Ung Företagsamhet (UF) ger gymnasieelever möjlighet att prova på företagande under ett läsår. Det är en viktig del i att stärka ungas företagande och entreprenörskap. Eleverna får gå igenom ett företags livscykel genom att starta, driva och avveckla ett UF-företag.

Skattereglerna är i dag krångliga för UF-företag. Exempelvis innebär reglerna att kunder till UF-företag som säljer tjänster kan bli ansvariga för att skatterna betalas. Det gör det svårt för företagen att få kunder. Det här är bland annat något som Ung Företagsamhet påpekat i en hemställan.

– Det är dagens UF-företagare som är morgondagens entreprenörer. Vi vill därför uppmuntra fler elever att starta UF-företag, och den här utredningen är ett viktigt steg på vägen, säger finansminister Elisabeth Svantesson.

– Nu ser vi över skattereglerna för s.k. övningsföretag som t.ex. UF-företag, för att göra det enklare att driva företag inom framför allt tjänstesektorn. Syftet är att fler elever ska få möjlighet att pröva på entreprenörskap och företagande vilket ger ungdomarna viktiga erfarenheter och bidrar till konkurrenskraft och tillväxt, säger energi- och näringsminister Ebba Busch.

– UF-företag är en fantastisk chans för unga att testa företagande och lära sig saker som de har nytta av hela livet. Det ger självförtroende och öppnar dörrar inför framtiden. Men krångliga regler får inte stå i vägen. Vi vill göra det enklare att driva UF-företag så att fler kan testa, säger arbetsmarknadsminister Johan Britz.

Mot denna bakgrund får en bokstavsutredare i uppdrag att analysera hur skattereglerna för UF-företag kan förbättras. Utredaren ska bland annat:

* föreslå ett enklare sätt för den som driver ett UF-företag och eventuellt andra övningsföretag att betala skatt på,
* analysera hur vinster från UF-företag och eventuellt andra övningsföretag ska beskattas,
* jämföra med hur reglerna ser ut i andra jämförbara länder, och
* ta hänsyn till risken för missbruk och säkerställa att förslagen inte kan missbrukas av oseriösa aktörer.

Uppdraget ska redovisas senast den 1 november 2026.
