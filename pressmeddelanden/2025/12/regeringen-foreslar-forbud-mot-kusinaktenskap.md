# Regeringen föreslår förbud mot kusinäktenskap

– Hedersrelaterat våld och förtryck har ingen plats i vårt samhälle. Det är enkelt att tala om nolltolerans, men det måste också återspeglas i lagstiftningen. Skyddet för framför allt kvinnor och flickor som lever i en hederskontext måste stärkas i både den straffrättsliga och civilrättsliga lagstiftningen. Ett förbud mot äktenskap mellan kusiner är en viktig åtgärd för att säkerställa varje människas rätt att själv bestämma över sitt liv, säger justitieminister Gunnar Strömmer.

Kusinäktenskap innebär en särskild risk för flickor och kvinnor att falla offer för hedersrelaterat förtryck. Sedvänjor som är förknippade med kusinäktenskap riskerar också att bidra till social isolering samt till att upprätthålla hedersstrukturer och släktbaserade kriminella nätverk.

Regeringen går nu vidare med förslagen som bland annat innebär följande:

* Kusinäktenskap och äktenskap mellan andra nära släktningar förbjuds i Sverige.
* Det ska inte längre vara möjligt för halvsyskon och syskon till följd av adoption att få tillstånd att gifta sig med varandra.
* Kusinäktenskap och äktenskap mellan andra nära släktningar som ingåtts utomlands ska som huvudregel inte erkännas i Sverige.

Förslagen föreslås träda i kraft den 1 juli 2026.
