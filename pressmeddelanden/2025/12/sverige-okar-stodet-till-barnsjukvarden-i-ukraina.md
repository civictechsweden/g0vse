# Sverige ökar stödet till barnsjukvården i Ukraina

I samarbete med Astrid Lindgrens barnsjukhus vid Karolinska Universitetssjukhuset stödjer Beredskapslyftet barnsjukhus i Ukraina med nödvändig utrustning och vidareutbildningar av vårdpersonal. Stödet är viktigt för att stärka Ukrainas motståndskraft mot den ryska aggressionen och mot de fortsatta ryska attackerna mot civila och civil infrastruktur.

– Regeringen och Sverigedemokraterna är överens om att öka det svenska stödet till barnsjukhus i Ukraina och regeringen avser ge ett nytt bidrag till Beredskapslyftet på cirka 20 miljoner kronor inom ramen för Ukraina­biståndet. Det nära samarbetet mellan Karolinska och sjukhuset Okhmatdyt säkerställer att den ukrainska barnsjukvården får precis den utrustning och de vidareutbildningar man behöver. Projektet har redan gjort stor skillnad för många sjuka och skadade ukrainska barn. Jag hoppas nu att ännu fler i Sverige ska bidra till insamlingen, säger bistånds- och utrikeshandelsminister Benjamin Dousa.

Sommaren 2024 träffades Ukrainas största barnsjukhus Okhmatdyt i Kiev av en rysk robotattack. Stora delar av sjukhuset förstördes. Beredskapslyftet samlade omgående in 10 miljoner kronor från privata svenska stiftelser och det svenska näringslivet för att stödja sjukhuset. Regeringen matchade detta genom att avisera ett bidrag om 10 miljoner kronor.

Behoven inom barnsjukvården i Ukraina förblir omfattande och komplexa. Därför gör nu Beredskapslyftet tillsammans med tidningen Dagens industri en ny insamling som snart är uppe i 20 miljoner kronor genom bidrag från svenska företag, stiftelser och privatpersoner. Regeringen och Sverigedemokraterna är överens om att, inom ramen för Sveriges samlade bistånd till Ukraina under 2026, bidra med cirka 20 miljoner kronor till barnsjukvården i Ukraina genom Beredskapslyftets insatser. Initiativet är ett exempel på samverkan mellan stat, region, näringsliv och civilsamhälle i Sverige för att bidra till Ukrainas uppbyggnad och motståndskraft.
