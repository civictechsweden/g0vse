# Regeringen ser över civilplikt inom befolkningsskyddet

– Regeringen har aktiverat civilplikten på bred front. Nu handlar det om att skala upp verksamheten och att sakta men säkert utöka antalet verksamhetsområden där kvinnor och män kan börja utbildas med civilplikt. Befolkningsskyddet är ett sådant område och MSB:s redovisning är en viktig pusselbit i det fortsatta arbetet, säger minister för civilt försvar Carl-Oskar Bohlin.

Regeringen gav den 9 januari Myndigheten för samhällsskydd och beredskap (MSB) i uppdrag att se över vad som behövs för att totalförsvarspliktiga ska kunna skrivas in, utbildas och krigsplaceras med civilplikt inom befolkningsskyddet. Den 10 december återkom myndigheten med slutredovisningen.

MSB har bedömt hur civilplikt skulle kunna användas för att säkra personalförsörjningen inom befolkningsskyddet, huvudsakligen kopplat till iordningsställande och drift av skyddsrum samt vid utrymning. Bedömningarna görs bland annat utifrån hur personalbehovet ser ut och vilka utbildningar som behövs.

Regeringen kommer nu att ta till sig förslagen och återkomma med åtgärder.
