# Stora förändringar av svenskt bistånd

– Stödet till Ukraina är avgörande för Europas och Sveriges säkerhet. För att kunna ge Ukraina det stöd som krävs måste vi prioritera om och minska annat bistånd. Sveriges engagemang för humanitära insatser och globala hälsoprogram står fast och Sverige fortsätter att vara en av världens största givare av humanitärt bistånd. Vi kommer fortsatt att göra verklig skillnad för världens mest utsatta, säger bistånds- och utrikeshandelsminister Benjamin Dousa.

– I det allvarliga säkerhetspolitiska läget är det av yttersta vikt att prioritera stödet till Ukraina. Med dessa omprioriteringar säkerställer vi att svenskt bistånd används där det gör verklig skillnad och stärker Europas och Sveriges säkerhet, säger Mattias Karlsson, ordförande i utrikesutskottet för Sverigedemokraterna.

Humanitärt bistånd är en central del av Sveriges utrikespolitik och globala engagemang. Totalt avsätts cirka 8,2 miljarder kronor av biståndsbudgeten 2026 för humanitära insatser världen över.

Sverige fortsätter även att värna hälsa och sexuell och reproduktiv hälsa och rättigheter (SRHR) inom utvecklingssamarbetet. I 2026 års budget avsätts 680 miljoner kronor till strategin för hälsa och SRHR och 570 miljoner kronor till strategin för SRHR i Afrika. Även demokratibiståndet värnas.
