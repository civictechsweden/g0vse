# Stöd för att stärka kunskaperna i svenska språket i äldreomsorgen.

Regeringen har i en lagrådsremiss föreslagit att ett språkkrav ska införas i äldreomsorgen. I lagrådsremissen, som beslutades i november 2025, föreslås att socialnämnden och privata utförare ska arbeta för att personalen har de kunskaper i svenska som är relevanta för att genomföra insatser i äldreomsorgen. Språkkravet föreslås träda i kraft den 1 juli 2026.

Nu ger regeringen Socialstyrelsen i uppdrag att stödja det språkutvecklande arbetet.

– Äldre måste kunna förstå och göra sig förstådda, därför har vi föreslagit att införa ett språkkrav i äldreomsorgen. Inom ramen för detta tar vi nu nästa steg för att höja kvaliteten och säkerheten i äldreomsorgen och ger arbetsgivarna stöd i deras arbete med att höja språkkunskaperna i sina verksamheter, säger äldre- och socialförsäkringsminister Anna Tenje.

–Uppdraget är ett viktigt steg för att ge äldre bättre förutsättningar att känna sig trygga, delaktiga och förstådda i sin vardag. När det blir lättare att uttrycka sina behov och önskemål minskar också risken för missförstånd i viktiga situationer, något som är avgörande för en god äldreomsorg, säger socialminister Jakob Forssmed.

–Som äldre ska man kunna ha inflytande över sitt liv och det gäller även den omsorg man är i behov av. Om man inte blir förstådd går egenmakten förlorad. Det borde vara självklart att äldre möter personal som behärskar svenska. Därför skapar vi nu bättre vägar för att fler ska höja sina språkkunskaper i äldreomsorgen, säger Malin Danielsson, seniorpolitisk talesperson för Liberalerna.

 Socialstyrelsen får bland annat i uppdrag att:

* Ta fram stödmaterial med förslag på processer och rutiner för hur verksamheter fortlöpande kan arbeta med språkutveckling i det systematiska utvecklings- och kvalitetsarbetet enligt SOSFS 2011:9
* Ta fram stödmaterial för hur verksamheterna kan arbeta med bedömningar av personalens kunskaper i svenska språket, både för befintlig och nyanställd personal
* Ta fram stöd om hur arbetsplatserna aktivt kan arbeta för att organisera och utforma arbetet på ett sätt som främjar språkutveckling och medarbetare som behöver särskilda insatser
* Ta fram ett stöd för chefer för att organisera och erbjuda en språkutvecklande arbetsplats

För uppdraget föreslår regeringen i budgetpropositionen för 2026 att det avsätts totalt 12 miljoner kronor under perioden 2026–2030.
