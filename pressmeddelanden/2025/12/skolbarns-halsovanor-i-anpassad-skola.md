# Skolbarns hälsovanor i anpassad skola

– Alla barn har rätt till en god hälsa och likvärdiga möjligheter att må bra, oavsett skolform. För att kunna följa och stärka hälsan hos barn i anpassad skola behöver vi bättre kunskap. Genom denna förstudie tar vi ett viktigt steg mot att inkludera barn som tidigare inte var del av undersökningen i den nationella undersökningen om skolbarns hälsovanor, säger socialtjänstminister Camilla Waltersson Grönvall.

– Skolan ska vara en utjämnande kraft för alla barn. Men i dag saknas tillräcklig kunskap om hälsovanor bland barn i anpassad skola. Det här uppdraget är ett viktigt steg i rätt riktning för att stärka likvärdigheten och bidra till mer träffsäkra insatser, säger utbildnings- och integrationsminister Simona Mohamsson.

Uppdraget består bland annat av att göra en förstudie för att kartlägga förutsättningarna till att inkludera den anpassade skolan i genomförande av den nationella undersökningen. Myndigheten ska inhämta kunskap och erfarenheter från relevanta organisationer inom det civila samhället, Allmänna Barnhuset, berörda myndigheter och forskarsamhället.

Uppdraget ska redovisas till Regeringskansliet senast den 1 februari 2027.
