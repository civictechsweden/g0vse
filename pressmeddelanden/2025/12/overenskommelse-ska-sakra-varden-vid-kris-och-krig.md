# Överenskommelse ska säkra vården vid kris och krig

– Det här är en viktig satsning för att stärka vår beredskap. Genom att säkerställa tillgången till läkemedel och sjukvårdsprodukter kan vi stärka förmågan att upprätthålla god vård även vid kris och höjd beredskap, säger sjukvårdsminister Elisabet Lann.

– En robust hälso- och sjukvård i hela landet är nödvändig i vardagen, men också för att kunna möta behoven vid höjd beredskap och ytterst krig. Att regionerna kan motverka bristsituationer genom utökade inköp och lagerhållning är ett viktigt steg i det arbetet, säger Anna-Lena Hogerud, ordförande SKR:s sjukvårdsdelegation.

Regionerna tilldelas sammanlagt 743 miljoner kronor för att öka robustheten i vården. Bakgrunden är det försämrade säkerhetspolitiska läget i Europa och Sveriges medlemskap i Nato, vilket ställer högre krav på ett starkt civilt försvar. Brist på kritiska sjukvårdsprodukter kan få allvarliga konsekvenser för människors liv och hälsa.

Den 1 januari 2027 införs krav på regioner om lagerhållning av sjukvårdsprodukter. I överenskommelsen för 2026 åtar sig regionerna att fortsätta arbetet med att nå ökad lagerhållning och därmed ökad robusthet i linje med målsättningar i denna och tidigare överenskommelser. Målsättningen är att lagerhållningen ska motsvara en månads normalförbrukning av läkemedel och andra sjukvårdsprodukter. Lagerhållningen ska ske som omsättningslager nära vården för att säkerställa tillgänglighet och minimera svinn.

För att stödja arbetet tilldelas regionerna 186 miljoner kronor för läkemedel och 557 miljoner kronor för medicintekniska produkter och skyddsutrustning under 2026. SKR får 1,5 miljoner kronor per överenskommelse för att samordna insatserna och bidra till operativ samverkan mellan regionerna och andra aktörer.

Rapportering och uppföljning sker via Socialstyrelsen, som har i uppdrag att samordna och utvärdera regionernas arbete med beredskap och civilt försvar.
