# Regeringen tar emot utredning om stärkt skydd mot kvalificerade säkerhetshot och organiserad brottslighet

Bakgrunden är ett försämrat säkerhetsläge med både våldsbejakande extremism och systemhotande organiserad brottslighet. Förslagen ska ge myndigheterna bättre verktyg för att förebygga och stoppa hot innan de leder till allvarliga brott.

Utredningen föreslår flera åtgärder för att stärka skyddet mot såväl personer som utgör hot mot Sveriges säkerhet som personer som deltar i eller har samröre med kriminella nätverk:

## Längre förvarstider för personer som utgör kvalificerade säkerhetshot

Tidsgränsen för vuxna tas bort. Det innebär att en person kan hållas i förvar så länge det är proportionerligt och nödvändigt för att verkställa utvisning. För barn föreslås förvarstiden förlängas från nuvarande 144 timmar till upp till sex månader, med möjlighet till ytterligare sex månader om det finns synnerliga skäl.

## Fler möjligheter att använda hemliga tvångsmedel mot kvalificerade säkerhetshot

Säkerhetspolisen ska kunna använda fler verktyg, som hemlig rumsavlyssning och hemlig dataavläsning, för att kartlägga kopplingar till terrorism och allvarliga brott.

## Möjlighet att frysa tillgångar för personer som utgör kvalificerade säkerhetshot

Säkerhetspolisen ska kunna besluta om frysning av tillgångar för personer som väntar på utvisning, för att förhindra finansiering av terrorbrott eller annan brottslighet.

## Ny ärendekategori för Polismyndigheten

Polismyndigheten ska kunna initiera och överklaga ärenden hos Migrationsverket som rör utlänningar med koppling till kriminella nätverk, även om personen inte dömts för brott, för att ge myndigheten större möjlighet att agera mot organiserad brottslighet.

Förslagen föreslås träda i kraft den 1 mars 2027 och kommer nu att skickas ut på remiss.
