# Ny lagstiftning ska stärka barns rättigheter och trygghet vid omhändertaganden

Lagen med särskilda bestämmelser om vård av unga, LVU, ska garantera att barn och unga får det skydd och den hjälp de behöver när frivilliga insatser inte är möjliga. Den nuvarande lagen är från 1990 och har blivit omodern och svåröverskådlig efter många ändringar och kompletteringar.

– I dag stärker vi skyddet för socialt utsatta barn. De barn som behöver skydd, stöd och vård måste också få det. I den nya lagen ska tryggheten och stabiliteten för barn prioriteras och möjligheterna att skydda barn från kriminalitet och hedersrelaterat våld stärkas, säger statsminister Ulf Kristersson.

– Samhället måste skydda och stödja de barn och unga som behöver det, utifrån deras behov. Med nya lagen kommer barns rättigheter sättas i främsta rummet. Barn med stark anknytning till ett familjehem ska inte tvingas flytta tillbaka till biologiska föräldrar de knapp känner. Det är barnrätt på riktigt, det är Lex Lilla Hjärtat på riktigt, säger socialtjänstminister Camilla Waltersson Grönvall.​​

## Den föreslagna nya lagstiftningen

Den nya lagstiftningen ska vara modern, tydlig och utgå från barnet som egen rättighetsbärare.

I utkastet till lagrådsremiss föreslås att de flesta bestämmelser i LVU behålls och förs över till två nya lagar. Det handlar dels om en lag om omhändertagande för vård av barn och unga, dels en lag om särskilda befogenheter för den statliga barn- och ungdomsvården. De nya lagarna är moderniserade språkligt och redaktionellt. Uppdelningen i två lagar gör lagstiftningen tydligare och mer lättöverskådlig.

Vissa större ändringar föreslås också:

* Barnrättsperspektivet stärks, bland annat genom att barns och ungas rättigheter samlas i ett eget kapitel i respektive lag.
* Förutsättningarna för att omhänderta barn och unga justeras. Det handlar bland annat om att bättre kunna skydda barn från kriminella miljöer och hedersrelaterat våld.
* Tryggheten och stabiliteten för familjehemsplacerade barn stärks genom att ett omhändertagande för vård i vissa fall ska kunna fortsätta i ett familjehem som barnet fått en stark anknytning till.
* En begränsning införs för vårdnadshavares möjlighet att upprepade gånger begära att ett omhändertagande ska upphöra. Det ska freda barn från oro och otrygghet av återkommande prövningar av omhändertagandet.
* För att stärka barns möjligheter att komma till tals och ta tillvara sina rättigheter föreslås rätten till offentligt biträde förtydligas och utökas.

Utkastet till lagrådsremiss remitteras av Socialdepartementet. Förslagen som nu remitteras bygger på förslag från flera tidigare utredningar. De flesta förslagen är därmed sedan tidigare remissbehandlade. Syftet med att remittera ett utkast till lagrådsremiss är bland annat att ge remissinstanserna möjlighet att ta del av ett samlat förslag till den nya lagstiftning som föreslås ersätta LVU.

Sista dagen att svara på remissen är den 19 januari 2026. I utkastet till lagrådsremiss föreslås lagförslagen träda i kraft den 1 januari 2027. Efter remittering kommer en lagrådsremiss och proposition att beredas.
