# Uppdrag till Rymdstyrelsen ska stärka Sverige som rymdnation

Rymdsektorn är viktig för det svenska samhället och på senare år har det skett en ökad kommersiell satsning på rymdverksamhet. För att möta de krav som omvärlden och utvecklingen på rymdområdet ställer tar regeringen fram en ny rymdlag. Den nya lagen kommer att innehålla utvecklade och moderna regler om tillstånd och tillsyn över rymdverksamhet.

Regeringens beslut innebär att Rymdstyrelsen får i uppdrag att utreda hur tillståndsprövningen för rymdverksamhet kan se ut när den nya lagen är på plats. Uppdraget omfattar bland annat:

* en redovisning av hur tillståndsprövningen kan organiseras, inklusive beslutsstruktur, bemanning och kompetensbehov,
* en beskrivning av vilka resurser och kompetenser som behöver tillföras samt kostnader för detta,
* ett förslag på en prövningsprocess som uppfyller krav på rättssäkerhet, transparens och förutsebarhet.

– Uppdraget har stor praktisk betydelse. Det nuvarande systemet för tillståndsprövning och tillsyn behöver moderniseras. Uppdraget är ett viktigt steg i den riktningen. Svensk rymdverksamhet ska bedrivas på ett säkert och tryggt sätt, säger justitieminister Gunnar Strömmer.

– Nu tar vi som land ett viktigt steg som rymdnation. De senaste årens utveckling på rymdområdet innebär unika möjligheter för Sverige att växa som rymdnation och aktör på den globala rymdmarknaden. Ett effektivt och rättssäkert system för tillståndsprövning är helt avgörande för detta, säger Lotta Edholm, gymnasie-, högskole- och forskningsminister.

Uppdraget ska redovisas senast den 16 mars 2026.
