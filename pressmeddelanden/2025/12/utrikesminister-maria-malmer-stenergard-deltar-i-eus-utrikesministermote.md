# Utrikesminister Maria Malmer Stenergard deltar i EU:s utrikesministermöte

– EU behöver fatta beslut om att använda de frysta ryska tillgångarna för att kunna utfärda ett reparationslån till Ukraina. Det är det bästa alternativet vi har just nu för att säkra Ukrainas behov av finansiering, men ytterligare stöd kommer att krävas, säger utrikesminister Maria Malmer Stenergard.

Under mötet kommer utrikesministrarna även att diskutera hur EU kan bidra till genomförandet av fredsplanen i Gaza samt hur EU kan verka för ett fredligt och demokratiskt Syrien, ett år efter Assadregimens fall. Ytterligare kommer geopolitiska utmaningar kopplade till EU:s relation med Kina att tas upp.

Innan mötet kommer EU:s utrikesministrar att ha en informell diskussion med Armeniens utrikesminister.
