# Uppdrag att genomföra producentansvaret för textil

EU:s reviderade avfallsdirektiv trädde i kraft den 16 oktober i år. Regeringen har beslutat om att ge Naturvårdsverket i uppdrag att ta fram förslag om hur direktivet ska införlivas i Sverige. Direktivet innebär att företag som säljer kläder, skor och viss hemtextil ska finansiera kostnaderna för bland annat insamling och hantering av textilavfall.

– Ett viktigt steg i en mer cirkulär hantering av textil är att de som sätter kläder, skor och hemtextil på marknaden tar ansvaret för de kostnader som avfallet ger upphov till. Detta beslut innebär att Naturvårdsverket kan börja jobba på förslag på hur vi ska genomföra det här i Sverige, säger klimat- och miljöminister Romina Pourmokhtari.

I dag är det kommunerna som ansvarar för det kommunala textilavfallet. Som ett första steg infördes ett EU-krav den 1 januari i år att sortera ut och samla in textilavfall separat.

Det utökade producentansvaret är en del av EU:s politik för en mer cirkulär hantering av textil och ska bidra till bättre insamling, sortering, ökat återbruk och återvinning. År 2019 samlades endast en femtedel av textilavfallet in för återbruk och återvinning inom EU.

Naturvårdsverket ska lämna en delrapport senast den 1 september 2026 och en slutrapport senast den 13 november 2026.

EU:s reviderade avfallsdirektiv innehåller också krav på att medlemsländerna ska vidta åtgärder för att år 2030 uppnå en viss minskning av livsmedelsavfallet.

Regeringen beslutade om ett separat uppdrag till Jordbruksverket, Livsmedelsverket och Naturvårdsverket att föreslå åtgärder för att minska på livsmedelsavfallet. Myndigheterna ska slutrapportera senast den 13 november 2026.
