# Regeringen kräver att kommunerna stärker tryggheten för äldre

Äldre- och socialförsäkringsministern skickar i dag ett öppet brev till landets kommuner med en tydlig uppmaning att stärka tryggheten för äldre inom äldreomsorgen. Bakgrunden är den senaste tidens rapportering om allvarliga missförhållanden inom äldreomsorgen.

– Äldre måste kunna känna sig trygga och säkra med den äldreomsorgspersonal de släpper in i sitt eget hem. Alla kommuner måste ta sitt ansvar för att bara den som är lämplig för det jobbar i äldreomsorgen, säger äldre- och socialförsäkringsminister Anna Tenje.

Regeringen har i en proposition till riksdagen föreslagit att kommunerna från den 1 mars 2026 ska få ett tydligt lagstöd för att kräva utdrag ur belastningsregistret och misstankeregistret inför anställning i äldreomsorgen.

 Syftet är att förhindra att personer med brottsliga avsikter anställs, och att stärka skyddet för äldre.

För att säkerställa att kommunerna tar tillvara de möjligheter som finns att garantera äldres trygghet har regeringen gett Socialstyrelsen i uppdrag att bland annat kartlägga förekomsten av kontroller av uppgifter ur misstankeregistret och belastningsregistret avseende personal inom äldreomsorgen och utveckla stöd till socialtjänsten särskilt vad avser förutsättningar för socialtjänsten att utan hinder av sekretess lämna uppgifter som angår misstanke om brott till brottsbekämpande myndigheter.

Regeringen ser fram emot fortsatt dialog med kommunerna om hur den nya lagstiftningen kommer att användas och hur arbetet för en trygg äldreomsorg kan utvecklas.
