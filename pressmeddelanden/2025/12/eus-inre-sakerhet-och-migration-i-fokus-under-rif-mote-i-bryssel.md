# EU:s inre säkerhet och migration i fokus under RIF-möte i Bryssel

För justitieminister Gunnar Strömmer står kampen mot organiserad brottslighet på agendan. Diskussionerna kommer att fokusera på rättsligt samarbete med tredje land, åtgärder mot narkotikahandel och andra säkerhetsutmaningar som påverkar EU:s medlemsstater.

Justitieministern kommer också att delta i diskussioner om att förbättra samarbetet för EU:s inre säkerhet. På dagordningen står det övergripande läget i Schengenområdet med fokus på att stärka kontrollen vid EU:s yttre gränser och förbättra samverkan mellan unionens informationssystem.

Den ökande användningen av drönare och den senaste tidens incidenter utgör en utmaning för brottsbekämpande myndigheter i Europa. I diskussionerna om den nuvarande geopolitiska miljöns påverkan på inre säkerhet kommer ministrarna att ta upp drönarnas inverkan och överväga insatser, inklusive möjliga åtgärder på EU-nivå.

Migrationsminister Johan Forssell kommer att delta i diskussioner om genomförandet av EU:s migrations- och asylpakt, inklusive solidaritetspoolen inför 2026, samt om den årliga europeiska migrationsrapporten. På dagordningen står också ett förslag om en gemensam förordning för återvändande av tredjelandsmedborgare som vistas olagligt i EU. Syftet är att skapa snabbare och mer effektiva återvändandeförfaranden.

Migrationsministrarna planerar dessutom att fatta beslut om att inrätta en förteckning över säkra ursprungsländer och tillämpningen av begreppet säkert tredjeland. Förslaget innebär en utökad möjlighet att avvisa en asylansökan om sökanden har möjlighet att söka asyl i ett säkert tredjeland. Åtgärderna är en del av EU:s arbete för ett mer effektivt asylsystem.

För mer information och intervjuförfrågningar, kontakta respektive pressekreterare.
