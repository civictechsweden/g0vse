# Starkare konsumentskydd vid avtal online

Digitaliseringen av marknaden för finansiella tjänster har under de senaste åren varit omfattande och fört med sig betydande förändringar. Försäljning av sådana tjänster, till exempel olika typer av sparformer och försäkringar, sker i allt högre grad över internet.

Mot denna bakgrund har Europaparlamentet och rådet antagit ett direktiv som innehåller uppdaterade och anpassade regler om bland annat ångerrätt och informationskrav för distansavtal om finansiella tjänster. Regeringens förslag ligger i linje med direktivet och syftar till att öka skyddet mot vilseledande utformning av webbplatser och appar. Regeringen föreslår också att konsumenter ska kunna få tydliga förklaringar om tjänsten i fråga för att fatta välgrundade beslut.

Konsumenter ska också enklare kunna utöva sin ångerrätt. Därför föreslås en teknisk funktion, en så kallad ångerknapp, som en konsument ska kunna använda för att ångra ett avtal. Knappen ska gälla avtal om finansiella tjänster och andra varor och tjänster som redan i nuläget omfattas av ångerrätt och som ingås genom ett onlinegränssnitt. Syftet är att öka medvetenheten och göra det lättare att utöva ångerrätten. Den bestämmelsen träffar även sådana distansavtal som inte rör finansiella tjänster.

De förslagna ändringarna genomför ett EU-direktiv om ändringar i konsument­rättig­hets­direktivet. Lagändringarna föreslås träda i kraft den 19 juni 2026.
