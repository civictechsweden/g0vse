# Regeringen skärper kraven för statsbidraget till folkbildningen

För att säkerställa att offentliga medel inte går till verksamheter som strider mot demokratiska värderingar inför regeringen nu ett skarpt demokrativillkor för statsbidraget till folkbildningen. Demokrativillkoret innebär bland annat att stöd inte får lämnas till organisationer vars verksamhet eller företrädare utövar våld, tvång eller hot, diskriminerar eller bryter mot principen om allas lika värde, försvarar, främjar eller uppmanar till sådana handlingar, eller motarbetar det demokratiska styrelseskicket.

– Organisationer med antidemokratiska agendor och som kränker grundläggande fri- och rättigheter ska under inga omständigheter tilldelas offentliga medel. Genom att skärpa reglerna och införa ett demokrativillkor vill regeringen stärka förtroendet för folkbildningen. Det är en nödvändig reform för att säkra folkbildningens roll i framtiden, säger gymnasie-, högskole- och forskningsminister Lotta Edholm.

Demokrativillkoret gäller även samarbetsorganisationer. Om en organisation samarbetar med aktörer som agerar i strid med demokrativillkoret kan stödet nekas eller dras in. För att få statsbidrag behöver en organisation därmed ta ansvar för vilka parter man väljer att samarbeta med.

– Dagens beslut innebär också att vi inför krav om öppen redovisning av studieförbundens och folkhögskolornas föreningssamarbeten. Det ökar insynen, gör det lättare att upptäcka otillbörliga samarbeten i tid och minskar behovet av efterhandskontroller. Kravet ska dock inte gå ut över folkbildningens kärnverksamhet och därför satsar regeringen 10 miljoner kronor i budgetpropositionen för 2026 för att stödja genomförandet, säger gymnasie-, högskole- och forskningsminister Lotta Edholm.

Förändringarna bygger på en överenskommelse mellan regeringen och Sverigedemokraterna och träder i kraft den 13 januari 2026.
