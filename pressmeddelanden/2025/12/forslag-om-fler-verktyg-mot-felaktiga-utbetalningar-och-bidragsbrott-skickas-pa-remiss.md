# Förslag om fler verktyg mot felaktiga utbetalningar och bidragsbrott skickas på remiss

– Det är viktigt att arbetsmarknadspolitiken upplevs som rättvis och att skattebetalarnas medel går till dem som har rätt till dem. Administrativa sanktioner är ett effektivt sätt att minska felaktiga utbetalningar och den kriminella ekonomin. Samtidigt värnas stöden för dem som behöver dem mest, säger arbetsmarknadsminister Johan Britz.

Varje år uppskattas mellan 15 och 20 miljarder kronor betalas ut felaktigt från de statliga välfärdssystemen. Omkring hälften av dessa utbetalningar bedöms bero på avsiktliga fel, pengar som riskerar att hamna hos kriminella och stärka den organiserade brottsligheten. Arbetsförmedlingen, Försäkringskassan och arbetslöshetskassorna ska enligt förslagen, om vissa förutsättningar är uppfyllda, kunna fatta beslut om sanktionsavgift på 25 procent när en enskild har orsakat att ersättning eller stöd har lämnats felaktigt.

Förslagen är tänkta att bidra till att samhällets reaktion kommer snabbare och i fler fall än idag när någon felaktigt tillskansar sig ersättning. Den administrativa sanktionsavgiften ska också stärka förutsättningarna att förebygga brott och felaktiga utbetalningar.

Ett administrativt sanktionssystem avser att fungera preventivt och kan dessutom avlasta polis, åklagare och domstolsväsende. Sammantaget ger det potential att motverka utnyttjanden av välfärdssystemen.

Genom remissförfarandet ges nu remissinstanserna möjlighet att lämna synpunkter innan regeringen tar ställning till hur förslagen ska genomföras. Synpunkter kan lämnas fram till den 20 februari 2026.
