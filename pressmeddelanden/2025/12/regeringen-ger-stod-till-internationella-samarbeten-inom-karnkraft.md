# Regeringen ger stöd till internationella samarbeten inom kärnkraft

– Det finns ett globalt momentum för kärnkraft, särskilt för små modulära reaktorer (SMR). Internationella samarbeten stärker Sveriges position i energiomställningen och bidrar aktivt till utvecklingen av framtidens kärnkraftsteknik, säger energi- och näringsminister Ebba Busch.

– Kärnkraftens roll ska förstås i ljuset av de utmaningar som Sverige står inför. För hushållen skulle det innebära stabilare elpriser och mer förutsägbarhet. För företagen bättre förutsättningar att växa och skapa nya jobb. Och för Sverige ett motståndskraftigare elsystem, säger finansmarknadsminister Niklas Wykman.

– Tillgången till ren och pålitlig el är avgörande för både klimatomställningen och vår långsiktiga energisäkerhet. När intresset för kärnkraft nu är det högsta sedan 1970-talets oljekriser kan Sverige aktivt bidra till stärkt innovation och kunskapsutbyte även internationellt. Med en starkare global samverkan kring kärnkraft och små modulära reaktorer kan vi accelerera teknikutvecklingen och möjliggöra en fossilfri energiförsörjning världen över, säger klimat- och miljöminister Romina Pourmokhtari.

Sveriges regering har genomfört en rad reformer för att möjliggöra ny kärnkraft. En viktig del i det arbetet handlar om internationella samarbeten och samverkan.

Den 8–10 december anordnade Sverige tillsammans med NEA en konferens om små modulära reaktorer i Stockholm på initiativ av energi- och näringsminister Ebba Busch. Konferensen samlade över 200 personer från mer än 30 länder och fokuserade på utmaningar och potentiella lösningar kopplade till utvecklingen av småskaliga modulära reaktorer. Bland deltagarna fanns bland annat juridiska och tekniska experter från både offentlig och privat sektor.
