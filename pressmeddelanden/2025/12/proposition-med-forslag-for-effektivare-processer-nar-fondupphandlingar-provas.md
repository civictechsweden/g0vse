# Proposition med förslag för effektivare processer när fondupphandlingar prövas

För att premiepensionen ska vara tryggare och ge högre avkastning för pensionssparare ska fonder i premiepensionen upphandlas. Fondtorgsnämndens beslut om upphandling av fonderna kan överprövas i domstol enligt lagen om upphandling av fonder till premiepensionens fondtorg.

Regeringen har nu beslutat om en proposition med förslag som ska effektivisera domstolarnas handläggning av överprövningar, och göra överprövningarna mer förutsägbara

Enligt förslagen ska handläggning vid överprövningar hanteras skyndsamt. Regeringen föreslår också att så kallade preklusionsfrister ska införas vid överprövning av upphandlingar av fonder. Det innebär att parter måste framföra sina invändningar inom vissa tidsfrister.

Genom att införa tydliga tidsgränser och krav på skyndsam handläggning skapas bättre förutsättningar för en rättssäker och effektiv process vid överprövning av fondupphandlingar.

Lagändringarna föreslås träda i kraft den 1 juli 2026.
