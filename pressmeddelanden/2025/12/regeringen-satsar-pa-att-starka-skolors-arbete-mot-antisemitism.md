# Regeringen satsar på att stärka skolors arbete mot antisemitism

Regeringen gav Skolverket i uppdrag att genomföra en nationell studie om antisemitism i skolväsendet och arbetet har nu presenterats i en slutrapport. Syftet med studien var att undersöka barns, elevers och personals upplevelser av nutida antisemitiska uttryck och incidenter i skolväsendet.

– Det här är oerhört allvarlig läsning. Antisemitism har ingen plats i Sverige – varken på våra gator eller i våra klassrum. Regeringen prioriterar arbetet för att stärka judiskt liv i Sverige och har gjort flera insatser för att motverka antisemitism, inte minst i våra skolor, säger utbildnings- och integrationsminister Simona Mohamsson.

## Flera åtgärder mot antisemitism

Regeringen har gett Forum för levande historia flera uppdrag, bland annat att ta fram stödmaterial och genomföra kunskapshöjande insatser mot antisemitism riktade till lärare och annan personal. Forum för levande historia har också i uppdrag att tillsammans med Skolverket vidareutveckla och följa upp verktyget Demokratistegen för systematiskt arbete med demokratistärkande insatser i skolväsendet, folkbildningen och annan vuxenutbildning.

Regeringen har sedan tidigare gett stöd till hågkomstresor till Förintelsens minnesplatser och föreslår i budgetpropositionen för 2026 att stödet för hågkomstresorna förstärks och blir permanent på en nivå av 8 miljoner kronor per år.

Genom Segerstedtinstitutet bedriver Göteborgs universitet ett viktigt förebyggande arbete mot antisemitism. Regeringen har tidigare gett universitetet i uppdrag att stärka arbetet med att sprida kunskap om arbetsmetoder mot antisemitism för att motverka antisemitism bland barn och unga. I budgetpropositionen för 2026 har regeringen förslagit 5 miljoner årligen 2026–2028 för att tillfälligt förstärka och förlänga arbetet. Segerstedtinstitutet har också fått i uppdrag att stärka sitt arbete genom att stödja statliga universitet och högskolor i deras arbete mot antisemitism.

Regeringen har beslutat om medel till Folkbildningsrådet för att öka kunskaperna om judiskt liv och judiska språk. Regeringen avser att avsätta 1 miljon kronor per år under 2026 och 2027 för den här satsningen.

I budgetpropositionen för 2026 har regeringen föreslagit att det ska införas ett stimulansbidrag på 2 miljoner kronor till huvudmän som anordnar judiska studier enligt förordningen om särskild utbildning med judiska studier i grundskolan. Stimulansbidraget kan bidra till att fler skolor erbjuder judiska studier.
