# Robert Andrén ny landshövding i Södermanlands län

Robert Andréns förordnande som landshövding och chef för Länsstyrelsen i Södermanlands län gäller från och med den 1 januari 2026 till och med den 31 december 2031.

– Robert Andrén har erfarenhet som bland annat generaldirektör, länsråd och som departementsråd i Regeringskansliet. Robert Andréns långa erfarenhet från staten och förståelse för vikten av tillväxt kommer att vara en tillgång för invånarna i Södermanlands län. Jag är glad att Robert Andrén tackat ja till detta uppdrag, säger civilminister Erik Slottner.

Robert Andrén är född 1967 och har mångårig erfarenhet som tjänsteman i staten. Fram till augusti 2024 var Robert Andrén generaldirektör för Energimyndigheten. Han har dessförinnan bland annat varit länsråd vid Länsstyrelsen i Värmlands län och departementsråd i Regeringskansliet. För närvarande ansvarar han för strategi- och policyfrågor på industrikonsortiet Industrikraft och är styrelseordförande för forskningsorganisationen Sustainable Innovation.
