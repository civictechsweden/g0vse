# Stärkt förebyggande arbete och tryggare skyddsnät

– Trygghet för barn och unga och stöd i tid till människor i utsatta situationer är en grundläggande prioritet. Genom de här uppdragen till Socialstyrelsen förstärker vi arbetet mot våld, hemlöshet och kriminalitet, samtidigt som vi säkerställer att barn som behöver placering får det. Det är viktiga steg för att bygga ett mer socialt hållbart samhälle, säger socialtjänstminister Camilla Waltersson Grönvall.

Flera uppdrag ges till Socialstyrelsen för att stärka det förebyggande arbetet inom socialtjänsten. Regeringen ger också uppdrag för ett förstärkt arbete under 2026 mot bland annat hemlöshet, våld mot barn och stöd till personer med funktionshinder. Socialstyrelsen ska också betala ut flera av de statsbidrag som aviserades i budgetpropositionen för 2026.

## Stöd till socialtjänstens förebyggande arbete

Flera uppdrag ges till Socialstyrelsen för att stöda socialtjänsten i det förebyggande arbetet. Det handlar bland annat om att fånga upp barn och familjer i behov av stöd, och att förebygga att barn och unga hamnar i kriminalitet.

Barn och unga som är i behov av en placering också ska få det. Socialstyrelsen får band annat i uppdrag att betala ut statsbidrag på en halv miljard kronor för att subventionera kommuners placeringar i den sociala barn- och ungdomsvården.

Socialstyrelsen ska också betala ut 300 miljoner kronor till kommuner för att utveckla socialtjänstens arbete med att förebygga och motverka brottslighet. 200 miljoner kronor ska också betalas ut till kommuner för personal från socialtjänsten. som en del av regeringens satsning på skolsociala team om totalt 400 miljoner kronor. Skolsociala team är ett sätt för skolan och socialtjänsten att samverka för att elever får stöd i ett tidigt skede.

30 miljoner kronor ska gå till Socialstyrelsens fortsätta arbete med förstärkningsteam, som stöttar socialtjänsten på platser där kriminalitet och våld eskalerat eller där socialtjänsten är hårt ansträngd. Socialstyrelsen ska dessutom fördela 100 miljoner kronor till kommuner som ska möjliggöra individanpassat och ändamålsenligt stöd för barn och unga att lämna kriminalitet.

Stödet till familjer fortsätter och förstärks under 2026. Med regeringens satsning på 20 miljoner kronor ska Socialstyrelsen betala ut statsbidrag till regioner där utanförskapet är särskilt stort samt ge stöd och sprida kunskap till kommuner och regioner vad gäller inrättande och vidareutveckling av familjecentraler. Dessutom ger regeringen myndigheten ett uppdrag att ta fram stödmaterial för att uppmärksamma och stödja barn när deras föräldrar söker stöd hos socialtjänsten.

## Förstärkt hemlöshetsstrategi

Totalt 150 miljoner kronor avsätts till en förstärkt hemlöshetsstrategi under 2026. Socialstyrelsen ska betala ut 123,5 miljoner av dessa för att stärka kommunernas arbete med metoden Bostad först, vilket innebär att personer i hemlöshet först ska få en egen bostad och sedan erbjudas flexibelt och individuellt utformat stöd och behandling.

## Stöd till kommunernas arbete för personer med funktionsnedsättning

Socialstyrelsen får också i uppdrag att ta fram ett stödmaterial för utredning, bedömningar av personkrets och rätt till insatser enligt LSS, lagen om stöd och service till vissa funktionshindrade. Ett särskilt fokus ska ligga på insatsen ledsagarservice.

Socialstyrelsen ska också fortsatt utveckla och stödja verksamheten med personligt ombud för vissa personer med psykiska funktionsnedsättningar samt fördela 178 miljoner kronor till kommuner som bedriver sådan verksamhet.

## Stärkt arbete mot våld mot barn

Socialstyrelsens skade- och dödsfallsutredningar förstärks med 4 miljoner kronor under 2026. Förstärkningen är en del i regeringens åtgärdsplan för att förebygga och bekämpa våld mot barn.
Socialstyrelsen ska i vissa fall utreda när ett barn dödats eller utsatts för försök till dödligt våld, eller när en vuxen utsatts för sådana gärningar av en närstående. Skade- och dödsfallsutredningarna undersöker brister i samhällets skyddsnät, och när samhällsaktörer hade kunnat agera annorlunda för att minska risken för att brotten skulle ha begåtts.

Utöver det ska Socialstyrelsen kartlägga socialtjänstens hantering och anmälningsbenägenhet av misstankar om barnfridsbrott inom socialtjänstens barn- och ungdomsenheter. De ska också stärka socialtjänstens arbete med och stöd till barn som bevittnat våld av och mot närstående eller tidigare närstående, inklusive hedersrelaterat våld och förtryck, samt sprida kunskap om barnfridsbrott och vikten av anmälan av misstänkta barnfridsbrott till polisen inom socialtjänsten.
