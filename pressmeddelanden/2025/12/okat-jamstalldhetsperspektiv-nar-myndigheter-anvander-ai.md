# Ökat jämställdhetsperspektiv när myndigheter använder AI

Det finns tre riskområden vid användning av artificiell intelligens. AI kan skapa ojämställdhet, reproducera ojämställdhet eller leda till diskriminering på grundval av kön. Eftersom AI används i allt större utsträckning inom statlig förvaltning är det viktigt att riskerna uppmärksammas i tid.

Jämställdhetsyndigheten har tillsammans med flera aktörer tagit fram en praktisk metod för hur risker med ojämställdhet i AI kan identifieras och hur AI med tillämpning av ett jämställdhetsperspektiv kan utvecklas. Innehållet vänder sig till exempelvis verksamhetsutvecklare, IT-utvecklare och jämställdhetssamordnare.

Jämställdhetsmyndigheten får nu i uppdrag att undersöka användningen av metoden hos ett urval av myndigheter. Jämställdhetsmyndigheten ska också, vid behov, lämna förslag på kompetenshöjande insatser om AI och jämställdhet riktad till myndigheter. De ska även analysera de nationella riktlinjerna för generativ AI inom offentlig verksamhet och den så kallade Förtroendemodellen ur ett jämställdhetsperspektiv.

– Jämställdhetsarbetet är lika viktigt i den digitala världen som i den fysiska - att vi ökar kunskapen i dessa frågor är därför helt avgörande. Vi vet att det finns bra metoder och att mycket arbete har lagts ned för att motverka ojämställdhet när AI används i olika verksamheter i statlig förvaltning, men metoderna används inte fullt ut och det saknas styrdokument hos flera myndigheter. Nu ser vi till att åtgärda detta problem, säger jämställdhetsminister Nina Larsson.

Jämställdhetsmyndigheten ska lämna en skriftlig redovisning av uppdraget till Arbetsmarknadsdepartementet senast den 29 oktober 2027.
