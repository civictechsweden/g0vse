# Skärpta regler för arbetskraftsinvandring ska stoppa missbruket och stärka kontrollen

– Arbetskraftsinvandringen till Sverige ska ske under rättvisa och ordnade former. Därför genomför regeringen nu en omfattande reform som sätter stopp för missbruk och stärker kontrollen. Med skärpta regler, nya straffbestämmelser och tydligare ansvar bygger vi ett system som skyddar kvalificerade arbetstagare och gynnar seriösa arbetsgivare, säger migrationsminister Johan Forssell.

– Det är centralt att arbetskraftsinvandringen till Sverige är utformad på ett sätt som minimerar fusk och arbetslivskriminalitet. Med dessa nya, skarpare regler sätter vi Sveriges bästa i första rummet genom att motverka lönedumpning samt säkerställer att oseriösa aktörer inte tillåts utnyttja systemet, säger Ludvig Aspling, migrationspolitisk talesperson för Sverigedemokraterna.

– Arbetskraftsinvandring är nödvändigt för att säkra arbetskraft och välkomna ny kompetens till Sverige, men då måste den ske i ordnade former. Nu genomför regeringen välbehövliga reformer för att skärpa villkoren och motverka missbruk. Möjligheten för att kunna göra undantag från lönekravet när det finns ett starkt behov för detta är också viktigt för att tillgodose den brist på arbetskraft som finns inom vissa yrkesgrupper, säger Ingemar Kihlström, migrationspolitisk talesperson för Kristdemokraterna.

– Arbetskraftsinvandringen ska fungera på ett ordnat och förutsägbart sätt. När systemet missbrukas drabbar det förutom arbetstagare även seriösa arbetsgivare. Med de här förslagen motverkar vi missbruk av regelverket och utnyttjande av arbetskraftsinvandrare och skapar bättre förutsättningar för ett rättvist och väl fungerande system, säger arbetsmarknadsminister Johan Britz.

I propositionen föreslås lagändringar som skärper kraven för arbetskraftsinvandring och nya straffbestämmelser som gör det möjligt att lagföra fler personer för brott. Regeringen föreslår också vissa förbättringar i regelverket för högkvalificerade arbetskraftsinvandrare.

Regeringen föreslår bland annat följande:

* Ett lönekrav på 90 procent av medianlönen införs som villkor för arbetstillstånd. Vissa yrkesgrupper ska dock kunna undantas från lönekravet, om behovet talar särskilt starkt för att medge undantag.
* Yrken inom vilka det finns ett allvarligt missbruk av regelverket för arbetskraftsinvandring ska kunna uteslutas från möjligheten att beviljas arbetstillstånd. Vilka yrken som ska uteslutas föreslås regleras av regeringen i förordning.
* Två nya brott, exploatering av utländsk arbetskraft och handel med arbetstillstånd, införs.
* En förtydligande bestämmelse införs om att arbetstillstånd får vägras om arbetsgivaren har fått vissa sanktioner, eller är misstänkt för eller har dömts för vissa brott.
* Den särskilda avgiften för den som har en utlänning anställd som inte har rätt att vistas eller arbeta i Sverige fördubblas.
* Tillståndstiden för EU-blåkort och tillstånd för säsongsarbete förlängs.
* Möjligheterna för vissa högkvalificerade utlänningar att ansöka om uppehållstillstånd inifrån Sverige utökas.

Förslagen bygger på en överenskommelse mellan regeringen och Sverigedemokraterna.

Lagändringarna föreslås träda i kraft den 1 juni 2026.
