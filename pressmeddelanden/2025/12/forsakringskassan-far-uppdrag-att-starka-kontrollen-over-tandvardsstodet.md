# Försäkringskassan får uppdrag att stärka kontrollen över tandvårdsstödet

– Tandvården är en viktig del av vår välfärd och där ska inte finnas någon plats för fusk. Skärpta regler och bättre kontroll bidrar till att statligt tandvårdsstöd används på rätt sätt och att patienterna får trygg och säker vård, säger socialminister Jakob Forssmed.

– Steg för steg, reform för reform, gör vi nu det svårare och mer kännbart att begå bidragsbrott. Att öka Försäkringskassans kontroll av Tandvårdsstödet är ännu ett exempel på hur vi stryper den kriminella ekonomin. Våra gemensamma skattepengar för tandvårdsstödet ska gå till dem som behöver förbättra sin munhälsa och fylla igen hål i tänderna, inte fylla de kriminellas fickor, säger äldre- och socialförsäkringsminister Anna Tenje.

– Tandvården ska vara trygg och rättvis. Genom att skärpa reglerna och stärka kontrollen tar vi ansvar för både välfärden och skattebetalarnas pengar. Stödet ska nå den som behöver det allra mest, säger Lina Nordquist, sjukvårdspolitisk talesperson Liberalerna.

– Det statliga tandvårdsstödet som vi nu gör mer generöst är ämnat för att underlätta den ekonomiska bördan för svenskar i behov av tandvård. Parallellt med detta är det nödvändigt att skärpa villkor och kontroll av tandvårdsbranschen för att förhindra fusk eller missbruk av systemet. På så sätt värnar vi skattebetalarnas pengar, säger Linda Lindberg, gruppledare för Sverigedemokraterna i riksdagen.

Regeringen ger Försäkringskassan i uppdrag att vidta åtgärder för att stärka kontrollen över tandvårdssektorn. Uppdraget innebär att myndigheten ska utveckla sina system och rutiner för att möta de skärpta villkor som föreslås i propositionen Stärkt kontroll över tandvårdssektorn (prop. 2025/26:7) och som beslutats av riksdagen.

Försäkringskassan ska bland annat:

* utveckla IT-system och rutiner för att hantera skärpta villkor för anslutning och ersättning,
* informera tandvårdsbranschen om de nya bestämmelserna genom riktade insatser.

Myndigheten ska även informera Inspektionen för vård och omsorg om beslut att neka eller avsluta en vårdgivares anslutning till det elektroniska systemet.

Myndigheten ska samarbeta med Tandvårds- och läkemedelsförmånsverket, Socialstyrelsen och Inspektionen för vård och omsorg samt inhämta synpunkter från berörda aktörer. Slutredovisning av uppdraget sker senaste den 31 januari 2027.

För 2026 beräknas 6,5 miljoner kronor avsättas för uppdraget, under förutsättning att riksdagen anvisar medel. Slutredovisning ska lämnas till Socialdepartementet senast den 31 januari 2027.
