# Högskoleministern anordnar rundabordssamtal om svensk kurslitteratur

– Att utbildningen i högskolan håller hög kvalitet är avgörande för att Sverige ska fortsätta att utvecklas som kunskapsnation. En bra tillgång till kurslitteratur är grunden för både bildning, utbildning och forskning, men det finns indikationer på att tillgången till svensk kurslitteratur minskar. Den här utvecklingen oroar mig. Därför ser jag fram emot att diskutera läget, säger gymnasie-, högskole- och forskningsminister Lotta Edholm.

På dagens möte kommer olika aktörer att få ge sin bild av läget. De inbjudna lärosätena kommer också att få möjlighet att berätta hur de arbetar med svensk kurslitteratur i sin verksamhet. Deltagarna kommer sedan att diskutera hur de gemensamt kan arbeta för att säkerställa tillgången till svensk kurslitteratur.

Vid rundabordssamtalet deltar representanter från Högskolan Kristianstad, Lunds universitet, Stockholms universitet, Södertörns högskola, Sveriges universitets- och högskoleförbund (SUHF), Universitetskanslersämbetet (UKÄ), Saco studentråd, Sveriges förenade studentkårer (SFS) och Läromedelsförfattarna.

För mer information eller intervjuförfrågningar, kontakta Elin Söderholm.
