# Bidragsspärr och sanktionsavgift i socialförsäkringen ska motverka felaktiga utbetalningar och bidragsbrott

Varje år uppskattas mellan 15 och 20 miljarder kronor betalas ut felaktigt från de statliga välfärdssystemen. Omkring hälften av dessa utbetalningar bedöms bero på avsiktliga fel, pengar som riskerar att hamna hos kriminella och stärka den organiserade brottsligheten.

Välfärdssystemen är till för dem som är i behov av och har rätt till dem, inte för kriminella. Människor som gör rätt för sig måste kunna lita på att deras skattepengar används på rätt sätt.

Försäk­ringskassan och Pensionsmyndigheten föreslås få besluta om en bidragsspärr under en viss tid för den som medvetet eller av grov vårdslöshet försöker utnyttja socialförsäkringen. Regeringen föreslår också att Försäk­ringskassan och Pensionsmyndigheten ska få besluta om en sanktionsavgift. Det gäller om den som har fått ett beslut om återbetalning har orsakat att ersättningen har lämnats felaktigt eller med ett för högt belopp genom att lämna en oriktig uppgift eller inte har uppfyllt en uppgifts- eller anmälningsskyldighet.

– Genom en bidragsspärr och sanktionsavgift i socialförsäkringen skickar vi en tydlig signal att det aldrig är acceptabelt att missbruka våra välfärdssystem. Genom att den som missbrukar en förmån diskvalificeras från den aktuella förmånen förhindrar vi felaktiga utbetalningar och bekämpar den kriminella ekonomin, säger äldre- och socialförsäkringsminister Anna Tenje.

– Genom att införa bidragsspärr och sanktionsavgift i socialförsäkringen stärker vi skyddet mot felaktiga utbetalningar och bidragsbrott. Det handlar om att värna förtroendet för systemen och säkerställa att stöden går till dem som har rätt till dem, säger arbetsmarknadsminister Johan Britz.

– För att upprätthålla förtroendet för socialförsäkringen måste myndigheterna få verktyg för att motverka felaktigt utbetalda ersättningar. Att ge möjlighet för Försäkringskassan och Pensionsmyndigheten att besluta om bidragsspärr och sanktionsavgift är viktiga åtgärder mot felaktigt nyttjande av socialförsäkringarna, säger Ingemar Kihlström (KD), riksdagsledamot.

Bidragsspärren och sanktionsavgiften föreslås träda i kraft 1 juli 2026.
