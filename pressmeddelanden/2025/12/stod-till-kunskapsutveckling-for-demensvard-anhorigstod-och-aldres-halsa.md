# Stöd till kunskapsutveckling för demensvård, anhörigstöd och äldres hälsa

Under 2026 avsätts 18,5 miljoner kronor till den svenska nationella studien om åldrandet och de äldres vård och omsorg, Swedish National Study on Aging and Care (SNAC). Studien, som pågått i 25 år, är ett värdefullt bidrag i kunskapsutvecklingen om demens och äldres hälsa genom att samlat in data om äldres hälsa och användning av vård och omsorg.

Totalt 31,4 miljoner kronor – 15,7 miljoner till respektive organisation – avsätts dessutom till Svenskt Demenscentrum (SDC) och Nationellt kompetenscentrum anhöriga (Nka). De två nationella kompetenscentrumen ska fungera som expertstöd till kommuner, regioner och enskilda utförare inom sina respektive områden.

– Demens är inte en del av det naturliga åldrandet, utan det är en sjukdom. Att ge stöd till forskning om demenssjukdomar och äldres hälsa är oerhört viktigt. Kunskap om demenssjukdomar är avgörande för att bättre kunna förebygga och förbättra vård och omsorg för personer med demenssjukdomar, säger äldre- och socialförsäkringsminister Anna Tenje

– Det krävs många insatser för att förbättra livskvaliteten för personer med demenssjukdomar och deras närstående. I detta arbete är det centralt med ett ökat stöd till forskning och utveckling kring demenssjukdomar för att kunna utveckla såväl förebyggande vård, som anhörigstöd och olika vård- och omsorgsinsatser, säger socialminister Jakob Forssmed.

– Genom SNAC-studierna följs äldres hälsa upp över tid. Detta möjliggör att riskfaktorer för sjukdomar kan upptäckas liksom att faktorer för ett gott åldrande kan identifieras. Detta är ett viktigt för att utveckla det förebyggande arbetet så att fler får möjlighet att leva ett gott liv hela livet, säger Liberalernas seniorpolitiska talesperson Malin Danielsson.

## 25 år av studier inom äldreområdet fortsätter

Swedish National Study on Aging and Care (SNAC) har sedan år 2000 samlat in data om äldres hälsa och användning av vård och omsorg. Den demografiska utvecklingen pekar mot ett ökat behov som delvis kan motverkas genom förebyggande insatser. Den långsiktiga studien bidrar med kunskap till forskare och beslutsfattare om hur äldres behov förändras över tid. För att möjliggöra fortsatt datainsamling under 2026 avsätter regeringen fortsatt 18,5 miljoner kronor, som fördelas mellan fyra aktörer: Stiftelsen Stockholms läns Äldrecentrum, Region Skåne, Blekinge Tekniska Högskola och Region Gävleborg.

## Länken mellan forskning, praktik och beslutsfattare

De två nationella kompetenscentrumen ska fortsatta sitt arbete att samla in, strukturera och sprida kunskap, ta fram utbildningsmaterial och metoder samt vara en länk mellan forskning, praktik och beslutsfattare. Verksamheterna ska också bidra till högre kvalitet och produktivitet inom sina områden och genomsyras av ett jämlikhetsperspektiv.

Svenskt Demenscentrum (SDC) är ett nationellt kompetenscentrum som bland annat samlar, strukturerar och sprider kunskap för en positiv utveckling av vården och omsorgen för personer med demenssjukdom. Nationellt kompetenscentrum anhöriga (Nka) arbetar för att stärka kunskap och stöd till anhöriga och är ett expertstöd till kommuner, regioner och enskilda utförare i anhörigfrågor.
