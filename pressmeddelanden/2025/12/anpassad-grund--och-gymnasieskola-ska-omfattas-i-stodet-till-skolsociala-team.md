# Anpassad grund- och gymnasieskola ska omfattas i stödet till skolsociala team

– Skolsociala team är en viktig del i arbetet med att öka skolnärvaron och på så sätt öka förutsättningarna för elever att uppnå målen med utbildningen. Men vi får inte glömma bort elever i anpassade grundskolan och anpassade gymnasieskolan, där det kan vara särskilt viktigt att få rätt stöd i rätt tid, säger Camilla Waltersson Grönvall, socialtjänstminister.

– Skolsociala team kan ge rätt stöd vid rätt tidpunkt för att fånga upp elever som riskerar att hamna snett och hjälpa dem tillbaka till skolan igen. Därför ger vi nu våra myndigheter ett fortsatt uppdrag om att stötta skolorna i det här arbetet, säger Simona Mohamsson, utbildnings- och integrationsminister.

Socialstyrelsen och Skolverket ska fortsätta stötta skolhuvudmän och socialtjänst i att inrätta och organisera skolsociala team. Uppdraget ska omfatta arbete i grundskolan, anpassade grundskolan, gymnasieskolan och anpassade gymnasieskolan. Myndigheterna ska också fokusera på stödet avseende elever med hög skolfrånvaro och elever i sårbara eller utsatta livssituationer, till exempel elever som har föräldrar med särskilda svårigheter, elever med psykisk ohälsa samt elever som har utsatts för eller som riskerar att utsättas för någon form av våld.

Myndigheterna ska slutredovisa uppdraget senast den 1 december 2027.
