# Forskningsfinansiärer ska utvärdera de nationella forskningsprogrammen

– De nationella forskningsprogrammen har snart funnits i tio år. Därför är det hög tid att genomföra utvärderingar för att bedöma hur programmen lyckats med att nå sina målsättningar. Det är viktigt att utvärderingarna genomförs enligt en gemensam modell som kan ge ett kvalitativt underlag för framtida inriktning och prioriteringar inom forskningspolitiken, säger gymnasie-, högskole- och forskningsminister Lotta Edholm.

I den forskningspolitiska propositionen 2016 presenterades ett nytt finansieringsinstrument kallat nationella forskningsprogram. Syftet med de nationella forskningsprogrammen är att göra strategiska satsningar som kan bidra till att hantera olika samhällsutmaningar.

Enligt det uppdrag som regeringen nu ger Formas, Forte och Vetenskapsrådet ska utvärderingarna bland annat visa vilka faktorer som främjat eller motverkat måluppfyllelse. Utvärderingarna ska särskilt bedöma programmens bidrag till att möta samhällsutmaningar, vetenskaplig kvalitet, tvärvetenskaplig och tvärsektoriell samverkan samt forskningsresultatens genomslag i samhället. Myndigheterna ska också analysera hur respektive forskningsprogram har kompletterat andra insatser i det svenska forsknings- och innovationssystemet, samt vilka synergier som skapats mellan olika aktörer. Med utgångspunkt i utvärderingarna för respektive forskningsprogram ska det även göras en sammanfattande analys som ger ett övergripande perspektiv på programmens genomförande.

Forskningsfinansiärerna har tidigare låtit genomföra halvtidsutvärderingar av de nationella forskningsprogram som inleddes 2017.

Uppdraget ska redovisas senast den 31 augusti 2027 och samordnas av Formas.
