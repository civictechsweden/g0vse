# Regeringen beslutar om de närmare villkoren för SR:s, SVT:s och UR:s public service-uppdrag de kommande åtta åren

Villkoren som ställs upp i besluten följer av förslagen i propositionen och innebär att en stor del av public service-uppdraget blir teknikneutralt. SR:s, SVT:s och UR:s programverksamhet kommer därmed att omfattas av samma villkor oavsett hur innehållet når allmänheten.

– Nu har vi beslutat om de närmare villkoren för public service de kommande åtta åren. Stödet för ett oberoende och opartiskt public service står starkt från regeringens sida. De nya villkoren värnar om public service-företagens integritet och uppdrar åt företagen att fokusera än mer på sin kärnverksamhet. Besluten skapar förutsättningar för kontinuitet och tydlighet för public service, säger kulturminister Parisa Liljestrand.

### Kraven på sändningar i marknätet blir mer flexibla

Nuvarande krav på sändningarnas omfattning i marknätet blir mer flexibla. För SR och SVT innebär det krav om att sända 2–4 kanaler. Det ställs inte längre krav på minsta sändningstid för de ytterligare programtjänster som SVT sänder, utöver SVT1 och SVT2.

### Teknikneutralt uppdrag med fokus på kärnverksamheten och utökade möjligheter att granska

De ändrade villkoren innebär även ett teknikneutralt public service-uppdrag. Det införs ett nytt generellt krav att hela befolkningen ska ha möjlighet att ta del av ett mångsidigt programutbud, oavsett hur utbudet sänds eller tillhandahålls. Det blir också ett tydligare fokus på kärnverksamheten som är att producera, sända eller tillhandahålla allmänheten program som består av ljud eller rörlig bild. Huvuddelen av public service-företagens resurser och kapacitet ska användas till deras kärnverksamhet.

Hänsyn till kvalitativa nyhetsmediers konkurrensförutsättningar förtydligas för att värna mångfalden på mediemarknaden. Det införs därför ett nytt redovisningsvillkor om att företagen årligen ska redovisa hur de använder text i sin nyhetsverksamhet.

Ett teknikneutralt public service-uppdrag innebär även utökade möjligheter att granska allt innehåll från public service, oavsett hur innehållet distribueras.
