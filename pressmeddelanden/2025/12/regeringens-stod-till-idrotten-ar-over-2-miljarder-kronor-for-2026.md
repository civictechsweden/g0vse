# Regeringens stöd till idrotten är över 2 miljarder kronor för 2026

– Idrottsrörelsen bidrar med väldigt mycket till samhället, inte minst genom att ge barn och unga en meningsfull och aktiv fritid samt stödja idrott för personer med funktionsnedsättning. Jag är glad att vi fortsätter finansiera viktiga satsningar som främjar hälsa och motverkar utanförskap, säger socialminister Jakob Forssmed.

Cirka 1,35 miljarder kronor går till barn- och ungdomsverksamhet samt gemensamma insatser inom idrottsrörelsen, 100 miljoner kronor för den permanenta satsningen på idrottsverksamhet i utsatta områden och 10 miljoner kronor för att öka idrottsrörelsens motståndskraft mot idrottsrelaterad brottslighet.

Regeringen fortsätter också satsningen på Idrottslyftet – med 525 miljoner kronor för att främja deltagande i barn- och ungdomsidrott - samt 49 miljoner kronor till den pågående rörelsesatsningen i skolan. Detta bidrar till en inkluderande idrott där alla får möjlighet att delta utifrån sina egna förutsättningar.

 Medlen ska bidra till att idrotten är trygg, inkluderande och tillgänglig för alla – från barn och unga till äldre.
