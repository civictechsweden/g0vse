# Regeringen fortsätter satsningen för kortare vårdköer – stora skillnader mellan regionerna

– Vi ser att satsningen ger resultat, fler patienter har fått sin operation. Men skillnaderna mellan regionerna är för stora. Staten tar kostnaden om regionerna ökar antalet operationer och inför 2026 breddar vi satsningen till fler vårdområden där behoven är stora. Nu måste regionerna göra sin del och använda den lediga vårdkapaciteten finns hos privata vårdgivare och i andra regioner, säger sjukvårdsminister Elisabet Lann.

– Satsningen har tydligt kortat köerna och gett fler patienter vård snabbare, men skillnaderna mellan regionerna är fortfarande märkbara. Fler ska få vård i tid, därför breddar vi nu insatsen till fler vårdområden och stärker de ekonomiska incitamenten, säger socialtjänstminister Camilla Waltersson Grönvall (M).

– Fler patienter får sin vård i tid med regeringens satsningar, men det räcker inte. Skillnaderna mellan regionerna är fortfarande alldeles för stora. Vi breddar satsningen och förväntar oss att regionerna tar sitt ansvar. De måste nu leta upp och använda all ledig vårdkapacitet som finns. Ingen människa ska behöva vänta i onödan när hjälpen finns, säger Lina Nordquist (L), sjukvårdspolitisk talesperson.

– Våra satsningar visar att köerna går att korta med rätt styrning och krav. Men skillnaderna mellan regionerna är oacceptabla. Patienterna ska inte vara beroende av sitt postnummer för att få vård i tid. Därför breddar vi nu satsningen och förväntar oss att alla regioner tar ansvar, använder den kapacitet som finns och sätter patienten före administration, säger Linda Lindberg (SD), gruppledare i riksdagen.

Under mandatperioden har cirka 18 miljarder kronor satsats på hälso- och sjukvården för att öka tillgängligheten och korta vårdköerna. I budgetpropositionen för 2026 finns ytterligare 6,6 miljarder kronor avsatta för ändamålet.

Av dessa medel riktades under 2025 en miljard kronor till fler operationer av grå starr, framfall och höftproteser – baserat på förslag från utredningen Behovsstyrd vård (S2024:05).

Satsningen genomfördes i två steg: 497 miljoner kronor i februari och 507,5 miljoner kronor i juni med skärpta prestationskrav. För att kvalificera sig till medlen krävdes att regionerna ökade antalet operationer, och uppmanades att använda kapacitet hos privata vårdgivare där sådan fanns. Syftet var att korta vårdköerna.

Satsningen har redan gett märkbara resultat. Antalet genomförda operationer har ökat för samtliga tre operationer som ingår i satsningen. I förhållande till jämförelseperioden januari-oktober 2022–2024 har antalet gråstarrsoperationer under samma månader 2025 ökat med 9 procent för grå starr. Antalet operationer av framfall och höftledsproteser har ökat med 13 procent vardera.  Samtidigt syns effekter på köerna. Andelen patienter som väntat längre än 90 dagar på operation har sjunkit under 2025. Mellan oktober 2024 och oktober 2025 har antalet som väntat längre än 90 dagar för framfallsoperation minskat med 66 procent, operation av höftledsprotes med 55 procent och för operation av grå starr är minskningen 17 procent.

## Stora skillnader mellan regionerna

För perioden juni till och med oktober 2025 kunde regionerna kvalificera sig till totalt 507,5 miljoner kronor genom att öka antalet operationer inom grå starr, framfall och höftproteser. Detta var den andra delen av satsningen och innehöll skärpta prestationskrav. Utfallet visar att endast 243 miljoner kronor betalades ut – motsvarande 48 procent av det möjliga beloppet. Men bakom den siffran döljer sig stora variationer. Vissa regioner nådde full prestation och fick hela sitt möjliga belopp, medan andra nådde en mindre andel.

Region Gotland, Jämtland och Värmland uppnådde 100 procent av potentiellt maxbelopp, medan Region Stockholm nådde 10 procent. Skillnaderna visar att vissa regioner har lyckats ställa om och öka produktionen, medan andra har haft svårt att öka antalet operationer.

## Satsningen fortsätter och utökas med ytterligare vårdområden

I budgetpropositionen för 2026 föreslår regeringen att satsningen fortsätter och utökas med ytterligare vårdområden utöver de tre som ingått hittills. För ändamålet avsätts 750 miljoner kronor årligen 2026 och 2027 samt 500 miljoner kronor 2028.

Regeringen gav i oktober 2025 Socialstyrelsen i uppdrag att föreslå vårdområden eller åtgärder inom den specialiserade hälso- och sjukvården som kan inkluderas i satsningen.

I sin redovisning till regeringen föreslår Socialstyrelsen att satsningen kompletteras med knäprotesoperationer, ljumskbråcksoperationer och koloskopiundersökningar. Förslaget bygger på en samlad bedömning och Socialstyrelsen har i sitt arbete fört dialog med så väl regionerna som de privata vårdgivarna.

Regeringen kommer inom kort att återkomma med besked om vilka vårdåtgärder som kommer att omfattas och med exakta villkor för utbetalning av medel. Klart är dock att medel betalas ut endast för operationer som innebär en ökning jämfört med tidigare år, och regionerna bör använda kapacitet hos privata vårdgivare och andra regioner, där sådan finns.

Av de 507 miljoner kronor som regionerna kunde kvalificera sig för den andra delen av satsningen, som omfattar perioden juni-oktober 2025, uppnåddes 243 miljoner kronor (48%) nationellt. I tabellen nedan visas hur stor andel av det potentiella maxbeloppet som respektive region lyckats uppnå.

|  |  |
| --- | --- |
| **Region** | **Andel av potentiellt maxbelopp** |
| Blekinge | 84 % |
| Dalarna | 76 % |
| Gotland | 100 % |
| Gävleborg | 85 % |
| Halland | 36 % |
| Jämtland | 100 % |
| Jönköping | 22 % |
| Kalmar | 72 % |
| Kronoberg | 52 % |
| Norrbotten | 66 % |
| Skåne | 80 % |
| Stockholm | 10 % |
| Södermanland | 95 % |
| Uppsala | 56 % |
| Värmland | 100 % |
| Västerbotten | 63 % |
| Västernorrland | 68 % |
| Västmanland | 45 % |
| Västra Götaland | 21 % |
| Örebro | 66 % |
| Östergötland | 51 % |
| **Riket** | **48 %** |
