# Nytt program för banbrytande forskning

Programmet kommer innehålla två olika finansieringsinstrument som stimulerar till banbrytande forskning. Ett är inriktat på kortare och mindre bidrag som fokuserar på potentiellt banbrytande forskningsidéer, och det andra är inriktat på större och längre bidrag, som ger redan etablerade och framgångsrika forskare möjlighet att under stor frihet utveckla nya idéer. I båda fallen föreslår regeringen att det införs nya inslag i bedömning och beredning så att risktagande prioriteras i betydligt högre grad än vad som är fallet inom bedömningen idag.

- Genom den här satsningen vill vi öka antalet forskningsgenombrott och locka såväl internationella toppforskare som unga talanger samt stärka förutsättningarna för internationella samarbeten. Siktet är inställt på fler svenska forskningsgenombrott i Nobelprisklass, säger gymnasie-, högskole- och forskningsminister Lotta Edholm.

Enligt OECD är statligt stöd för vetenskapligt risktagande och ett långsiktigt åtagande de enskilt viktigaste faktorerna för att stimulera banbrytande forskning.

Satsningen omfattar alla forskningsområden. Banbrytande forskning är inte bundet till vissa vetenskapliga discipliner. Behovet av forskningsgenombrott är centralt inom alla områden.
