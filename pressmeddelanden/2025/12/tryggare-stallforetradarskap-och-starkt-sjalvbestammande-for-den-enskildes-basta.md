# Tryggare ställföreträdarskap och stärkt självbestämmande för den enskildes bästa

I Sverige hade cirka 129 000 personer en förordnad ställföreträdare under 2024. Av dessa hade omkring 83 000 en god man eller förvaltare. Ett sådant uppdrag är ofta både ideellt och långvarigt, samt avgörande för att den enskilde ska kunna leva ett så självständigt liv som möjligt. Men systemet har också brister. Det kan vara svårt att rekrytera och behålla kompetenta personer, och tillsynen fungerar inte alltid som den ska. Regeringens förslag syftar till att åtgärda dessa problem.

– Med de här förslagen skapar vi ett modernt och rättssäkert system där den enskildes behov och rätt till självbestämmande står i centrum. Samtidigt ger vi ställföreträdarna bättre förutsättningar att utföra sina uppdrag med kvalitet, säger justitieminister Gunnar Strömmer.

Förslagen i propositionen innebär bland annat följande:

* Tydligare uppdrag: Ställföreträdarens hänsyn till den enskildes vilja och välbefinnande ska öka.
* Obligatorisk utbildning: Gode män och förvaltare ska genomgå utbildning innan de påbörjar sitt uppdrag.
* Beslutanderätt till överförmyndare: I ärenden om godmanskap där de berörda är överens föreslås att överförmyndaren, inte tingsrätten, fattar beslut.
* Ny ansvarig myndighet: Regeringen avser att ge Myndigheten för familjerätt och föräldraskapsstöd (MFoF) ansvar för bland annat tillsynsvägledning, information och föreskrifter.
* Nationellt register: Ett nytt register ska underlätta tillsyn och göra det enklare för ställföreträdare att visa sin behörighet i kontakter med exempelvis myndigheter och banker.
* Tydligare tillsyn: Kraven på överförmyndarnas kontroll och ställföreträdares redovisning skärps.
* Lagreglering av anställda ställföreträdare: Det blir tydligare när en anställd ställföreträdare kan förordnas, bland annat så att väntetiderna för att få en ställföreträdare kan minskas.

De flesta av förslagen föreslås träda i kraft den 1 juli 2026. Förslagen om ett ställföreträdarregister och om utbildningskrav för gode män och förvaltare föreslås träda i kraft den 1 januari 2028.
