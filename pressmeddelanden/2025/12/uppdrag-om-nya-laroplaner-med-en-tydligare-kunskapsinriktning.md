# Uppdrag om nya läroplaner med en tydligare kunskapsinriktning

–  Införandet av nya läroplaner är ett viktigt steg på vägen för att återupprätta en stark kunskapsskola. Jag är därför glad att arbetet med att ta fram nya läroplaner nu kan sätta i gång och att expertgruppen fortsatt kommer att ha en central roll i den processen, säger utbildnings- och integrationsminister Simona Mohamsson.

I uppdraget till Skolverket ingår att läroplanerna ska vara tydligt inriktade på tillförlitliga och mer beständiga kunskaper. Kursplanerna ska bli tydligare och det ska bland annat mer precist framgå vad som ska behandlas i undervisningen, vad eleverna ska lära sig och när de ska göra det. De ska även bli bättre anpassade efter barns kognitiva utveckling och ha en tydligare progression mellan årskurserna. Undervisningsstrategier ska ge lärarna vägledning för att planera och genomföra undervisningen utifrån vetenskaplig grund och beprövad erfarenhet. I uppdraget ingår också att genomföra implementeringsinsatser.

Skolverket ska även erbjuda de personer som av regeringen var förordnade som experter i utredningen en central plats i det fortsatta arbetet så att de får möjlighet att bistå med sin erfarenhet och kunskap.

Skolverket ska redovisa förslagen till de nya läroplanerna senast den 31 mars 2027. De nya läroplanerna planeras att införas i samband med att grundskolan blir tioårig från hösten 2028.

Uppdraget bygger på en överenskommelse mellan regeringen och Sverigedemokraterna.
