# Regeringen tar nästa steg mot mer energieffektiva byggnader

– Förbättrad energiprestanda i byggnader innebär att vi bättre hushåller med vår energi. Det bidrar till stärkt motståndskraft och lägre energipriser i Sverige. En stor fördel är också att det kan minska effekttopparna vintertid då efterfrågan på el är som störst, säger energi- och näringsminister Ebba Busch.

– Förslagen innebär bland annat nya verktyg och bättre tillsyn, och är ett viktigt steg mot ännu mer energieffektiva byggnader i Sverige utan att det ska behöva påverka hushåll eller företag negativt, säger infrastruktur- och bostadsminister Andreas Carlson.

I lagrådsremissen presenteras flera förslag på lagändringar som ska hjälpa till att stärka byggnaders energiprestanda och skapa tydligare och mer effektiva regler. Bland annat kommer fler offentliga byggnader behöva ta fram energideklarationer, samtidigt som det införs möjlighet till enklare uppdatering av dessa. Energideklarationerna kompletteras med frivilliga energirenoveringsplaner som visar vilka åtgärder som kan förbättra byggnadens energiprestanda över tid. Dessutom justeras tidsintervallen för inspektioner, och ett förenklat förfarande för inspektioner införs. För att underlätta för tillsynen införs också en upplysningsskyldighet för byggnadsägare.

Slutligen ändras ett tekniskt egenskapskrav i plan- och bygglagen, vilket öppnar för direktivets krav på cykelparkering vid vissa byggnader.

Regeringens inriktning är att genomföra direktivet på ett ändamålsenligt och samhällsekonomiskt effektivt sätt. Onödiga kostnader för hushåll och företag ska undvikas samtidigt som tillsynen förenklas. För att ytterligare underlätta för genomförande av energieffektiva åtgärder har regeringen i budgetpropositionen för 2026 föreslagit att förlänga bidraget för energieffektivisering i småhus fram till 2030.

Förhandlingen av EU-direktivet påbörjades under det svenska EU‑ordförandeskapet 2023. Sedan förhandlingarna avslutades har regeringen fortsatt arbetet och gett Boverket och Energimyndigheten ett flertal förberedande uppdrag för att stödja genomförandet. Dagens beslut är nästa steg för att införa direktivet i svensk lagstiftning. Boverket planerar att skicka ut förslag på föreskrifter på remiss efter årsskiftet.
