# Regeringen vill stärka äldres trygghet i äldreomsorgen

– Äldre måste kunna känna sig trygga och säkra med den äldreomsorgspersonal de släpper in i sitt eget hem. Vi måste göra det som står i vår makt för att förhindra att äldre utsätts för stöld, våld och våldtäkter. Regeringen vidtar nu en viktig åtgärd för att öka tryggheten bland äldre, säger äldre- och socialförsäkringsminister Anna Tenje.

– Genom att stärka rutiner och förbättra stödet till kommuner och verksamheter kommer äldre få bättre skydd mot brottslighet. Äldre ska kunna leva trygga och värdiga liv och kunna räkna med hjälp när det behövs, säger socialminister Jakob Forssmed.

–Varje människas trygghet måste stå i centrum, oavsett ålder. Därför stärker vi nu rutinerna och informationsutbytet mellan myndigheter för att bekämpa fler brott och övergrepp mot äldre, säger Malin Danielsson, seniorpolitisk talesperson för Liberalerna.

Brott mot äldre, både inom äldreomsorgen och i samhället i stort, måste bekämpas. Socialtjänsten behöver stöd för att bättre förebygga brottslighet. Vidare behöver socialtjänsten utgöra ett stöd för äldre som har utsatts för brott.

Regeringen ger Socialstyrelsen i uppdrag att stärka äldre personers trygghet. I uppdraget ingår bland annat att:

* kartlägga förekomsten av kontroller av uppgifter ur misstankeregistret och belastningsregistret avseende personal inom äldreomsorgen,
* kartlägga riktlinjer eller rutiner inom socialtjänsten för hantering av misstanke om brott mot äldre personer, och
* utveckla stöd till socialtjänsten särskilt vad avser förutsättningar för socialtjänsten att utan hinder av sekretess lämna uppgifter som angår misstanke om brott till brottsbekämpande myndigheter.

En slutredovisning ska lämnas till regeringen senast den 1 december 2026.

Regeringen har tidigare vidtagit flera åtgärder för att stärka tryggheten och säkerheten för äldre. Bland annat har Socialstyrelsen i uppdrag att utveckla och stödja implementering av kunskapsstöd för att motverka äldres våldsutsatthet och i synnerhet mäns våld mot kvinnor. Därtill innebär nya sekretessbrytande bestämmelser att socialtjänsten lättare kan lämna uppgifter till brottsbekämpande myndigheter. Dessutom föreslår regeringen lagändringar som ger kommuner ett tydligt lagstöd för att begära att utdrag ur belastningsregistret och misstankeregistret visas upp vid bland annat anställning inom äldreomsorgen (prop. 2025/26:61). Ändringarna föreslås träda i kraft den 1 mars 2026. En pågående utredning har även i uppdrag att lämna förslag på obligatoriska registerkontroller inom välfärdsverksamheter som riktar sig till bland annat äldre personer (dir. 2025:83).

Regeringen har den 11 december 2025 också fattat beslut om att ge Sveriges Kommuner och Regioner medel för att sprida kunskap om bland annat våld mot äldre och personer med funktionsnedsättningar.
