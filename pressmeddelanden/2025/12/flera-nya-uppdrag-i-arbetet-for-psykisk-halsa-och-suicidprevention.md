# Flera nya uppdrag i arbetet för psykisk hälsa och suicidprevention

– Kunskap är helt centralt i arbetet för att främja psykiskt välbefinnande. Vi behöver både samla in kunskap, sprida kunskap genom vägledning och rekommendationer och se till att patienter med stora behov får vård utifrån bästa tillgängliga kunskap. Därför är kunskap den röda tråden i de många uppdrag gällande psykisk hälsa och psykiatri som vi nu ger till våra myndigheter, säger socialminister Jakob Forssmed.

– Psykisk ohälsa ska mötas med tillgängligt, tryggt och effektivt stöd. Vi stärker nu arbetet att förebygga, tidigt upptäcka och erbjuda vård av hög kvalitet. Det är oerhört viktigt att möta en oroande utveckling och se till att inte minst barn och unga tidigt får ett gott stöd möjligt för att främja psykisk hälsa, säger socialtjänstminister Camilla Waltersson Grönvall.

– Psykisk ohälsa är en fråga som berör oss alla, genom hela livet. Genom att stärka kunskapen och det förebyggande arbetet - inte minst för äldre - kan vi tidigare upptäcka psykisk ohälsa och ge rätt stöd i rätt tid. Det här är ett viktigt steg för att fler ska kunna leva ett tryggt och värdigt liv med god psykisk hälsa genom hela livet, säger äldre- och socialförsäkringsminister Anna Tenje.

– Vi ska se till att fler får rätt stöd i tid. Genom att höja kunskapen och stärka det förebyggande arbetet bygger vi ett samhälle där psykisk hälsa tas på allvar och där ingen lämnas ensam i sin oro. Det är så vi skapar trygghet och ger människor möjlighet att leva sina liv fullt ut, säger liberalernas sjukvårdspolitiska talesperson, Lina Nordquist.

Som ett led i regeringens ambition att långsiktigt förbättra den psykiska hälsan i befolkningen, får Folkhälsomyndigheten i uppdrag att ta fram vägledning och rekommendationer för att främja psykisk hälsa och förebygga psykisk ohälsa bland äldre. Myndigheten får även i uppdrag att genomföra insatser och utveckla arbetet med att förebygga psykisk ohälsa och suicid bland unga vuxna.

Även Socialstyrelsen får i uppdrag att analysera behovet av nationella riktlinjer och kunskapsstöd för vård och stöd vid självskadebeteende, suicidalitet samt personlighetssyndrom. Socialstyrelsen ska också fördela statsbidrag till regionerna för att subventionera viss vård vid svårbehandlade ätstörningar i form av nationell högspecialiserad vård, samt genomföra en fördjupad kartläggning av den högspecialiserade vården vid ätstörningar. Myndigheten ska även ta fram kunskapsunderlag om socialtjänstens roll vid psykisk ohälsa.

I arbetet för att främja psykisk hälsa har regeringen i regleringsbreven för 2026 även gett ytterligare uppdrag till myndigheter som Läkemedelsverket och Statens beredning för medicinsk och social utvärdering.
