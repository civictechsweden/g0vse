# Regeringen går vidare med ny vapenlag

Regeringen har beslutat om en lagrådsremiss med förslag om en ny vapenlag. Förslaget innebär förenklade regler och lättnader för legala vapenägare som till exempel jägare och sportskyttar. Samtidigt motverkas förekomsten av illegala vapen och att vapen kommer till brottslig användning.

I den nya lagen föreslås bland annat följande:

* Det blir enklare att kunna förvara vapen på en annan plats än i innehavarens bostad.
* Byten av vissa ofarliga vapendelar kan göras utan att vapenägaren behöver söka nytt tillstånd för skjutvapnet.
* Kraven för innehav av helautomatiska vapen och enhandsvapen förtydligas och kravet för enhandsvapen ändras från synnerliga till särskilda skäl.
* Femårstillstånden slopas och ersätts med ett mindre administrativt betungande förfarande.
* Det förenklade införselförfarandet enligt det europeiska skjutvapenpasset införs för både jägare och sportskyttar.
* Det införs en tydligare möjlighet att beakta risk för allmän ordning och säkerhet vid tillståndsgivningen, bl.a. genom att nya tillstånd till innehav av vissa typer av halvautomatiska gevär för jakt inte beviljas.
* Redan meddelade tillstånd för sådana halvautomatiska vapen ska fortsätta gälla samtidigt som den enskilde får ett erbjudande att frivilligt, under en begränsad tid, lösa in sitt vapen till generösa villkor – ersättning om 100 procent av vapnets marknadsvärde vid inköpstillfället. Även vissa typer av vapentillbehör ska kunna lösas in.
* En tydligare uppdelning görs mellan brott som typiskt sett begås av illegala vapeninnehavare och andra typer av överträdelser mot vapen­lagen.
* Regelverket förtydligas och förbättras.

Den nya lagen och följdändringarna föreslås träda i kraft den 1 maj 2026.
