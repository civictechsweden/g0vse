# Satsning på klimatomställning och effektiva tillståndsprocesser

Naturvårdsverket har en central roll i miljö- och klimatarbetet och ska vara pådrivande i genomförandet av regeringens och samarbetspartiets klimat- och miljöpolitik. Pusselbitarna i arbetet för nettonollutsläpp faller nu på plats, med effektivare tillståndsprocesser för både ny kärnkraft och annan industri samt genom en ny miljöprövningsmyndighet som viktiga delar.

För att ytterligare stärka processerna med tillsyn och prövning stärker regeringen Naturvårdsverkets förvaltningsanslag med 71,5 miljoner kronor riktade till effektivare miljötillståndsprocesser.

Av satsningen ska 20 miljoner kronor betalas ut till kommuner för korta prövningstider inför tillståndsprocesserna med etablering av nya kärntekniska anläggningar. Utbyggd kärnkraft är en av de viktigaste åtgärderna för att Sverige ska kunna minska klimatutsläppen nationellt genom elektrifiering av transporter och industri.

– Sverige genomgår stora förändringar med klimatomställningen, näringslivets konkurrenskraft – och vår utbyggnad av totalförsvaret. Detta kräver långt mer förutsebara och effektiva tillståndsprocesser som avgörs i rimlig tid, säger klimat- och miljöminister Romina Pourmokhtari.

Miljötillståndsprocesserna kan fortfarande bli både enklare och mer effektiva samtidigt som ett högt miljöskydd behålls. Ska vi klara våra klimatåtaganden i kombination med ekonomisk tillväxt, kommer en modern prövningsmyndighet och ny kärnkraft att vara helt avgörande. Detta beslut om Naturvårdsverkets regleringsbrev för 2026 bidrar till den önskade utvecklingen och genomförandet av regeringens klimat- och miljöpolitik.

Naturvårdsverkets anslag ökar med 1,75 miljarder kronor jämfört med 2025. Större delen, dvs 1, 5 miljarder är en ökning inom Klimatklivet.
