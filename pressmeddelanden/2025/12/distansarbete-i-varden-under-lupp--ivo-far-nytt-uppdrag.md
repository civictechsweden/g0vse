# Distansarbete i vården under lupp – IVO får nytt uppdrag

– När vården utförs på distans måste patientsäkerheten säkerställas. Patienter ska känna samma trygghet oavsett om vården sker på plats eller på distans. IVO:s granskning är avgörande för att identifiera risker och stärka kvaliteten, säger sjukvårdsminister Elisabet Lann.

Regeringen ger IVO i uppdrag att granska regionernas arbete med att säkerställa en tillgänglig, patientsäker och trygg vård när personal arbetar på distans.

Granskningen ska omfatta hur regionerna kvalitetssäkrar vården och hur informations- och cybersäkerhet hanteras. IVO ska också granska att personuppgiftsbehandling av patientdata vid distansarbete sker i enlighet med gällande regler.

Uppdraget ska slutredovisas till Regeringskansliet (Socialdepartementet) senast den 30 november 2026.
