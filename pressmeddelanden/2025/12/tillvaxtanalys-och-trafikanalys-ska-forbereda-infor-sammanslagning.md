# Tillväxtanalys och Trafikanalys ska förbereda inför sammanslagning

– Regeringen fortsätter arbetet med att effektivisera statsförvaltningen, bland annat genom att minska antalet myndigheter. Vi tar nu vidare förslaget om att slå ihop Trafikanalys och Tillväxtanalys. Beskedet är en startsignal att börja förbereda organisationsförändringen, säger energi- och näringsminister Ebba Busch.

– Trafikanalys gedigna och viktiga arbete med att förse regeringen och övriga transportmyndigheter med analyser kommer att fortsätta. Genom en sammanslagning med Tillväxtanalys kan analyserna både breddas och fördjupas, säger infrastruktur- och bostadsminister Andreas Carlson.

Sammanslagningen är en del i regeringens insatser för att öka effektiviteten i statsförvaltningen och minska antalet myndigheter. Utgångspunkten är att myndigheternas befintliga uppgifter ska vara oförändrade och utföras med samma kvalitet som tidigare.

Regeringen bedömer att en samlad analys- och utvärderingsmyndighet med ansvar för både tillväxt och infrastruktur skapar bättre förutsättningar för heltäckande analyser. Ett breddat ansvarsområde skapar också möjligheter för synergieffekter.

Myndigheterna ska genomföra uppdragen i samråd med varandra. Trafikanalys ska avvecklas och upphöra som myndighet den 31 december 2026 och dess uppgifter inordnas i Tillväxtanalys den 1 januari 2027.
