# Två nya uppdrag till Energimyndigheten för att främja klimatomställningen

Växthusgasutsläppen från arbetsmaskiner uppgick under 2023 till 2,71 miljoner ton vilket motsvarar sju procent av de totala nationella utsläppen av växthusgaser. Stödsystemen för arbetsmaskiner och tillhörande laddnings- och energiförsörjningslösningar är i dag uppdelade på flera myndigheter och stödförordningar. Det leder till en osäker och krånglig ansökningsprocess som bedöms bromsa omställningstakten i sektorn.

Energimyndigheten får nu i uppdrag att utveckla stödet för elektriska och fossilfria arbetsmaskiner för att öka konkurrenskraften och snabba på marknadsintroduktionen av sådana maskiner. Energimyndigheten ska redovisa sitt uppdrag till Klimat- och näringslivsdepartementet 15 juni 2026.

– Vi gör det enklare att ställa om till elektriska och fossilfria arbetsmaskiner och ser samtidigt över hur Industriklivet kan bidra till att fånga in och lagra koldioxid även utanför industrin. Det här leder till att minska utsläppen av växthusgaser och förbättra luften i våra städer, säger klimat och miljöminister Romina Pourmokhtari.

Industriklivet kan idag ge stöd till infångning och lagring av koldioxid, så kallad CCS-teknik, dels till anläggningar där utsläppen orsakas av deras processer, dels till anläggningar där växthusgaserna kommer från biomassa. Anläggningar som bränner fossila råvaror och vars utsläpp inte är kopplade till en tillverkningsprocess kan alltså inte få stöd för denna teknik, exempelvis avfallsförbränningsanläggningar.

För att eliminera utsläppen från sådana anläggningar får Energimyndigheten i uppdrag att undersöka om Industriklivet kan breddas till att omfatta stöd till CCS oavsett kolatomens ursprung. Uppdraget ska redovisas till Klimat- och näringslivsdepartementet senast den 1 december 2026.
