# Regleringsbreven för rättsväsendets myndigheter 2026

## Polismyndigheten

Polismyndighetens övergripande förändringsarbete ska fortsätta. Det innebär att förstärka arbetet med en lokalt synlig och trygghetsskapande polis och en god service till medborgarna, att förbättra resultaten i utredningsverksamheten så att fler brott kan klaras upp, samt att säkerställa en effektiv styrning, användning och uppföljning av myndighetens växande resurser.

Regeringen ser samtidigt behov av ett större fokus på barn och unga. Polismyndigheten ska därför redovisa hur arbetet med att förebygga, förhindra, utreda och lagföra ungdomsbrott har utvecklats, vilka åtgärder som vidtagits för att motverka rekrytering i onlinemiljö, samt hur nya möjligheter till informationsdelning och användning av hemliga tvångsmedel har påverkat arbetet. Redovisningen ska även omfatta effekter av samverkan med socialtjänst och skola samt statistik över misstänkta i åldersgrupperna under 13 år, 13–14 år, 15–17 år och 18–20 år.

## Kriminalvården

Kriminalvården ska redovisa åtgärder som genomförts för att säkerställa platskapaciteten samt vilka insatser som har gjorts för att skapa fler platser. Kriminalvården får också i uppdrag att inkomma med en ny utbyggnadsplan för de kommande tio åren.

Myndigheten ska också redovisa arbetet med barn i häkte, anstalt och frivård. Särskilt ska insatser för barn med neuropsykiatriska eller intellektuella funktionsnedsättningar framgå.

## Åklagarmyndigheten

Åklagarmyndigheten ska redogöra för hanteringen av det ökade antalet utredningar som rör barn, både som misstänkta och som målsägande. Myndigheten ska även redovisa arbetet med att tillämpa ny lagstiftning om förverkande, hemliga och preventiva tvångsmedel vid brott av barn under 15 år samt utvidgade möjligheter till näringsförbud. Vidare ska myndigheten beskriva åtgärder för en mer proaktiv brottsbekämpning, enhetlig tillämpning av kontaktförbud och utvisning, samt planerade insatser för att stärka säkerheten för anställda och motståndskraften mot infiltration och otillbörlig påverkan.

## Ekobrottsmyndigheten

Ekobrottsmyndigheten ska stärka det brottsförebyggande arbetet mot näringslivet genom insatser som ökar företagens kunskap och motståndskraft när det gäller ekonomisk brottslighet, i samråd med bland annat Svenskt Näringsliv och Stockholms Handelskammare. Myndigheten ska även redovisa planerade åtgärder för att förbättra säkerheten för anställda och motverka infiltration, samt arbetet med att tillämpa lagstiftningen om förverkande och den utvidgade möjligheten att meddela näringsförbud.

## Sveriges Domstolar

Domstolsverket ska fortsatt fokusera på att barns behov tillgodoses vid domstolsförhandlingar. Myndigheten ska följa upp åtgärder för trygghet och säkerhet vid Sveriges Domstolar samt redogöra för arbetet med att stärka vittnesstödet vid tingsrätter och hovrätter. Tillsammans med Kriminalvården och Statens institutionsstyrelse ska Domstolsverket också redovisa insatser för att öka möjligheten till videokonferens vid förhandlingar.

## Brottsoffermyndigheten

Brottsoffermyndigheten ska ta fram och sprida utbildningsmaterial samt erbjuda insatser för rättsväsendet om barns rättigheter och utsatthet för våld, med särskilt fokus på hedersrelaterat våld och förtryck. Myndigheten ska också analysera hur utsatta för människohandel och exploatering kan få bättre stöd att söka brottsskadeersättning och föreslå åtgärder inom den egna verksamheten och hos andra aktörer.

## Brottsförebyggande rådet

Brå får flera nya forskningsuppdrag. Myndigheten ska bland annat studera förverkanden inom tillgångsinriktad brottsbekämpning, ta fram fördjupad kunskap om hatbrott och följa upp avhopparärenden.

Brå ska vidare erbjuda fördjupat stöd till myndigheter i brottsförebyggande arbete och utveckla en webbaserad utbildning om administrativa åtgärder mot brott. Slutligen ska Brå redovisa hur förmågan att genomföra utvärderingar inom det kriminalpolitiska området kan utvecklas.
