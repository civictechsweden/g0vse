# Nato utser generalmajor Lena Persson Herlitz till ställföreträdande underrättelsechef

– Det här är en viktig utnämning för Sverige. Generalmajor Lena Persson Herlitz blir en av de mer seniora svenska befattningshavarna i Natostrukturen. Det ligger i linje med Sveriges övergripande målsättning att svenskar ska ha relevanta befattningar inom Nato, säger försvarsminister Pål Jonson.

Lena Persson Herlitz kommer att tjänstgöra vid Joint Intelligence and Security Division vid Natos högkvarter i Bryssel. Hon tillträder efter sommaren 2026.

Generalmajor Lena Persson Herlitz har en lång karriär inom Försvarsmakten bakom sig och har bland annat varit strategichef vid Försvarsmaktens högkvarter. Hon har även tjänstgjort internationellt i bland annat Bosnien, Kosovo och Afghanistan. Hon har också varit chef för den svenska delegationen till Neutral Nations Supervisory Commission som övervakar vapenstilleståndsavtalet mellan Nord- och Sydkorea.
