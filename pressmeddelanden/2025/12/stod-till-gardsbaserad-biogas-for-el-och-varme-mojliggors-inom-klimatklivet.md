# Stöd till gårdsbaserad biogas för el och värme möjliggörs inom Klimatklivet

– Sverige ska gå från fossilt till fossilfritt. Det här är ett viktigt besked för branschen och de aktörer som vill ta steg framåt för att främja omställningen, säger klimat- och miljöminister Romina Pourmokhtari.

Genom en särskild satsning under Klimatklivets anslag i Naturvårdsverkets regleringsbrev möjliggörs att Klimatklivet återigen kan ge investeringsstöd till gårdsproducerad biogas för el och värme.

– Beslutet bidrar till ökad försörjningstrygghet och beredskap inom jordbrukssektorn, då jordbrukarna blir mer självförsörjande på energi till verksamheten, säger landsbygdsminister Peter Kullgren.

Klimatklivet är ett av regeringens viktigaste stöd till investeringar som bidrar till att effektivt minska utsläppen och underlätta Sveriges klimatomställning. I budgetpropositionen för 2026 föreslås anslaget att öka med 1,5 miljarder kronor 2026, till totalt cirka 4,5 miljarder kronor. Samtidigt föreslås bemyndigandet att höjas till 8 miljarder kronor.
