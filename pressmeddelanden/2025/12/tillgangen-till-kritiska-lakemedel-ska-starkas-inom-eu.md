# Tillgången till kritiska läkemedel ska stärkas inom EU

– För att säkra tillgången till kritiska läkemedel för sjukvården och kunna ge människor livsviktiga behandlingar är bestämmelserna som rådet nu ställt sig bakom av yttersta betydelse. Detta är ett viktigt steg mot att stärka EU:s egen produktionskapacitet av läkemedel, diversifiera leveranskedjor, och stärka beredskapen vid kriser, säger socialminister Jakob Forssmed.

Under de senaste åren har bristen på läkemedel blivit ett växande problem i EU. Många läkemedel tillverkas utanför unionen, vilket gör leveranskedjorna sårbara och kan begränsa patienters tillgång till viktiga behandlingar.

Frågan om att säkra tillgången till livsviktiga läkemedel har funnits på EU:s politiska dagordning i över ett decennium. I läkemedelsstrategin för Europa 2020 erkändes behovet av att skapa en framtidssäkrad lagstiftning och stöd till läkemedelsindustrin. Critical Medicines Act är ett svar på detta behov.

– Förhandlingarna har varit tuffa men vi är mycket nöjda med att vi i förhandlingarna fått med oss de andra medlemsländerna i frågor som varit viktiga för oss, vilket bland annat har handlat om att minska den administrativa bördan för företag och myndigheter samt få till en flexibel reglering för upphandling av kritiska läkemedel, fortsätter socialminister Jakob Forssmed.

CMA handlar om att stärka försörjningstryggheten och tillgängligheten inom EU för de kritiska läkemedel som finns på den europeiska läkemedelsmyndighetens lista. Listan innehåller bland annat helt nödvändiga läkemedel för att hälso- och sjukvården ska kunna behandla patienter. I CMA finns även förslag att medlemsstaterna lättare ska kunna samarbeta över upphandling av viktiga läkemedel av gemensamt intresse, till exempel vaccin och läkemedel för sällsynta sjukdomar.

Beslutet om en allmän riktlinje innebär att EPSCO-rådet ställer sig bakom EU-kommissionens förslag och ger mandat att inleda förhandlingar med Europaparlamentet, som väntas inta sin position senare i december.

Under Cyperns ordförandeskap våren 2026 inleds trepartsförhandlingar mellan rådet, parlamentet och kommissionen.

Målet är att lagstiftningen ska antas under 2026.
