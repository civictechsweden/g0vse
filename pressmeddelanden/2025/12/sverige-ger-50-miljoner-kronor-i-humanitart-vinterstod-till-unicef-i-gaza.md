# Sverige ger 50 miljoner kronor i humanitärt vinterstöd till Unicef i Gaza

– Efter två år av förödande krig i Gaza tillhör barn de som drabbats allra hårdast av krigets ofattbara konsekvenser. De svåra levnadsförhållandena för många familjer förvärras nu av stundande vinterkyla, regn och översvämningar. Mot bakgrund av de enorma behoven ökar vi stödet till responsen. Det ska bidra till sådant som alla barn har rätt till: trygghet, tak över huvudet och skydd, säger bistånds- och utrikeshandelsminister Benjamin Dousa.

Regeringen beslutade under december 2024 att kraftigt stärka beredskapen för stöd till den humanitära responsen genom att avsätta 800 miljoner kronor till den humanitära krisen i Gaza och regionen för 2025. Av dessa medel har 750 miljoner kronor redan fördelats. Regeringen betalar nu ut ytterligare 50 miljoner kronor till responsen i Gaza, med särskilt fokus på barns behov.

Det svenska stödet kommer bland annat att bidra till Unicefs arbete med att säkerställa akut skydd och värme till barn och familjer i hela Gaza genom tillhandahållande av tält, varma kläder och andra skyddsförnödenheter inför den kommande vintern. Stödet kommer också att bidra till insatser för att möta behoven av skydd och psykosocialt stöd, inklusive genom att upprätta provisoriska lokaler för undervisning och fritidsaktiviteter.
