# Kunskapslyft för barns rättigheter och utvecklat föräldraskapsstöd

– Barns rättigheter måste alltid stå i centrum. Genom att öka kunskapen hos kommuner och regioner stärker vi förmågan att fatta beslut som utgår från barnets bästa och där barns åsikter beaktas. Samtidigt utvecklar vi ett långsiktigt föräldraskapsstöd som förebygger våld mot barn och att barn utnyttjas i kriminalitet. Tillsammans skapar vi tryggare uppväxtvillkor för alla barn i Sverige, säger socialtjänstminister Camilla Waltersson Grönvall.

– Föräldrars betydelse i barns liv kan inte överskattas. De är helt avgörande i att ge kärlek och omsorg, liksom i att förmedla goda värderingar. Men det är lätt att känna sig otillräcklig. Föräldraskapsstöd är därför en mycket viktig insats för att ge människor de verktyg och resurser de behöver för att på bästa sätt kunna utöva sitt föräldraskap, säger socialminister Jakob Forssmed.

## Ökad kunskap om barnets rättigheter

Länsstyrelserna ska sprida kunskap till kommuner och regioner om tillämpningen av barnets rättigheter i verksamheter som rör barn, såsom socialtjänst, skola, hälso- och sjukvård, inklusive psykiatri, familjerätt- och föräldraskapsstöd. De ska även möjliggöra erfarenhetsutbyten mellan olika aktörer.

Viktiga utgångspunkter för uppdraget är principen om barnets bästa och barnets rätt att uttrycka sina åsikter och få dem beaktade i beslutsprocesser.

Uppdraget ska utföras i samverkan med Barnombudsmannen och i dialog med SKR (Sveriges kommuner och regioner). Länsstyrelsen i Dalarnas län ska samordna uppdraget.

Uppdraget ska senast den 1 mars 2027 redovisas till Regeringskansliet.

## Utbildningsinsatser för personal i offentlig förvaltning

Uppsala universitet får i fortsatt uppdrag att genomföra verksamhetsanpassade och praktiskt inriktade utbildningsinsatser om barnets rättigheter för personal i statliga myndigheter, kommuner och regioner.

Uppdraget ska senast den 2 mars 2027 redovisas till Regeringskansliet.

## Utvecklat föräldraskapsstöd

Länsstyrelser i län med utsatta områden, särskilt utsatta områden och riskområden som identifierats av Polismyndigheten har sedan tidigare i uppdrag att 2023–2026 erbjuda stöd till kommuner, regioner och andra relevanta aktörer att utveckla ett kunskapsbaserat, samordnat och långsiktigt stöd i föräldraskapet till föräldrar med barn upp till 18 år för att förebygga att barn och unga utnyttjas i kriminalitet. Stödet utökas och ska även bidra till att bekämpa och förebygga våld.

Länsstyrelserna ska senast den 1 mars 2026 lämna samlade delredovisningar av uppdraget till Regeringskansliet. Uppdraget ska slutredovisas senast den 1 mars 2027.
