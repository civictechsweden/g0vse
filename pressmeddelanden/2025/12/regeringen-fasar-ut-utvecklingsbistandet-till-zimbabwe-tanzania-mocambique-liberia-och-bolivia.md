# Regeringen fasar ut utvecklingsbiståndet till Zimbabwe, Tanzania, Mocambique, Liberia och Bolivia

I juni 2025 beslutade regeringen om omprioritering av det svenska biståndet och anvisade närmare 1,7 miljarder kronor inom biståndsbudgeten för ytterligare stöd 2025 till Ukraina, och till livräddande humanitära insatser runt om i världen. I och med beslutet om utfasningarna inför 2026 så fortsätter omläggningen av biståndet för att kunna stötta Ukraina i enlighet med vad som aviserades i budgetpropositionen för 2026.

– Vi befinner oss i ett avgörande ögonblick i Europas historia. Ukraina pressas både vid förhandlingsbordet och fronten. För att öka stödet till Ukraina behöver vi göra tuffa prioriteringar. Sverige fasar därför ut utvecklingsbiståndet till Zimbabwe, Tanzania, Mocambique, Liberia och Bolivia, säger bistånds- och utrikeshandelsminister Benjamin Dousa.

Biståndet fasas ut på ett ansvarsfullt och ordnat sätt samtidigt som grunden läggs för ett förändrat partnerskap med gemensamma handels- och utrikespolitiska intressen i centrum.

Det humanitära biståndet påverkas inte av utfasningen av utvecklingsbiståndet, och Sverige är fortsatt en av världens största humanitära biståndsgivare. Dessutom fortsätter Sverige att vara en av världens största biståndsgivare även vad gäller långsiktigt utvecklingssamarbete runt om i världen.

I samband med utfasningen av de bilaterala strategierna avvecklas ambassaderna i Bolivia, Liberia och Zimbabwe. De diplomatiska relationerna med dessa länder är fortsatt viktiga och kommer att hanteras genom till exempel sidoackreditering från annat land i respektive region.
