# Sverige ansluter sig till internationell avsiktsförklaring för att motverka skattefusk och skattebrott

I dag gömmer oseriösa, inklusive kriminella, aktörer tillgångar genom att köpa fastigheter utomlands. Samtidigt har inte Skatteverket den information som behövs för att kunna identifiera sådana tillgångar, vilket möjliggör för oseriösa aktörer att genomföra skattefusk och skattebrott.

Regeringen har därför kommit överens med flera länder om en avsiktsförklaring om att skattemyndigheterna ska kunna dela information som gör det lättare att stoppa sådant skattefusk. Överenskommelsen innebär att de andra länderna ska kunna informera om personer med hemvist i Sverige har innehav av eller inkomst från fast egendom i landet och i sådana fall hur mycket pengar det handlar om. Skatteverket ska sedan kunna använda den informationen i sina kontroller.

Avsiktsförklaringen innebär i praktiken att Sverige och ett stort antal andra länder ska arbeta för att genomföra OECD:s standard för rapportering och informationsutbyte för beskattningsändamål avseende fast egendom (IPI MCAA).

Inom EU finns redan ett direktiv för informationsutbyte om fast egendom (DAC 1). För att Sverige ska få tillgång till så mycket användbar information som möjligt är det viktigt att IPI MCAA får en så stor global spridning som möjligt.
