# Ny riktad elbilspremie med start i mars

EU-kommissionen godkände nyligen Sveriges sociala klimatplan som innefattar förslaget om en ny elbilspremie. Den riktar sig till hushåll i landsbygdskommuner och andra områden som har dålig tillgång till kollektivtrafik.

För att vara berättigad stöd krävs det, utöver de geografiska kraven, bland annat att hushållets samlade inkomst är lägre än 80 procent av medelinkomsten. Stödet gäller för både nya och begagnade bilar och för köp eller leasing.

– Nu tar vi fram en riktad elbilspremie till dem som har störst behov. Det har tidigare ofta varit höginkomsttagare i storstäderna som kunnat ställa om till elbil, och vi riktar nu detta stöd till de som behöver det som allra mest. Den nya elbilspremien, som kompletteras av åtgärder som stöd för att installera laddare, skapar en möjlighet för hushåll med lägre inkomster som bor i områden där det saknas bra alternativa transportsätt att skaffa en elbil, säger klimat och miljöminister Romina Pourmokhtari.

Premien uppgår till 1 300 kronor i månaden i upp till tre år. Totalt blir det 46 800 kronor. Hushåll med upp till 50 procent av medelinkomsten kan även få ett starttillägg på 18 000 kronor vid första utbetalningen. För ansökningar som görs efter den 30 juni 2028 är dessa belopp lägre.

Elbilspremien startar den 18 mars 2026 och Naturvårdsverket är ansvarig myndighet. Detaljerad information om premien, och hur man ansöker kommer att finnas på Naturvårdsverkets webbplats.
