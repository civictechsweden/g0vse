# Regeringen och arbetsmarknadens parter diskuterade utvecklingen av etableringsjobben

Etableringsjobben togs fram av arbetsgivare och fack som en modell för att underlätta för långtidsarbetslösa och nyanlända att komma i arbete. Reformen infördes i januari 2024. Staten står för en stor del av lönekostnaden och parternas roll är bland annat att driva på för att fler arbetsgivare i olika branscher ska använda modellen. Målet är att etableringsjobben ska bidra till att bryta långtidsarbetslösheten och leda till fasta anställningar.

Trots satsningen har antalet etableringsjobb hittills varit lågt. Fram till oktober i år har endast 84 personer fått ett etableringsjobb.

Under mötet diskuterades vilka hinder som bromsar utvecklingen och hur parterna tillsammans kan få fler etableringsjobb på plats. Regeringen betonade att etableringsjobben är en viktig del i arbetet mot långtidsarbetslöshet, men att resultaten hittills är otillräckliga.

– Parterna behöver lägga in en andra växel för att etableringsjobben ska vara en del i att bryta långtidsarbetslösheten. Etableringsjobben behöver bli fler, annars behöver vi tänka om och satsa på andra åtgärder, säger arbetsmarknadsminister Johan Britz.

– Regeringen har levererat en reform som parterna själva har tagit fram och drivit på för, då är det under all kritik att man inte har levererat ett bättre resultat. Jag har gjort det tydligt att vi inte är nöjda, till syvende och sist handlar det om människor som skulle kunna ha ett jobb att gå till och ha en inkomst att leva på. Nu är det upp till parterna att visa att de menar allvar med etableringsjobben, säger finansminister Elisabeth Svantesson.
