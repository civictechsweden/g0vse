# Regeringen vill stärka drönarbranschens konkurrenskraft

– Regeringen driver en offensiv förenklingsagenda som går ut på att det ska vara enkelt att starta, driva och utveckla företag. Förenklade regelverk och processer stärker drönarbranschens konkurrenskraft. Bättre samverkan mellan aktörerna på drönarområdet förbättrar också förutsättningarna för drönarbranschen, säger infrastruktur- och bostadsminister Andreas Carlson.

Drönare blir en allt viktigare del av transportsystemet och har en stor potential ur både säkerhetssynvinkel och som leverantör av olika tjänster. Samtidigt kan det vara krångligt att hålla reda på alla krav och instanser för den enskilde aktören.

– Nu får Transportstyrelsen i uppdrag att redovisa hur myndigheten bidrar till att drönare används på ett säkrare sätt och hur myndigheten samverkar med andra ansvariga myndigheter som Polismyndigheten och Försvarsmakten för att förhindra att obehöriga använder drönare, säger infrastruktur- och bostadsminister Andreas Carlson.

Uppdraget är ett så kallat återrapporteringskrav i Transportstyrelsens regleringsbrev för 2026.
