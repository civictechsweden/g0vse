# Flera uppdrag till Brå för ökad kunskap om våld mot barn

– Barn som utsätts för våld eller växer upp i miljöer med kriminalitet riskerar att drabbas hårt, både som brottsoffer och genom att själva dras in i brottslighet. För att kunna förebygga och bryta dessa mönster behöver vi mer kunskap. Genom uppdragen till Brå stärker vi grunden för ett mer effektivt och kunskapsbaserat arbete mot våld och kriminalitet, med barnets rättigheter i fokus, säger socialtjänstminister Camilla Waltersson Grönvall.

– Alla barn har rätt till en trygg uppväxt. För att samhället ska kunna förebygga våld och brott krävs kunskap om barns vardag och de risker de möter, inte minst i skolmiljön. När vi stärker den kunskapen lägger vi grunden för tidigare och mer träffsäkra förebyggande insatser, säger utbildnings- och integrationsminister Simona Mohamsson.

Brå får i uppdrag att undersöka förutsättningarna att genomföra en studie som undersöker utsatthet för brott samt delaktighet i brott bland elever i anpassad skola och lämna förslag på studien skulle kunna genomföras.

Myndigheten ska även kartlägga rättsväsendets hantering av barnfridsbrottet, från anmälan till dom, och ge förslag på hur rättsväsendets hantering av barnfridsbrott skulle kunna förbättras.

Brå och Jämställdhetsmyndigheten ska dessutom tillsammans beskriva kunskapsläget i Sverige gällande kopplingar mellan erfarenheter av våldsutsatthet i barndomen och att senare involveras och utnyttjas i kriminalitet. Ett särskilt fokus i arbetet ska läggas på gängrelaterade miljöer. I uppdraget ingår att identifiera hur ansvar och roller mellan olika aktörer kan utvecklas och stödet till dessa förbättras.
