# Kungl. biblioteket får uppdrag om förbjuden litteratur

Kungl. biblioteket som nationalbibliotek och nationell forskningsinfrastruktur har i uppgift att bidra till den svenska forskningens kvalitet och det demokratiska samhällets utveckling. Att stödja forskning om förbjuden litteratur är en naturlig del av detta uppdrag. En annan central del av KB:s uppdrag är att samla och bevara litteratur inför framtiden.

– Vi ser ett tilltagande behov i omvärlden att bevara och tillhandahålla förbjuden och censurerad litteratur för forskning. Att litterära skapare kan dela de tankar som de annars förbjuds att skriva, stämmer väl överens med Sveriges långa historia av att vara en litterär fristad, säger utbildnings- och integrationsminister Simona Mohamsson.

– Det här uppdraget innebär att undersöka hur Sveriges nationalbibliotek kan bidra till att stärka forskningens möjligheter att studera censur och förbud av litteratur, säger gymnasie-, högskole- och forskningsminister Lotta Edholm.

Uppdraget, som ges i KB:s regleringsbrev, har ett internationellt och historiskt perspektiv. Globalt förbjuds och censureras litteratur av moraliska, politiska och religiösa skäl. Genom att tillgängliggöra sådan litteratur kan forskare bättre förstå hot mot demokrati och yttrandefrihet.

Uppdraget kommer komplettera befintliga initiativ som Dawit Isaak-biblioteket i Malmö, som sedan flera år arbetar med yttrandefrihet och har skapat en databas över censurerad litteratur från hela världen.

Uppdraget ska redovisas senast den 8 maj 2026.
