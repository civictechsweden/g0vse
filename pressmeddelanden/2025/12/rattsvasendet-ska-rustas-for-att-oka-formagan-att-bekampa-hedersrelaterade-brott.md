# Rättsväsendet ska rustas för att öka förmågan att bekämpa hedersrelaterade brott

Det saknas i dag tillräcklig kunskap inom rättsväsendet om det hedersrelaterade våldets orsaker, omfattning och konsekvenser. Regeringen har därför tagit en rad kunskapshöjande initiativ. Brottsoffermyndigheten får i uppdrag att ta fram och sprida utbildnings- och informationsmaterial och erbjuda utbildningsinsatser till biträdande jurister, advokater och kriminalvårdspersonal. Detta i syfte att öka kunskapen om barnets rättigheter och barns våldsutsatthet inklusive fokus på hedersrelaterat våld och förtryck.

Uppsala universitet (Nationellt centrum för kvinnofrid) får samtidigt medel för att, tillsammans med Jämställdhetsmyndigheten, vidareutveckla en webbutbildning riktad till yrkesverksamma som möter våldsutsatta inom rättsväsendet, för att fördjupa kunskapen om hedersrelaterat våld och förtryck. I uppdraget ingår också att undersöka förutsättningarna för att erbjuda målgruppsanpassade utbildningar till olika yrkesgrupper i rättsväsendet.

– Mäns våld mot kvinnor och hedersrelaterat våld och förtryck måste bekämpas med samma kraft som den organiserade brottsligheten. Det är därför prioriterat att rättsväsendet har den kunskap som behövs för att utreda och lagföra den här typen av brott. Nu ser vi till att öka kunskapen hos yrkesverksamma i rättsväsendet, säger jämställdhetsminister Nina Larsson.

– Alla barn har rätt till en trygg uppväxt och en ljus framtid. Vi måste rusta rättsväsendet och andra myndigheter med högre kompetens och de verktyg som behövs för att bättre skydda utsatta, särskilt barn och unga, från hedersrelaterad brottslighet och kriminella miljöer, säger socialtjänstminister Camilla Waltersson Grönvall.

– Den som är utsatt för hedersrelaterade brott måste kunna känna sig trygg med att få rättssäker hjälp. Kristdemokraterna och regeringen ser allvarligt på att dessa brott i mindre utsträckning klaras upp. Att öka kunskapsnivån och förståelsen för offren är därför oerhört viktig, säger Camilla Rinaldo Miller, jämställdhetspolitisk talesperson för Kristdemokraterna.

– Förövare som begår hedersrelaterade brott ska inte skyddas av okunskap i systemet. Med bättre kompetens i rättsväsendet ökar vi möjligheten till fler åtal och fällande domar av detta fruktansvärda brott, säger Henrik Vinge, ordförande i justitieutskottet för Sverigedemokraterna.

### Ökad kunskap för att skydda barn från kriminella gäng

Det finns stora utmaningar med att barn rekryteras till organiserad brottslighet och gängkriminalitet. Som ett steg i att motverka denna utveckling så har åtta myndigheter haft i uppdrag att utveckla samverkansstrukturen Bob - barn och unga i organiserad brottslighet - som verkar på nationell, regional och lokal nivå i hela landet. Jämställdhetsmyndigheten får nu i uppdrag att bidra med sin kunskap om att förebygga mäns våld mot kvinnor, våld i nära relationer och hedersrelaterat våld och förtryck i den så kallade bob-strukturen. Det kan exempelvis handla om kopplingar mellan att utsättas för hedersrelaterat våld och förtryck i barndomen och senare hamna i kriminalitet.

### Ökad förmåga att klara upp hedersrelaterade brott

Hedersrelaterade brott klaras upp i mindre utsträckning än andra brott som rör mäns våld mot kvinnor. Åklagarmyndigheten får därför i uppdrag att kartlägga varför så få åtal väcks i hedersrelaterade ärenden och varför de sällan leder till fällande domar. I uppdraget ingår också att ge förslag på åtgärder för att förbättra rättsväsendets arbete mot hedersrelaterat våld och förtryck. Myndigheten ska också redovisa hur myndigheten har ökat sin operativa förmåga i arbetet med att bekämpa mäns våld mot kvinnor, våld i nära relationer, hedersrelaterat våld och förtryck, brott mot barn samt bekämpande av köp av sexuell handling.
