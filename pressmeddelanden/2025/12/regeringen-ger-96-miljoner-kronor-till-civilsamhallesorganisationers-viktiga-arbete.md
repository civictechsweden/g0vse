# Regeringen ger 96 miljoner kronor till civilsamhällesorganisationers viktiga arbete

– Vi vill stärka det civila samhällets förutsättningar att verka och göra insatser för människor i olika situationer. Genom denna satsning ger vi ideella organisationerna bättre förutsättningar att hjälpa fler och att engagera fler människor. Vi ger också möjlighet att uppmärksamma unga ideella krafter runt om i landet, säger socialminister Jakob Forssmed.

Under budgetåret 2026 avsätter regeringen 96 miljoner kronor för insatser som ska bidra till att fler människor i utsatta livssituationer får stöd. Stöd ska gå till organisationer som erbjuder hjälp och sociala insatser, samordnar volontärarbete och ökar engagemanget inom civilsamhället.

En del av medlen ska också användas för att stärka organisationernas administrativa kompetens, så att de kan arbeta långsiktigt och hållbart. MUCF har dessutom i uppdrag att följa upp och analysera hur stödet bidrar till målen för politiken för det civila samhället.

MUCF ska även ta över och slutföra det uppdrag som syftar till att öka kunskapen om religion och trossamfund hos offentliga aktörer. Arbetet påbörjades av dåvarande Myndigheten för stöd till trossamfund (SST) 2024 och ska redovisas i början av 2026.

När det offentliga har kunskap om trossamfund och deras verksamhet blir det möjligt att stärka samarbetet dem emellan, vi såg inte minst under koranbränningarna och efter skjutningen på Risbergska skolan i Örebro – hur viktig dialogen är mellan det offentliga och olika trossamfund, säger Jakob Forssmed.

Utöver detta avsätts nu även 2 miljoner kronor till MUCF för stöd till organisationer på nationell nivå vars verksamhet syftar till att stärka interreligiös samverkan. Myndigheten ska besluta om de riktlinjer och villkor som ska gälla för utbetalning och redovisning av medlen.
