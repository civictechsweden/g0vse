# Ökad kunskap för att motverka och upptäcka våld mot barn

Regeringen beviljar Stiftelsen Allmänna Barnhuset medel för två nationella studier som ska ge fördjupad kunskap om våld mot barn och ungas utsatthet för sexuella övergrepp, inklusive via digitala medier.

– Alla barn har rätt till en trygg uppväxt och ljus framtid. Tyvärr är mörkertalet stort när det gäller våld mot barn, inte minst avseende sexuellt våld, vilket gör att det är svårt att kartlägga utsattheten bland barn. Genom att kartlägga genom självskattning får vi en mer verklighetsanpassad bild av prevalensen och således mer kunskap för att kunna förebygga och stoppa våld mot barn. Därför är dessa studier så viktiga, säger socialtjänstminister Camilla Waltersson Grönvall.

– Varje barn som utsätts för våld eller sexuella övergrepp är ett barn för mycket. Barn och unga ska kunna känna sig trygga, men så ser inte alltid verkligheten ut. Med stärkt kunskap fortsätter vi det viktiga arbetet med att bekämpa och motverka barn och ungas utsatthet för våld och sexuellt våld. Det gäller inte minst kunskap om utsatthet för sexuell exploatering i digitala miljöer, säger jämställdhetsminister Nina Larsson.

– Barn är en särskilt sårbar grupp som samhället måste göra sitt yttersta för att skydda. Samtidigt blir samvetslösa personer alltmer förslagna och kommer på nya sätt att begå övergrepp. Vi tar detta på största allvar och genom studierna får vi ökad kunskap för att agera kraftfullt till skydd för barn och ungdomar, säger socialminister Jakob Forssmed.

Regeringen har beslutat att bevilja Stiftelsen Allmänna Barnhuset sammanlagt nästan 4 miljoner kronor för två studier som ska genomföras under 2026, varav en, med finansiering av regeringen, påbörjades under 2025 Studierna är en del av regeringens kraftsamling för att bekämpa våld mot barn och unga, som också omfattar en nationell strategi och tillhörande åtgärdsplan och aviserades i budgetpropositionen för 2026.

Den första studien gäller våld mot barn och bygger vidare på tidigare kartläggningar som Stiftelsen Allmänna Barnhuset har genomfört sedan år 2000. Syftet är att följa utvecklingen över tid och ge en tydligare bild av barns utsatthet för våld, inklusive könsskillnader och kopplingar till psykisk ohälsa och andra individuella eller familjefaktorer.

Den andra studien syftar till att få kunskap om förekomsten av sexuella övergrepp och sexuell exploatering bland barn i Sverige, särskilt via digitala medier. Fyra tidigare studier har genomförts på området, och regeringen anser att det är viktigt att följa upp beviljade under hösten 2025 medel till Stiftelsen Allmänna Barnhuset för att påbörja studien som nu fortlöper enligt plan. Studien undersöker bland annat hur artificiell intelligens används för att manipulera eller skapa avklädda bilder.
