# Regeringen uppdaterar Utanförskapets karta

Under 2024 presenterade Boverket och SCB Utanförskapet karta. Den visade att det finns 180 områden i 66 svenska kommuner som har en stor sammanvägd problematik med utanförskap. Totalt bor cirka 700 000 personer i ett område som präglas av denna problematik, varav cirka 170 000 är barn.

- Att minska utanförskapet och vända den utveckling vi ser i många bostadsområden är en av de största utmaningarna vi har i Sverige. För att kunna sätta in träffsäkra åtgärder behöver vi ha ett bra underlag om vilka områden som berörs. Därför är det viktigt att vi håller Utanförskapets karta uppdaterad, säger utbildnings- och integrationsminister Simona Mohamsson.

Boverket och SCB får nu i uppdrag att uppdatera Utanförskapets karta. Myndigheterna ska göra sammanvägda bedömningar baserade på statistik med faktorer som skolresultat, arbetsmarknadsetablering, bidragsberoende, kriminalitet, demokratiskt deltagande och trångboddhet. I uppdraget ingår också att utveckla en metod som ger förutsättningar att årligen följa utvecklingen i områden där utanförskapet är stort och också möjliggöra jämförelser över tid.

Uppdraget ska delredovisas till regeringen i juni 2026 och slutredovisas i juni 2027. Såväl delredovisningen som slutredovisningen ska inkludera en aktuell sammanställning över de områden där utanförskapet bedöms vara stort.
