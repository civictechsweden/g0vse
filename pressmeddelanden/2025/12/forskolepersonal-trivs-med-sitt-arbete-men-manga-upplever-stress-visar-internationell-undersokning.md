# Förskolepersonal trivs med sitt arbete men många upplever stress, visar internationell undersökning

– Det är glädjande att förskolepersonalen trivs på jobbet i så hög grad. Det är däremot oroande att nästan hälften upplever en hög grad av stress och att så många uppger att det är för många barn per vuxen. Regeringen gör flera åtgärder för att förbättra arbetsmiljön. Bland annat ska tiden för för- och efterarbete regleras och frågan om personaltäthet utreds just nu, säger utbildnings- och integrationsminister Simona Mohamsson.

Undersökningen visar att 73 procent av förskolepersonalen skulle välja att arbeta i förskola igen om de hade möjlighet att välja om. Samtidigt anger 47 procent av personalen att de upplever en hög stressnivå. Av de nordiska länderna deltog Sverige, Finland och Danmark. Undersökningen visade att personalen i Sverige ansvarar för fler barn per personal än i Danmark och Finland och att många barn i barngruppen är det som stressar förskolepersonalen mest.

Förskolepersonal i Sverige har i genomsnitt mindre tid utanför barngrupp än förskolepersonal i Danmark och Finland. Tiden utanför barngrupp i Sverige är fyra timmar, att jämföra med fem timmar i grannländerna.

## Regeringen gör flera åtgärder för att förbättra arbetsmiljön i förskolan

Regeringen föreslår i budgetpropositionen 2026 att tiden för förskollärares och lärares undervisningsuppdrag ska regleras. Regeringen tillsatte en utredning som lämnade förslag på att det ska finnas en lägsta gräns för hur mycket tid en förskollärare ska ha för att planera och följa upp sin undervisning. Förslagen bereds just nu i Regeringskansliet. Reglerad planeringstid kan leda till en bättre arbetsmiljö och är en viktig åtgärd både för undervisningens kvalitet men också för att göra förskolläraryrket mer attraktivt.

Regeringen har också tillsatt en utredning som ska föreslå hur Sveriges förskolor ska få förutsättningar att erbjuda en likvärdig utbildning av god kvalitet. Det gäller bland annat att se över reglering av barngruppernas storlek och personaltätheten. Utredningen ska redovisa sina förslag i juni 2026.
