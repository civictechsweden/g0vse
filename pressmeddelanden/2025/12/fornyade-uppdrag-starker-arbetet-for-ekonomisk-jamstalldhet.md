# Förnyade uppdrag stärker arbetet för ekonomisk jämställdhet

Även om Sverige är det mest jämställda EU-landet, enligt den senaste kartläggningen av det europeiska jämställdhetsinstitutet (EIGE), så finns stora jämställdhetsgap när det gäller den ekonomiska jämställdheten. Kvinnorna hade 88 procent av männens disponibla inkomster under 2024. När det gäller jämställdhet inom det obetalda hem- och omsorgsarbetet hamnar Sverige i EU:s bottenliga, på 23:e plats enligt EIGE:s jämställdhetskartläggning. Efter covid-19-pandemin har distansarbetet dessutom ökat i Sverige vilket påverkar kvinnor och män på olika sätt.

– Kvinnor är i stor utsträckning projektledare i hemmet vilket påverkar deras ekonomi på både kort och lång sikt. Under en livstid handlar det om flera miljoner kronor. Vi behöver fortsätta kartlägga löneinkomster och undersöka hur distansarbete påverkar jämställdheten för att på sikt kunna minska de ekonomiska skillnaderna mellan kvinnor och män. Det är inte bara en fråga om rättvisa utan om svensk konkurrens- och innovationskraft. Ekonomisk jämställdhet är bra business för Sverige, säger jämställdhetsminister Nina Larsson.

– Ekonomisk jämställdhet är viktigt för ett starkt och rättvist Sverige. Vi har kommit en bra bit på väg, men kvinnors ekonomiska egenmakt behöver stärkas. Det gynnar både individen och hela samhället. Jag ser dessa uppdrag som viktiga steg för att driva utvecklingen framåt, säger finansminister Elisabeth Svantesson.

## Uppdragen i korthet

Medlingsinstitutet tilldelas 800 000 kronor i myndighetens regleringsbrev för 2026 för att fortsatt göra jämställdhetsanalyser av löneinkomster och andra inkomster. Syfte är att stärka kunskapsunderlaget om ekonomiska skillnader mellan kvinnor och män, inte bara i löner utan även i andra inkomster som påverkar individers disponibla inkomster över livet utifrån ett jämställdhetsperspektiv.

Arbetsmiljöverket tilldelas 1 miljon kronor för att redovisa hur det ökade distansarbetet påverkar jämställdheten mellan kvinnor och män på arbetsmarknaden. Syftet är att belysa hur distansarbete påverkar jämställdheten i arbetslivet, inklusive arbetsmiljö och karriärmöjligheter.
