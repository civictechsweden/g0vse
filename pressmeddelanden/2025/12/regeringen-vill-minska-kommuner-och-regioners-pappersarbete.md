# Regeringen vill minska kommuner och regioners pappersarbete

Regeringen fortsätter arbetet med att öka effektiviteten i den offentligt finansierade verksamheten. I dag lägger kommuner och regioner alltför mycket tid och resurser på administration som till stor del skulle kunna undvikas genom effektivare och mer samordnade processer. Det är ett problem som både Statskontoret och Sveriges Kommuner och Regioner (SKR) pekat på i olika rapporter. Det kan handla om till exempel uppgiftsrapportering till myndigheter och administration kring statsbidrag. Regeringen vill därför intensifiera arbetet med att minska kommuner och regioners administrativa arbete. En central del i detta arbete är att minska uppgiftslämnandet till staten.

Länsstyrelserna ska redovisa hur de arbetat med att begränsa de administrativa kostnader som uppstår för kommuner och regioner när länsstyrelserna begär in uppgifter eller utövar tillsyn. Även Folkhälsomyndigheten får i uppgift att se över sina rutiner för att minska den administrativa bördan och de kostnadsmässiga konsekvenserna kopplade till begäran om uppgifter och dokumentation.

– Med färre timmar som går åt till att vända på papper och fylla i enkäter får vi mer tid över till välfärdens kärnverksamhet. Genom att minska onödig administration ser vi till att mer resurser kan gå till vård, skola och omsorg, säger civilminister Erik Slottner.
