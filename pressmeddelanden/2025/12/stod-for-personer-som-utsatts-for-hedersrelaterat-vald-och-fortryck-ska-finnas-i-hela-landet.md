# Stöd för personer som utsätts för hedersrelaterat våld och förtryck ska finnas i hela landet

Länsstyrelsen i Östergötlands län har sedan 2018 haft regeringens uppdrag att samordna arbetet med att utveckla regionala resurscentrum mot hedersrelaterat våld och förtryck. Det finns i dag 16 resurscentrum i 13 av 21 län som finansieras av regeringen. Verksamheten vid regionala resurscentrum mot hedersrelaterat våld förtryck bör fungera som en samverkansform för att säkerställa tidiga gemensamma åtgärder för stöd och skydd till våldsutsatta.

– Vi behöver stärka och prioritera arbetet mot hedersrelaterat våld och förtryck så att alla våldsutsatta i Sverige får ett mer likvärdigt och bättre stöd. I dag ser vi stora skillnader över landet. Det är inte acceptabelt. Därför gör vi nu stödet långsiktigt genom att permanenta resurserna, och vi höjer ambitionsnivån ytterligare. Vi tillsätter nu nya resurser och säkerställer att detta arbete prioriteras i hela landet, säger jämställdhetsminister Nina Larsson.

Regeringens beslut innebär att länsstyrelserna och Polismyndigheten får i uppgift att stärka den regionala samverkan. Primära samverkansaktörer är socialtjänst, polis samt hälso- och sjukvård. Även åklagare, skola och civilsamhälle är relevanta för att arbetet ska bli effektivt och ändamålsenligt. Beslutet som nu fattats innebär att arbetet för bättre stöd och skydd för våldsutsatta intensifieras i hela landet.

– Nu agerar vi för att stärka arbetet mot hedersrelaterat våld och förtryck på fler ställen i landet. Med ett bättre samarbete mellan socialtjänst, polis, civilsamhälle och andra viktiga aktörer kan stödet och skyddet för våldsutsatta stärkas, säger civilminister Erik Slottner.

– Hedersrelaterat våld och förtryck får aldrig accepteras. Nu stärker vi samverkan så att våldsutsatta ska få det stöd de har rätt till, oavsett var i landet man bor, säger socialtjänstminister Camilla Waltersson Grönvall.

Ett uppdrag till länsstyrelserna och Polismyndigheten är ett viktigt led i regeringens arbete med att nå det jämställdhetspolitiska delmålet att hedersrelaterat våld och förtryck ska upphöra och att alla, oavsett kön, genom hela livet ska ha samma rätt och möjlighet att leva sitt liv utan att begränsas av kollektivt grundade hedersnormer.

Från och med januari 2028 ska stöd och finansiering till länsstyrelsernas arbete ingå myndigheternas ordinarie strukturer.

Länsstyrelsen Östergötland ska senast den 1 mars 2028 lämna en samlad slutredovisning av uppdraget till Regeringskansliet.
