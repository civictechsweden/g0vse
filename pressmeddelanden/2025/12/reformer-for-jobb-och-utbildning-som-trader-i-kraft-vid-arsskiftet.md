# Reformer för jobb och utbildning som träder i kraft vid årsskiftet

– Vi fortsätter satsningar för fler jobb och bättre utbildningsmöjligheter. Genom dessa reformer stärker vi människors möjligheter att arbeta, höjer kompetensen i viktiga branscher och ger företag bättre förutsättningar att växa. Det är en viktig investering för Sverige, säger arbetsmarknadsminister Johan Britz.

## Reformer som träder i kraft från 1 januari 2026:

### Förstärkt jobbskatteavdrag

Från årsskiftet genomförs ett förstärkt jobbskatteavdrag som främst riktas till heltidsarbetande med låga och medelhöga inkomster. Förslaget innebär att en person med genomsnittslön får 400 kronor i sänkt skatt per månad 2026 jämfört med 2025. Reformen kommer ge mer pengar kvar i plånboken för de som arbetar och öka drivkraften att ta ett jobb.

### Sänkt elskatt

För att minska elkostnaderna för hushåll och företag sänks elskatten i hela landet med 9,875 öre (inklusive moms) från årsskiftet.

### Enklare och bättre skatteregler för delägare i fåmansföretag

Det ska bli enklare och mer lönsamt att driva företag. Från årsskiftet genomför regeringen stora förenklingar och förbättringar av 3:12-regelverket. Förslagen innebär att över 60 000 företagare får sänkt skatt och att den administrativa bördan minskar med en tredjedel.

### Förlängd och förstärkt pilot för nationell yrkesutbildning

Regeringen förlänger piloten med nationell yrkesutbildning för vuxna till 2028 för att minska kompetensbristen och stärka omställningsförmågan. Satsningen ökas med 50 miljoner kronor per år och uppgår till 150 miljoner kronor per år från 2026. Till det kommer kostnader för studiemedel. Förstärkningen gör att fler kan utbilda sig, att fler utbildningar startas inom olika branscher och att förutsättningarna för utvärdering av utbildningsformen förbättras.

### Fortsatt utbyggnad av yrkeshögskolan

Yrkeshögskolan har en viktig roll när det gäller att möta de stora kompetensbehoven i hela Sverige, möjliggöra omställning och förbättra matchningen på arbetsmarknaden. Regeringen bedömer att det finns en fortsatt stor efterfrågan på yrkeshögskoleutbildning och 2026 satsar regeringen 180 miljoner kronor för en fortsatt utbyggnad av yrkeshögskolan. Det möjliggör fler utbildningsplatser som kan möta arbetsmarknadens behov av kvalificerad arbetskraft.

### Ett mer långsiktigt och flexibelt statsbidrag för regionalt yrkesvux

Trots de stora behoven på arbetsmarknaden har statsbidraget för regionalt yrkesvux under ett antal år varit underutnyttjat. Från årsskiftet genomför regeringen därför en rad förändringar som bland annat syftar till att öka antalet faktiskt genomförda utbildningar, få till stånd fler utbildningar inom de områden där utbildningarna kostar mer att arrangera och att utbildningar ska kunna genomföras med bibehållen kvalitet. Under 2026 tillför regeringen även en förstärkning på 100 miljoner kronor till statsbidraget och 38 miljoner kronor för studiemedel.

### Satsning på utökad matchning och kontroll

Mot bakgrund av den höga arbetslösheten finns det stora behov av att förbättra matchningen av arbetssökande i syfte att korta tiden i arbetslöshet. Det är också viktigt att förbättra kontrollen och uppföljningen av att de arbetssökande aktivt söker lämpliga arbeten. 2026 får Arbetsförmedlingen medel för förbättrad matchning och kontroll av arbetssökande. Myndigheten ska också öka arbetet med arbetssökande som får kompletterande ekonomiskt bistånd, i linje med bidragsreformen.

### Arbetsmarknadsutbildningar inom vård

Bristen på rätt utbildad arbetskraft är tydlig i många branscher, särskilt inom vården. Regeringen vill därför öka antalet arbetsmarknadsutbildningar inom vård för att fler arbetslösa ska kunna ta steget in i jobb och satsar därför 30 miljoner kronor på detta under 2026.

### Förlängning av etableringsjobb

För att underlätta för långtidsarbetslösa och nyanlända att få en anställning tillför regeringen medel för att möjliggöra en förlängning av etableringsjobben efter 2027. En förutsättning är att Europeiska kommissionen godkänner förlängningen.
