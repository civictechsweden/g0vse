# Regeringen redovisar användningen av hemliga tvångsmedel till riksdagen

Skrivelsen bygger på de brottsbekämpande myndigheternas årliga redovisning till regeringen. I skrivelsen redogör regeringen bland annat för hur hemlig avlyssning och hemlig övervakning av elektronisk kommunikation, hemlig kameraövervakning, hemlig rumsavlyssning och hemlig dataavläsning har använts vid förundersökning i brottmål och i myndigheternas underrättelseverksamhet under 2024.

– Hemliga tvångsmedel är ofta helt avgörande för att nå resultat i brottsbekämpningen och redovisningen visar också att hemliga tvångsmedel fyller en mycket viktig funktion i det arbetet. Regeringen fortsätter arbetet för att bekämpa den grova organiserade brottsligheten. Det handlar ytterst om att skydda människor och öka tryggheten i hela samhället, säger justitieminister Gunnar Strömmer.

Av redovisningen framgår att användningen av hemliga tvångsmedel ökade under 2024. Ökningen kan förklaras av att den organiserade brottsligheten fortsatt är utbredd med bland annat grova våldsbrott som skjutningar och sprängningar, men även av att de brottsbekämpande myndigheterna under senare år har fått utökade möjligheter att använda hemliga och preventiva tvångsmedel. Regeringens bedömning är att myndigheternas användning av hemliga och preventiva tvångsmedel under 2024 har varit ett nödvändigt och effektivt verktyg i brottsbekämpningen.

* Hemlig avlyssning av elektronisk kommunikation: att lyssna på telefonsamtal eller annan elektronisk kommunikation.
* Hemlig övervakning av elektronisk kommunikation: att samla in uppgifter om vem som kontaktar vem, när och var.
* Hemlig kameraövervakning: att sätta upp kameror i hemlighet för att övervaka personer eller platser.
* Hemlig rumsavlyssning: att spela in samtal utan att de som talar vet om det.
* Hemlig dataavläsning: att ta del av information från en dator eller mobiltelefon, även krypterad data.
