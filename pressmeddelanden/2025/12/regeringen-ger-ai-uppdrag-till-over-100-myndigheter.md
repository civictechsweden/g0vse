# Regeringen ger AI-uppdrag till över 100 myndigheter

– Sverige ska vara ledande i användningen av AI. Flera myndigheter har kommit långt, men vi ser samtidigt att många är kvar i ett tidigt och utforskande stadium i teknikanvändningen. Vi vill därför uppmuntra fler att utveckla verksamheten med hjälp av AI, säger civilminister Erik Slottner.

Uppdragen har getts till myndigheterna i regleringsbreven för 2026 och har anpassats för respektive myndighet. Uppdragen innebär bland annat att:

* Myndigheterna ska redovisa hur de kan öka sin förmåga att använda AI och ny teknik genom datadrivet arbete.
* Universitet och högskolor ska redovisa hur de arbetar med att utveckla utbildningsutbudet avseende AI samt insatser för att integrera AI-inslag i utbildningar.

– Sverige är ledande inom tech och AI. Där ska vi fortsätta vara, både inom offentlig och privat sektor. För att bli bäst måste vi sätta mål och följa upp. Uppdraget är en viktig del i det arbetet, säger EU-minister Jessica Rosencrantz.

Den snabba AI-utvecklingen ger goda möjligheter att förbättra myndigheternas verksamhet och tjänster, men det förutsätter ett aktivt arbete med datahantering. Produktivitetskommissionen bedömer att takten i digitaliseringen av den offentliga sektorn behöver öka och betonar att tillgång till data är grunden för den digitala utvecklingen i allmänhet och utvecklingen av AI i synnerhet. För att digitaliseringen i offentlig sektor ska kunna accelerera krävs ett grundligt arbete med att skapa tillförlitlig data.
