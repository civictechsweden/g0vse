# Myndigheter ska redovisa hur de säkerställt färdmedelsneutrala tjänsteresor

– Regeringen har sedan den tillträdde varit tydlig med att de olika trafikslagen inte ska ställas emot varandra. För regeringen är det självklart att ett effektivt, hållbart och ändamålsenligt transportsystem omfattar alla trafikslag – väg, järnväg, luftfart och sjöfart, säger infrastruktur- och bostadsminister Andreas Carlson.

Transporter via väg, järnväg, luftfart och sjöfart behöver samverka för ett effektivt och ändamålsenligt transportsystem. Ett trafikslagsövergripande perspektiv är viktigt. Enskilda trafikslag ska inte på förhand missgynnas. Det är grundläggande att statliga tjänsteresor sker effektivt och utifrån behov. Resor i tjänsten behöver ta både sociala hänsyn, som till exempel att kunna förena arbete med familjeliv, samtidigt som hänsyn tas till miljön och att tjänsteresor sker utifrån behov och på ett effektivt sätt.

Alla trafikslag genomgår en klimatomställning. Det gäller inte minst genom införandet av EU:s lagstiftningspaket för att nå EU:s klimatmål till 2030. Det har införts EU-regleringar som bland annat ställer krav på inblandning av hållbara flyg- och fartygsbränslen. Efterfrågan på fossilfritt och hållbart flygbränsle ökar i både Sverige och internationellt.

Många flygbolag erbjuder redan idag olika möjligheter för passagerare att köpa till fossilfritt eller hållbart flygbränsle. Regeringen vill få en lägesbild om i vilken utsträckning myndigheterna utnyttjar denna möjlighet. Regeringens beslut om att myndigheterna ska redovisa hur de säkerställer färdmedelsneutrala tjänsteresor innebär att flera myndigheter får ett återrapporteringskrav.
