# Sverige undertecknar konvention om inrättande av en internationell skadeståndskommission för Ukraina

– Inrättandet av skadeståndskommissionen är ett viktigt steg i att utkräva ansvar av Ryssland för kriget mot Ukraina. Ryssland ska betala för de skador som man orsakat Ukraina sedan den fullskaliga invasionen inleddes, säger utrikesminister Maria Malmer Stenergard.

Den 14 november 2022 antog FN:s generalförsamling en resolution som framhöll behovet av att upprätta en internationell mekanism för gottgörelse för skador orsakade av Rysslands folkrättsstridiga handlingar i och mot Ukraina.

Skadeståndskommissionen är en del i denna mekanism. År 2023 etablerades ett skaderegister med mandat att registrera skadeståndsanspråk och bevis för skador som orsakats till följd av Rysslands aggression. Sverige är en av de grundande medlemmarna i skaderegistret. Den nya skadeståndskommissionen ska pröva de anspråk som har inkommit till registret. Både registret och kommissionen har inrättats inom ramen för Europarådet.

Sverige arbetar aktivt för ansvarsutkrävande för de brott som begås genom Rysslands aggression. Det görs bland annat genom internationellt och nationellt stöd, bland annat till den Internationella brottsmålsdomstolen (ICC) och FN, EU, OSSE samt civilsamhällesorganisationer. Sverige deltar även aktivt i arbetet för att inrätta en särskild tribunal med jurisdiktion över aggressionsbrottet.

Konventionen antogs vid en diplomatisk konferens i Haag i president Zelenskyjs närvaro den 16 december 2025. Kabinettssekreteraren Dag Hartelius deltog i konferensen och undertecknade konventionen för Sveriges del.
