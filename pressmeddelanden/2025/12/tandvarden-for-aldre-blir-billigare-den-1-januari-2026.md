# Tandvården för äldre blir billigare den 1 januari 2026

En av regeringens prioriterade frågor inom hälso- och sjukvårdsfrågorna är att stärka tandvårdens högkostnadsskydd för att mer efterlikna det som finns i övrig vård. I första hand ska äldre personer med sämre munhälsa prioriteras.

Förordningarna har inte kunnat beslutas förrän riksdagen antagit förslagen i propositionen och därefter kan Tandvårds- och läkemedelsförmånsverket (TLV) besluta sina föreskrifter.

* I onsdags den 3 december fattade riksdagen ett beslut om införande av ett förstärkt högkostnadsskydd, så kallad särskild tandvårdsersättning, genom ändring av lagen om statligt tandvårdsstöd.
  Lagändringarna publiceras på Svensk författningssamlings webbplats den 9 december.
* Regeringen beslutade den 4 december om ändringar med anledning av reformen i förordningen om statligt tandvårdsstöd. Förordningsändringarna tydliggör bland annat vilken slags tandvård som kan omfattas av reformen, men det görs även ändringar som exempelvis innebär att det särskilda tandvårdsbidraget (STB) höjs.
  Förordningsändringarna publiceras på Svensk författningssamlings webbplats den 9 december.
* Fredag den 5 december fattade Nämnden för statligt tandvårdsstöd vid den ansvariga myndigheten Tandvårds- och läkemedelsförmånsverket (TLV) beslut om föreskrifter med anledning av reformen vilka mer i detalj reglerar vårdens innehåll.
  Föreskrifterna kommer att publiceras på TLV:s webbplats .

De stora dragen i reformen har kommunicerats tidigare. Samtliga bestämmelser träder i kraft den 1 januari 2026.

## Ett förstärkt högkostnadsskydd gör tandvården billigare

Syftet med det förstärkta högkostnadsskyddet är att minska de ekonomiska hinder som gör att vissa äldre idag avstår från tandvård. Genom att sänka kostnaderna ska fler kunna få den behandling de behöver och därmed förbättra sin munhälsa. De som har tvingats avstå från tandvård upplever generellt sin tandhälsa som betydligt sämre än resten av befolkningen.

För patienten kommer det förstärkta högkostnadsskyddet därför innebära att det blir betydligt billigare att besöka tandläkaren för att få tandvårdsbehandling som patienten behöver utförd än tidigare. Fler patienter med tandvårdsbehov ska kunna erbjudas tandvård och få en bättre munhälsa.
