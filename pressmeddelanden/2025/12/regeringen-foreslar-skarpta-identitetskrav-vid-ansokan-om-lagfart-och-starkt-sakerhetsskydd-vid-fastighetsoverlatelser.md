# Regeringen föreslår skärpta identitetskrav vid ansökan om lagfart och stärkt säkerhetsskydd vid fastighetsöverlåtelser

Förslagen innehåller skärpta krav på identitetsuppgifter i lagfartsansökningar, nya regler för att stoppa kringgåenden av bostadsrättslagen och ett förstärkt säkerhetsskydd vid överlåtelser av fast egendom. Syftet är att motverka brottslighet på fastighetsmarknaden och minska risken för att fastigheter används för att skada Sveriges säkerhet.

Förslagen i lagrådsremissen Identitetskrav vid lagfart och åtgärder mot kringgåenden av bostadsrättslagen innebär att den som köper en fastighet alltid ska lämna personnummer, samordningsnummer eller organisationsnummer i en ansökan om lagfart. Om kraven inte uppfylls kan lagfart inte beviljas. Syftet är att ge bättre kontroll över fastighetsägandet och motverka att fastigheter används för brott, som penningtvätt och annan kriminalitet. Förslagen innehåller också nya regler som ska stoppa kringgåenden vid ombildning av hyresrätter till bostadsrätter. Samma regler ska gälla när en ekonomisk förening omregistreras till bostadsrättsförening.

Den andra lagrådsremissen, Stärkt säkerhetsskydd vid överlåtelse av fast egendom, innehåller förslag som innebär att överlåtelser av fast egendom som är viktiga för Sveriges säkerhet ska omfattas av säkerhetsskyddslagens regler. Den som bedriver säkerhetskänslig verksamhet måste göra en särskild säkerhetsbedömning, pröva lämpligheten och samråda med tillsynsmyndigheten innan överlåtelsen. Myndigheten ska kunna stoppa olämpliga överlåtelser och om en överlåtelse sker i strid med ett förbud blir den ogiltig. Även överföring av äganderätt genom fastighetsbildning omfattas.

Lagändringarna föreslås träda i kraft den 1 juli 2026.
