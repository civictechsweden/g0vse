# Regeringen tar nästa steg för att ansluta kommuner till Utbetalningsmyndigheten

– Utbetalningsmyndigheten gör ett viktigt jobb i kampen mot bidragsfusk och felaktiga utbetalningar. Hittills har myndighetens arbete lett till återkrav och förhindrade framtida utbetalningar på nästan 90 miljoner kronor. Nu växlar vi upp kampen ytterligare, säger finansminister Elisabeth Svantesson.

Välfärdsbrottslighet har utvecklats till ett stort samhällsproblem. I vissa fall angrips såväl statliga som kommunala utbetalningar på ett systematiskt sätt. Därför är det viktigt att skapa en samlad kontroll för offentlig sektor för att stoppa felaktiga utbetalningar från och missbruk av välfärdssystemen.

– Där det finns pengar finns det alltid någon som försöker tillskansa sig fördelar. Välfärdsbrott urholkar inte bara våra gemensamma resurser, det skadar också tilltron till hela systemet. Genom att inkludera kommunerna i arbetet kan vi upptäcka ännu fler fel och fusk, säger civilminister Erik Slottner.

Anslutningen av kommunala utbetalningar innebär en ny uppgift för Utbetalningsmyndigheten. För att skapa goda förutsättningarna för en snabb anslutning har regeringen gett myndigheten i uppdrag att analysera och beskriva de verksamhetsmässiga effekterna av att vissa kommunala utbetalningar kopplas till myndighetens dataanalys- och granskningsverksamhet.

Uppdraget ska redovisas senast den 30 juni 2026 till Regeringskansliet. Uppdraget är beslutat i Utbetalningsmyndighetens regleringsbrev för 2026.
