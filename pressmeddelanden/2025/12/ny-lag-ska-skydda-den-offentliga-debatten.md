# Ny lag ska skydda den offentliga debatten

Syftet med den nya lagen är att värna yttrandefriheten och det demokratiska samtalet. Lagen ska motverka att civilrättsliga processer i gränsöverskridande fall används för att tysta röster i den offentliga debatten.

Den nya lagen genomför EU:s direktiv om så kallade SLAPP-processer (Strategic Lawsuits Against Public Participation), som ska motverka att rättssystemet missbrukas för att tysta personer som deltar i samhällsdebatten. Förslaget innebär bland annat att tvister enligt den nya lagen på begäran ska handläggas skyndsamt, att den som inleder en process som träffas av den nya lagen kan behöva ställa säkerhet för motpartens rättegångskostnader, och att vinnande part i en tvist som omfattas av den nya lagen ska kunna få full ersättning för sina rättegångskostnader oavsett tvisteföremålets värde.

I propositionen föreslås även en ny tredskodomssanktion. Den ger domstolar möjlighet att meddela tredskodom mot en part som inte svarar på förelägganden, om det finns särskilda skäl. Det ska göra handläggningen av tvistemål mer effektiv.

Lagändringarna föreslås träda i kraft den 1 maj 2026.
