# Ukrainas väg mot EU-medlemskap i fokus när Jessica Rosencrantz deltog på informellt EU-ministermöte i Lviv

– För två år sedan fattade EU ett historiskt beslut om att påbörja förhandlingarna med Ukraina om ett framtida EU-medlemskap. Sedan dess har Ukraina gjort betydande reformframsteg, trots Rysslands fullskaliga aggression. Mitt tydliga budskap i Lviv var att EU måste svara upp mot reformframstegen och ta nästa steg i anslutningsförhandlingarna. Det har Ukraina förtjänat och det är vad som krävs för att värna våra strategiska intressen, säger EU-minister Jessica Rosencrantz.

Mötet ägde rum drygt sex veckor efter att EU-kommissionen presenterade sin årliga utvidgningsrapport som redogör för kandidatländernas reformframsteg. Enligt rapporten fortsätter Ukraina att göra betydande framsteg och bedöms vara redo för nästa steg i anslutningsprocessen. Med rapporten som utgångspunkt diskuterade EU-ministrarna vägen framåt för Ukrainas EU-anslutningsprocess och status för Ukrainas reformarbete.

Ukrainas vice premiärminister med ansvar för bland annat EU-integration, Taras Katjka, deltog vid mötet.
