# Åtgärder för fortsatt ersättning av vildsvinsanalyser

Regeringen ändrar uppdraget till Livsmedelsverket att genomföra åtgärder under perioden 2025–2030 inom ramen för Livsmedelsstrategin 2.0. Syftet är både att förstärka den tidigare satsningen på subventioner av trikin- och cesiumanalyser samt tillföra Livsmedelsverket medel för hanteringen av subventionerna fram till 2030. Både trikinanalyser och cesiumanalyser är viktiga för en bibehållen livsmedelssäkerhet.

– Vildsvin skapar problem för lantbrukare och i trafiken. Därför är det viktigt att hålla uppe jakttrycket. Med det här beslutet vill regeringen fortsätta att underlätta för jägare, säger landsbygdsminister Peter Kullgren.

Utvecklingen av viltolyckor, avskjutningen samt antalet inlämnade trikinprov indikerar att vildsvinsstammen åter är i en snabb tillväxtfas. Mot denna bakgrund är det centralt att medlen för åtgärden är tillräckliga för att fortsätta betala ut ersättning för trikin- och cesiumanalyser.

I april 2020 beslutade regeringen om det så kallade vildsvinspaketet som en del av livsmedelsstrategins andra handlingsplan. Syftet var att öka volymerna av vildsvinskött på marknaden genom att underlätta köttets väg till konsument och skapa incitament för jägare att skjuta fler vildsvin. Åtgärderna inom vildsvinspaketet avslutas detta år, men regeringen har beslutat om en fortsatt satsning på vildsvinssubventionerna inom ramen för Livsmedelsstrategin 2.0.
