# Sverige och USA förlänger samarbete om yttre rymden

– Rymden är både en forskningsarena och en avgörande samhällsresurs. Rymdforskning ger unik kunskap om universum och driver innovation som skapar jobb och exportmöjligheter. Samtidigt stärker rymdteknik vår militära förmåga och totalförsvarets robusthet. Genom fortsatt samarbete med USA och genom att aktivt främja fler och växande svenska rymdföretag säkrar vi både Sveriges säkerhet och vår långsiktiga konkurrenskraft, säger försvarsminister Pål Jonson.

– Rymdverksamhet har en allt viktigare roll för olika samhällsfunktioner, och rymdforskning ger oss både värdefull kunskap om universum och en höjd innovationsförmåga och samhällsnytta på jorden. Genom fortsatt samarbete med världens största rymdnation USA så främjar vi svensk rymdsektor. Regeringen satsar stort på rymdområdet, det senaste året har vi genom den forskningspolitiska propositionen lanserat tre nationella rymdprogram och en rymdforskarskola vilket kommer öka svenska rymdaktörers möjligheter ytterligare att bli attraktiva partners för samarbeten med amerikanska aktörer, säger gymnasie-, högskole- och forskningsminister Lotta Edholm.

## Avtalets syfte och betydelse

Förlängningen av avtalet innebär att Sverige och USA fortsätter samarbeta inom rymdforskning och nyttjande av rymden Detta samarbete bidrar till att utveckla innovationer som gynnar både samhälle och industri, samtidigt som det främjar internationell fred och säkerhet. Som exempel på samarbete under avtalet finansierar Rymdstyrelsen genom det svenska företaget ECAPS utvecklingen av ett raketmotorsystem, bestående av ett miljövänligt bränsle med tillhörande motor. Det är avsett att ersätta de mycket giftiga hydrazinbaserade bränslesystem som i dag är vanligast på marknaden.

## Rymdens betydelse för totalförsvaret

Genom att stärka kompetensen inom rymdforskning och -teknik förbättras förutsättningarna för robusta och säkra system som är avgörande för både civilt och militärt försvar. Tillgång till avancerad rymdinfrastruktur kan exempelvis bidra till bättre krisberedskap, övervakning av naturkatastrofer och säker kommunikation vid höjd beredskap.

Försvarsministern undertecknade avtalet under sitt deltagande vid North Star Space Forum i Washington DC. I sitt anförande betonade försvarsministern vikten av rymden som en plattform för samarbete.
