# Slopat krav på introduktionsutbildning för övningskörning

– Nu gör vi det lättare att övningsköra. Kravet på introduktionsutbildning för övningskörning ska slopas. Detta är en förenkling som kan leda till mer mängdträning eftersom förslaget bedöms underlätta för blivande förare att övningsköra med flera handledare. Kravet på introduktionsutbildning har inte haft avsedd effekt och nu föreslår regeringen att det tas bort, säger infrastruktur- och bostadsminister Andreas Carlson.

Studier har visat att introduktionsutbildningen har haft liten eller ingen effekt på strukturen, innehållet och omfattningen i övningskörningen och att den därför inte uppnår de avsedda målen. Eftersom introduktionsutbildningen inte bidragit till att öka kvaliteten på den privata övningskörningen för behörighet B, anser regeringen att det inte finns skäl att behålla den nuvarande ordningen.

Kravet på introduktionsutbildning utgör dessutom en tröskel vid privat övnings­körning och kan inskränka möjligheten att smidigt kunna övningsköra privat med flera handledare, exempelvis föräldrar eller andra släktningar. Att ta bort kravet gör därför att det blir enklare för en blivande förare att övningsköra privat med flera handledare. Detta ökar möjligheterna till mängdträning, vilket medför att de blivande förarna kan komma bättre förberedda till förarprovet.
