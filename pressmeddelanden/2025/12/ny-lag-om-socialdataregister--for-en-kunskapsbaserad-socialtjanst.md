# Ny lag om socialdataregister – för en kunskapsbaserad socialtjänst

– En socialtjänst som arbetar kunskapsbaserat förutsätter att socialtjänsten har kunskap och information om de grupper de möter. Med den nya lagen om socialdataregister möjliggör vi socialtjänstens utveckling och arbete enligt den nya socialtjänstlagen, menar socialtjänstminister Camilla Waltersson Grönvall.

– En trygg och träffsäker socialtjänst kräver fakta. Med ett nationellt socialdataregister kan besluten äntligen baseras på verkligheten så att Socialstyrelsen får ett verktyg för att följa upp, utvärdera och stärka insatserna säger Jessica Stegrud, socialpolitisk talesperson för Sverigedemokraterna.

En särskild reglering för Socialstyrelsens behandling av personuppgifter i ett socialdataregister är en viktig förutsättning för att utveckla den nationella statistiken och på så sätt bidra till en mer kunskapsbaserad socialtjänst och verksamhet enligt LSS. Förslaget innebär att Socialstyrelsen får behandla personuppgifter i ett socialdataregister om det är nödvändigt för att:

* ta fram statistik
* ta fram underlag för uppföljning och utvärdering
* utföra epidemiologiska studier, eller
* bedriva forskning.

Det föreslås även en skyldighet för verksamheter som bedrivs enligt socialtjänstlagen, och LSS, att lämna de uppgifter som behövs i ett socialdata­register till Socialstyrelsen.

Den nya lagen föreslås träda i kraft den 1 juli 2026. Bestämmelserna om uppgiftsskyldighet föreslås träda i kraft den 1 juli 2027.
