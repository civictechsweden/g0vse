# Folkhögskolorna får ökat stöd för språk, integration och inkludering

I budgetpropositionen för 2026 satsade regeringen 40 miljoner kronor årligen under åren 2026-2028 för att genomföra språkstärkande insatser genom folkhögskolor. Satsningen riktar sig bland annat till personer som har en yrkesutbildning men är arbetslösa eller har en svag ställning på arbetsmarknaden. Arbetslivsinriktade språkinsatser kan bidra till att främja integration och minska utanförskap.

- I lågkonjunktur riskerar personer med bristande språkkunskaper att hamna ännu längre ifrån arbetsmarknaden. Genom riktade språkinsatser kan folkhögskolan, med sin flexibla utbildning, skapa bättre förutsättningar för dessa personer. Satsningen är viktig och nödvändig för att bryta utanförskap, säger gymnasie-, högskole- och forskningsminister Lotta Edholm.

Folkhögskolan är också en viktig utbildningsform för personer med funktionsnedsättning. Andelen deltagare med funktionsnedsättning uppgick 2024 till 44 procent i allmän kurs. För att stärka folkhögskolornas möjligheter att möta behoven införde regeringen, genom budgetpropositionen för 2026, ett nytt riktat statsbidrag på 30 miljoner kronor årligen under 2026-2028. Bidraget kan exempelvis riktas till folkhögskolor som har många deltagare med funktionsnedsättning med omfattande stödbehov eller skapa nya utbildningsplatser för olika grupper.

- Folkhögskolan är en av de viktigaste utbildningsformerna för personer med funktionsnedsättning, då många skolor erbjuder anpassad undervisning, socialt stöd och en tillgänglig miljö. Med det här bidraget vill vi att fler deltagare ska kunna fullfölja sina studier och förbättra sina chanser att etablera sig i arbetslivet, säger gymnasie-, högskole- och forskningsminister Lotta Edholm.

Regeringen beslutade den 11 december om riktlinjer för Folkbildningsrådet för 2026. I riktlinjerna framgår att rådet ska redovisa användningen av de medel som tillförts för satsningarna.
