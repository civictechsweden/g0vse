# Stöd för att lämna hedersrelaterat våld eller förtryck

− Att lämna en relation präglad av hedersrelaterat våld eller förtryck är ofta förenat med stora risker och svåra hinder. För att kunna ge rätt stöd och skydd behöver vi förstå behoven hos dem som tar det steget. Genom MFoF:s uppdrag att bistå Socialstyrelsen stärker vi kunskapen och säkerställer att stödet blir tryggt, rättssäkert och anpassat till individens situation, säger socialtjänstminister Camilla Waltersson Grönvall.

– Hedersrelaterat våld och förtryck hör inte hemma i vårt samhälle. Den som tar steget att lämna en sådan situation ska kunna lita på att samhället står bakom med stöd och skydd. Genom det här uppdraget stärker vi kunskapen och ser till att insatserna blir träffsäkra och effektiva, så att fler kan leva i trygghet och frihet, säger socialminister Jakob Forssmed.

MFoF ska bistå Socialstyrelsen i uppdraget att utveckla kunskap om informations-, stöd- och skyddsbehovet hos dessa personer. MFoF ska även bistå med kunskap och omhänderta resultatet inom ramen för sitt arbete, bland annat vid information om frågor som rör vårdnad, boende och umgänge.

I regeringens regleringsbrev för 2026 framgår att MFoF under 2026 får använda 500 000 kronor för uppdraget.
