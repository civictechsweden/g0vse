# EU kommer att villkora tullättnader till utvecklingsländer mot att länderna tar emot sina egna medborgare

– Länder som inte samarbetar när det gäller återtagande av sina egna medborgare, ska inte heller kunna förvänta sig fördelaktiga tullsatser. Det här är ytterligare ett verktyg som Sverige kan använda för att se till att fler utvisningsbeslut verkställs, säger bistånds- och utrikeshandelsminister Benjamin Dousa.

EU:s allmänna preferenssystem (GSP) ger unilateralt förmånstillträde till unionsmarknaden genom sänkta eller avskaffade tullar för import till EU, för att främja en hållbar utveckling i låg- och medelinkomstländer och för att minska fattigdom med hjälp av internationell handel. GSP-förmånerna är villkorade av hur väl förmånsländerna uppfyller internationella normer för mänskliga rättigheter, arbetsrätt, miljö och klimat och god förvaltning, vilket nu även inkluderar återtagande.

GSP-förordningen tillåter EU att dra tillbaka tullförmånerna, antingen temporärt eller permanent. Det gäller exempelvis vid allvarliga överträdelser av systemets grundläggande principer, om importen av en vara blir tillräckligt konkurrenskraftig på den europeiska marknaden eller om importen av en produkt orsakar stora störningar på den europeiska marknaden.
