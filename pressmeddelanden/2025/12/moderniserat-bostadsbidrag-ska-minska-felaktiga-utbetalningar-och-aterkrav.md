# Moderniserat bostadsbidrag ska minska felaktiga utbetalningar och återkrav

–Det ska vara lätt att göra rätt. Att fyra av tio av de som tar emot bostadsbidrag blir återbetalningsskyldiga är ett systemfel och drabbar främst ensamstående kvinnor. Med månadsvis beräkning av bostadsbidraget minskar återkraven av bostadsbidrag med cirka 90 procent och gör livet både rättvisare och enklare för många ensamstående mammor, säger äldre- och socialförsäkringsminister Anna Tenje.

–Ett tryggt välfärdssystem bygger på att stöden når dem som verkligen behöver dem. När människor riskerar återkrav på grund av föråldrade regler skapas onödig oro och otrygghet. Med månadsvisa uppgifter får vi ett mer rättvist bostadsbidrag och färre hushåll som hamnar i skuldfällor, säger socialminister Jakob Forssmed.

–Vi behöver ett mer träffsäkert bostadsbidrag. Dagens utformning leder till återkrav, felaktiga utbetalningar och skuldsättning. Det är ett strukturellt problem som gör att en stor del av de som tar emot bostadsbidrag blir återbetalningsskyldiga. Genom en månadsvis beräkning av bostadsbidraget blir det lättare att göra rätt för sig, säger Patrik Karlson, bostadspolitisk talesperson för Liberalerna.

I dag beräknas det preliminära bostadsbidraget utifrån den enskildes uppskattade inkomst för ett helt kalenderår, och det slutliga bostadsbidraget bestäms i efterhand när Skatteverket meddelat beslut om slutlig skatt. År 2024 blev 4 av 10 av de som mottog bostadsbidrag helt eller delvis återbetalningsskyldiga, på grund av att de haft en högre årsinkomst än den som legat till grund för det utbetalda bostadsbidraget.

I den lagrådsremiss som regeringen har beslutat om föreslås att bostadsbidraget i stället ska baseras på månadsvisa inkomstuppgifter, som hämtas in bland annat från arbetsgivardeklarationer hos Skatteverket och uppgifter om studiestöd från Centrala studiestödsnämnden (CSN).

Genom reformen beräknas återkraven av bostadsbidrag minska med cirka 90 procent. En beräkning utifrån månadsinkomster innebär att det blir lättare att få ett korrekt bostadsbidrag från början och därmed minskar risken för både felaktiga utbetalningar, återkrav och skuldsättning.

Lagändringarna föreslås träda i kraft den 1 januari 2027.
