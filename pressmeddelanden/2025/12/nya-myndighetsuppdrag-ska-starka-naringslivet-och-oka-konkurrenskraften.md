# Nya myndighetsuppdrag ska stärka näringslivet och öka konkurrenskraften

– Ett välfungerande näringsliv är grunden för jobb, välfärd och ett Sverige som står sig starkt i den globala konkurrensen. Under 2026 fortsätter regeringen därför satsningarna på att förenkla för företagen. Vi intensifierar också kampen för att förebygga ekonomisk brottslighet i företag. Dessa områden är prioriterade i regleringsbreven inför kommande år och berör flera myndigheter, säger energi- och näringsminister Ebba Busch.

## Regeringen fortsätter att förenkla för företag

Regeringen fortsätter sin offensiva förenklingsagenda genom att fokusera på utvecklingen av webbplatsen verksamt.se. På verksamt.se finns myndigheters information och tjänster till företag samlade på en plats. I regleringsbreven för 2026 får 27 myndigheter uppdrag eller återrapporteringskrav att förvalta sin information på verksamt.se.

Regeringen ger Tillväxtverket i uppdrag att vidareutveckla tjänsten för branschanpassad guidning på verksamt.se så fler kan använda tjänsten. Syftet är att ge en vägledning om vilka tillstånd och krav som gäller för en specifik verksamhet. Tillväxtverket ska även utreda möjligheterna att publicera förväntade handläggningstider för myndighetsärenden på verksamt.se. Verksamt.se är även den svenska kontaktpunkten för tjänster enligt EU:s tjänstedirektiv. Här får företag inom EU information om vad som gäller för att få bedriva tjänsteverksamhet i Sverige. Tillväxtverket ska under 2026 bidra till översynen av kontaktpunkten i syfte att förbättra information och struktur. Se lista längst ned med berörda myndigheter.

## Ytterligare förstärkning av Bolagsverkets arbete mot brottslighet i företag

Regeringen fortsätter att prioritera kampen mot ekonomisk brottslighet och brottsliga företagsupplägg. Den 1 januari 2025 fick Bolagsverket nya verktyg för att motverka att brott begås i och genom företag. Regeringen har i regleringsbrevet för 2026 gett Bolagsverket ett återrapporteringskrav att redovisa hur de nya verktygen har använts. Dessutom gör regeringen en satsning på 30 miljoner kronor för att ytterligare stärka myndighetens brottsförebyggande arbete och motverka att företag används som brottsverktyg.

Genom att stärka Bolagsverkets brottsförebyggande arbete tar regeringen ytterligare steg för att strypa den kriminella ekonomin. Det förbättrar förutsättningarna för ett enkelt och tryggt företagande liksom en marknad med sunda konkurrensförhållanden. Den absoluta merparten av företagen i Sverige drivs av seriösa aktörer som vill göra rätt för sig. De är avgörande för den svenska tillväxten och Sveriges konkurrenskraft. Genom satsningen vill regeringen skydda seriösa företagare från kriminella aktörer som utnyttjar företag och företagare för att begå brott.

## Regulatoriska sandlådor

Regulatoriska sandlådor innebär att företag får möjlighet att testa nya tekniker, produkter och tjänster i en kontrollerad verklig miljö under en begränsad tid. Syftet är att accelerera utvecklingen av nettonollteknik genom att främja innovation och genom minskad regelbörda. Regeringen ger Energimarknadsinspektionen och Sveriges geologiska undersökning (SGU) i uppdrag att identifiera policyområden och regelverk inom sina ansvarsområden med sikte på att utveckla nettonollteknik. Myndigheterna ska ge förslag på hur inrättandet av regulatoriska sandlådor bör utformas för att fungera i Sverige. Uppdraget sker i samverkan med Verket för innovationssystem (Vinnova). De ska också lämna förslag till en struktur för regulatoriska sandlådor för utvecklingen av nettonollteknik i Sverige enligt EU-förordningen om nettonollindustri.

## Redovisa överklaganden av andra myndigheters beslut

Att statliga myndigheter överklagar varandras beslut kan leda till fördröjningar, ökad osäkerhet och utmaningar för genomförandet av strategiska samhällsomställningar, exempelvis den gröna omställningen. Regeringen har därför gett några myndigheter ett återrapporteringskrav för ärenden som de överklagat. De ska också redovisa skälen till överklagandet och status för eller utfallet av överklagandet. Återrapporteringskravet har införts i regleringsbreven för Havs- och vattenmyndigheten, Naturvårdsverket, Myndigheten för civilt försvar (nuvarande MSB) och Affärsverket svenska kraftnät. Motsvarande uppdrag har även lämnats till Riksantikvarieämbetet.
