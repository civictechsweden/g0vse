# Regeringen tar nästa steg i arbetet mot suicid – ny lag föreslås

– Det är en djup tragedi varje gång en människa tar sitt liv. Vi behöver bli bättre som samhälle på att förebygga de situationer där livet gör för ont och hopplösheten blir total. För detta behövs mer kunskap och lärande, säger socialminister Jakob Forssmed.

– En haverikommission för suicid kommer för första gången systematiskt kunna utreda orsakerna bakom dessa tragedier. Vi måste få bättre kunskap hur vi kan förhindra att fler människor hamnar i samma situation. Särskilt viktigt är det att fylla dagens kunskapsluckor vad gäller suicid bland barn och unga, säger socialtjänstminister Camilla Waltersson Grönvall.

– Varje år tar omkring 1 200 människor sina liv i Sverige. En mörk siffra. Nu skapar vi för första gången en samlad funktion för att systematiskt analysera bakgrunden till dessa tragedier. Målet är att ge hela samhället bättre kunskap om vad som brustit. Vi måste förhindra att människor ser på sin situation utan hopp, säger Lina Nordquist, Liberalernas gruppledare i riksdagen.

– Varje liv som går förlorat i suicid är ett för mycket. För att stärka det suicidpreventiva arbetet måste hela samhällets insatser belysas, från skola och socialtjänst till arbetsliv och vård. Genom en nationell utredningsfunktion kan vi få det kunskapsunderlag som behövs för att förebygga tragedier och ge fler barn och vuxna en chans att leva vidare, säger Jessica Stegrud, socialpolitisk talesperson för Sverigedemokraterna.

Suicid utgör ett allvarligt folkhälsoproblem som varje år leder till omkring 1 200 dödsfall i Sverige. Förutom förlusten av människoliv föranleder suicid ett stort lidande och försämrad hälsa hos de efterlevande.

I dag genomförs systematiska utredningar efter suicid i princip bara inom hälso- och sjukvården, trots att suicid ofta beror på omständigheter som sträcker sig långt bortom vårdens ansvarsområde, exempelvis social utsatthet, arbetslöshet eller mobbning.

För att öka samhällets kunskap om suicid vill regeringen möjliggöra breda suicidutredningar som ska ske i samverkan mellan flera aktörer. Sådana utredningar föreslås genomföras inom ramen för en nationell utredningsfunktion. Utifrån utredningarna kommer underlag tas fram som kan synliggöra brister och utvecklingsmöjligheter på det suicidpreventiva området, vilket i slutändan kan leda till ett minskat antal suicid.

Regeringen avser utse Folkhälsomyndigheten till att vara den myndighet som ansvarar för utredningarna. Den nya lagen innebär att en utredning alltid ska genomföras när ett barn har avlidit i suicid. Även suicid bland vuxna kommer kunna utredas inom ramen för den nationella funktionen.

Inrättandet av funktionen är ett nödvändigt steg för att långsiktigt stärka det suicidpreventiva arbetet i Sverige.

Den nya lagen och övriga lagändringar föreslås träda i kraft den 1 juli 2026.
