# Statskontoret ska utvärdera kreditgarantierna för gröna investeringar

Sedan 2021 har Riksgäldskontoret haft i uppdrag att ställa ut kreditgarantier för nya lån företag tar för stora industriinvesteringar som bidrar till Sveriges miljö- och klimatpolitiska mål. I budgetpropositionen för 2026 begärde regeringen dock inte något bemyndigande att ställa ut nya kreditgarantier under 2026.

– Det är mot bakgrund av diskussionen om onoterade investeringar som vi har beslutat om den här utvärderingen. Uppdraget handlar om att gå till botten med om samhällsnyttan balanserar riskerna i den typ av stora investeringar som garantiprogrammet omfattar. Vi ska alltid värna skattebetalarnas pengar och därför är det viktigt att statliga åtaganden prövas och att vi drar lärdomar, säger finansmarknadsminister Niklas Wykman.

Statskontorets utvärdering ska innefatta en kartläggning och en analys av hur ändamålsenligt och effektivt det nuvarande garantiprogrammet är som verktyg för att främja gröna industriinvesteringar. Utvärderingen ska även innefatta en översyn av rekvisiten, det vill säga villkoren, för att utfärda kreditgarantier för gröna investeringar.

Statskontoret ska utifrån sina observationer under utvärderingen lämna rekommendationer, utifrån ett framåtblickande perspektiv. Statskontoret ska i sin redovisning också belysa förutsättningarna för att utvärdera den här typen av kreditgarantiprogram.

Uppdraget ska redovisas senast den 15 juni 2026.
