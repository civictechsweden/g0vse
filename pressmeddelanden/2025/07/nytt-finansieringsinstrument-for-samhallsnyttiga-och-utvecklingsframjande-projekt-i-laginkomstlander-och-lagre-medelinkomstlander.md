# Nytt finansieringsinstrument för samhällsnyttiga och utvecklingsfrämjande projekt i låginkomstländer och lägre medelinkomstländer

– Inget land har lyfts ur fattigdom enbart genom bistånd, utan det som krävs är tillväxt och investeringar. Nu gör regeringen det enklare för svenska företag att bidra till utvecklingen i låg- och lägre medelinkomstländer med en ny finansieringsmodell. Genom att göra det möjligt att kombinera biståndsmedel med exportkrediter och exportkreditgarantier knyter vi biståndet närmare handeln och stödjer därmed länder som vill göra en välståndsresa, säger bistånds och utrikeshandelsminister Benjamin Dousa.

Det finns stora behov av genomförande av samhällsnyttiga projekt i låginkomstländer och lägre medelinkomstländer, som kan vara svåra att genomföra på kommersiella grunder. Det kan gälla större infrastrukturprojekt, projekt i transportsektorn, inom hälsovård eller i telekomsektorn.

Den nya förordningen träder i kraft den 1 augusti 2025. Initiativet är en femårig pilotverksamhet som löper till slutet av 2029. Regeringen har tidigare avsatt biståndsmedel för att under 2025 kunna ingå åtaganden om framtida utbetalningar på upp till 1,2 miljarder kronor under perioden 2026 – 2041 inom ramen för denna förordning. Ansökningar om finansiering hanteras av Exportkreditnämnden.
