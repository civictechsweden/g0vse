# Nytt uppdrag ska stärka Sidas utvärdering av effekter, öka lärandet och förbättra biståndet

– Vi har vetat alldeles för lite om vilket resultat svenskt bistånd har och vilka insatser vi borde prioritera. I själva verket har Sida de senaste åren minskat sin utvärderingskapacitet. Nu vänder vi den trenden med ett nytt uppdrag till Sida om att stärka utvärderingen. Svenska skattebetalare ska känna sig trygga med att svenskt bistånd faktiskt gör skillnad ute i fält, säger bistånds- och utrikeshandelsminister Benjamin Dousa

– Svenskt bistånd måste bygga på vetenskap, saklighet och effektivitet. Allvarliga brister har tidigare lett till att bistånd förslösats eller bidragit till korruption. Genom ökad transparens och resultatfokus kan vi säkerställa att varje krona gör verklig nytta och stärker tilltron till biståndet, säger Aron Emilsson, ordförande i utrikesutskottet för Sverigedemokraterna.

– Vi har ett ansvar att varje skattekrona i biståndet gör största möjliga nytta. Med ett stärkt fokus på uppföljning och lärande kan vi både värna skattebetalarnas pengar och se till att hjälpen verkligen når fram till dem som behöver den mest, säger Joar Forssell, utrikespolitisk talesperson för Liberalerna.

Uppdraget handlar om att förbättra uppföljning och lärande av biståndets resultat, och inkluderar bland annat att:

1. Stärka verksamhet och kapacitet vad gäller uppföljning av effekter;
2. Säkerställa oberoende och integritet i utvärderingsverksamheten;
3. Säkerställa användande av evidens i styrning och för effektivt genomförande av de strategier som styr biståndet.

Uppdraget tar fasta på identifierade brister som bland annat lyfts fram av Ekonomistyrningsverket, Statskontoret och Riksrevisionen.
