# Regeringen vill utreda förutsättningarna för en AI-verkstad för offentlig förvaltning

Det finns en stor potential med att offentlig förvaltning använder AI. Men alla myndigheter, kommuner och regioner har inte samma förutsättningar att komma i gång med användningen av AI. Genom att gå samman kan fler myndigheter, kommuner och regioner få stöd att utveckla sitt arbete med AI.

En gemensam AI-verkstad kan skapa större möjligheter för offentlig förvaltning att ta tillvara de nyttor som användning av AI innebär. Den skulle bland annat kunna fungera som en gemensam arena för att utveckla kunskap och säkra långsiktig kompetensförsörjning. Det kan även göra det enklare för aktörer inom offentlig förvaltning att följa relevant reglering och möjliggöra en enhetlig och hög nivå av informations- och cybersäkerhet.

– AI har stor potential att effektivisera verksamheten i myndigheter, kommuner och regioner. Genom att uppmuntra till mer samarbete kan offentliga aktörer dela lösningar med varandra. Det bidrar till att AI-hjulet inte behöver uppfinnas på nytt i varje verksamhet, vilket sparar både tid och pengar, säger civilminister Erik Slottner.

Försäkringskassan och Skatteverket ska analysera tekniska, rättsliga och organisatoriska förutsättningarna för en gemensam AI-verkstad för offentlig förvaltning. Myndigheterna ska även föreslå hur kompetensstöd och rådgivning om AI ska kunna erbjudas inom ramen för AI-verkstaden. Uppdraget ska genomföras i dialog med en rad aktörer, bland annat Myndigheten för digital förvaltning (Digg). Utgångspunkten för uppdraget är att en AI-verkstad ska vara kostnadseffektiv, säker och robust.

För uppdragets genomförande har Försäkringskassan och Skatteverket tilldelats 30 miljoner kronor vardera. Uppdraget ska rapporteras i början av januari 2026.
