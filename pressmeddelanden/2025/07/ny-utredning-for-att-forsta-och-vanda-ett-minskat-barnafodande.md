# Ny utredning för att förstå och vända ett minskat barnafödande

– Det här handlar om Sveriges befolkningsutveckling och därmed om samhällets fortbestånd – om barn, föräldraskap och om själva livet. Med den här utredningen vill vi skapa ökad kunskap och stärka förutsättningarna för ett barn- och familjevänligt samhälle, säger socialminister Jakob Forssmed.

Regeringskansliet utser Åsa Hansson, docent i nationalekonomi vid Lunds universitet, till utredare med uppdrag att föreslå åtgärder för en hållbar befolkningsutveckling och ett mer familjevänligt samhälle. Till sin hjälp kommer hon ha en arbetsgrupp lokaliserad på Socialdepartementet för att bistå henne i arbetet. En referensgrupp kommer knytas till utredningsarbetet. Denna grupp består av:

* Anna Björklund, krönikör och författare
* Maria Pleiborn, demograf och bostadsmarknadsexpert
* Eskil Wadensjö, nationalekonom och professor emeritus i arbetsmarknadspolitik vid Stockholms universitet
* Erik Carlsson, fil.dr i demografi, forskare vid Stockholms universitet
* Micael Dahlén, professor i företagsekonomi vid Handelshögskolan i Stockholm där han leder Center for Wellbeing, Welfare and Happiness
* Maria Stanfors, professor, Ekonomisk-historiska institutionen vid Lunds universitet
* Per Rosencrantz, opinionsanalytiker och kommunikationsrådgivare
* Ulla Waldenström, barnmorska, beteendevetare och professor emerita i reproduktiv hälsa vid Karolinska institutet
  Sedan gruppen presenterades vid en pressträff på förmiddagen den 1 juli har två ytterligare namn tillkommit:
* Nina Björk, fil.dr. i litteraturvetenskap, frilansjournalist och författare
* John Sjögren, författare och kulturskribent

Bakgrunden till att utredningen tillsätts är att antalet födda barn per kvinna i Sverige har sjunkit till 1,43 år 2024, den lägsta nivån sedan mätningarna började år 1751. En sådan utveckling leder på sikt till en krympande befolkning och stora utmaningar för välfärden och ekonomin.

Utredaren ska analysera demografiska trender och identifiera faktorer som påverkar nativiteten, såsom boendesituation, psykisk hälsa, digitalisering, jämställdhet, utbildningsnivåer och synen på föräldraskap. Den ska också undersöka hur ekonomiska incitament och reformer i andra länder kan bidra till att öka barnafödandet i Sverige.

Ett särskilt fokus ligger på att utvärdera hur dagens system påverkar möjligheten att kombinera familjeliv med arbete och studier, samt hur det obetalda hemarbetet fördelas mellan kvinnor och män. Utredningen ska även analysera hur en hållbar befolkningsutveckling påverkar realekonomin på kort och lång sikt.

Utredaren ska samverka med myndigheter, forskningsinstitutioner och andra relevanta aktörer, och resultaten kommer att presenteras i en skriftserie som även ska bidra till folkbildning och samhällsdebatt.
