# Regeringen tar ytterligare steg för att stärka läkemedelsberedskapen

Hälso- och sjukvård är en viktig samhällsfunktion som har en central roll i totalförsvaret. En god läkemedelsberedskap är centralt i det arbetet.

– En trygg och robust läkemedelsförsörjning är avgörande för att vården ska fungera även i kris och krig. Nu tar regeringen nästa steg för att säkra tillgången till livsnödvändiga läkemedel, säger sjukvårdsminister Acko Ankarberg Johansson.

Regeringen ger nu ett uppdrag till Tandvårds- och läkemedelsförmånsverket (TLV) och Socialstyrelsen i arbetet för en stärkt läkemedelsberedskap. TLV ska bland annat att analysera hur lagerhållning av vissa läkemedel ska säkerställas. Det handlar bland annat om att ta fram en modell för upphandling av lagerhållning av läkemedel som ingår i det s.k. systemet för periodens vara, som innebär att läkemedel kan bytas ut på apotek. Förslaget ska utformas så att de negativa konsekvenserna på nuvarande läkemedelssystem minimeras, samtidigt som beredskapen förbättras.

Socialstyrelsen ska i sin tur analysera om det behövs en utökad lagerhållningsskyldighet för läkemedelsföretag när det gäller vissa läkemedel för att hantera behoven under höjd beredskap och krig. Socialstyrelsen ska också analysera om regionerna bör ha en utökad lagerhållning av licensläkemedel.

För uppdraget avsätts 3,25 miljoner kronor under 2025, varav TLV får använda 2,5 miljoner och Socialstyrelsen 750 tusen kronor.
