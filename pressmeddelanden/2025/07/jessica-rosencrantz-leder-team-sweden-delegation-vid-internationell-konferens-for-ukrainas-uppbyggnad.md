# Jessica Rosencrantz leder Team Sweden-delegation vid internationell konferens för Ukrainas uppbyggnad

– Stödet till Ukraina är avgörande. Det handlar om att stödja det ukrainska folkets kamp för fred och frihet, och ytterst hela Europas säkerhet. Jag är stolt över att tillsammans med Team Sweden visa på bredden och långsiktigheten i Sveriges stöd – från stridsvagnar och rent vatten till stöd för uppbyggnad och reformarbete på vägen mot EU-medlemskap. Längs varje steg på vägen står Sverige på Ukrainas sida och jag uppmanar fler länder att hålla samma takt, säger EU-minister Jessica Rosencrantz.

Flera av Sveriges insatser för att stärka Ukraina uppmärksammas under konferensen. Vid en signeringsceremoni kommer EU-ministern bland annat bekräfta ett svenskt miljardtillskott till EU:s Ukrainafacilitet för att stärka energiinfrastruktur och återhämtning, lämna besked om ett nytt stöd om 135 miljoner kronor till cybersäkerhetsinsatser via Tallinnmekanismen och utlova ytterligare kraftigt stöd inför hösten.

– Ukraina försvarar både sin egen frihet och vår. Vi har därför gjort Ukraina till den enskilt största mottagaren av svenskt bistånd och nu ökar vi det stödet ytterligare genom en omfattande omprioritering av 2025 års biståndsbudget. Med vårt stöd bekräftar vi tydligt att Sverige står bakom Ukraina, säger bistånds- och utrikeshandelsminister Benjamin Dousa.

I samband med konferensen uppmärksammas också gemensamma nordiska initiativ. Bland annat undertecknas ett avtal om ett vattenreningsprojekt i Lviv tillsammans med stadens borgmästare, nordiska miljöinvesteringsbolaget Nefco och den europeiska uppbyggnads- och utvecklingsbanken EBRD, med svenskt och danskt bistånd i botten.

– Sverige och Norden tar ledarskap i stödet till Ukraina. Rent vatten är livsavgörande och undertecknandet om ett nytt vattenreningsprojekt i Lviv är en viktig signal från de nordiska länderna om att stödet till Ukraina svarar mot behoven och är av högsta prioritet, säger Jessica Rosencrantz.

I anslutning till konferensen deltar EU-minister Rosencrantz också i ministermöte med Ukraine Donor Platform under ledning av EU-kommissionär Marta Kos, träffar Ukrainas EU-minister Olha Stefanishyna och deltar i en paneldebatt om Ukrainas EU-reformarbete.

Cirka 3 500 personer väntas delta i konferensen som samlar regeringschefer, ministrar, diplomater, myndigheter, företag, internationella banker, bistånds- och finansieringsorgan och organisationer från civilsamhället från Ukraina, EU och G7-länderna, inklusive värdlandet Italien. Från Sverige deltar bland andra Sida, Business Sweden, Folke Bernadotteakademin, MSB, Swedfund, kommuner och svenska företag.

Andra avtal och händelser vid URC2025:

* Swedfund har avtalat om ett lån till en viktig ukrainsk matproducent. Investeringen ingår i ett finansieringspaket om 100 miljoner euro lett av EBRD, där Swedfund investerar 20 miljoner euro.
* Swedfund signerar även ett samförståndsavtal med hälsoministeriet för att fördjupa samarbetet inom hälsosektorn och delta i lansering av Power Women-projektet avsett att stärka kvinnors kompetens och delaktighet i energisektorn och bidra till den gröna uppbyggnaden i Ukraina.
* Genom deklarationen ”Rome Declaration for Science, Research and Innovation in Ukraine” lanseras ”International Coalition for Supporting Science, Research, and Innovation in Ukraine”. Sverige deltar från start i initiativet som ska stödja återuppbyggnad och utveckling av Ukrainas ekosystem för forskning och innovation, vilket då även kan bidra till att stärka återuppbyggnaden i andra sektorer.
* Kalmar och Poltava bekräftar sitt nära samarbete genom vänortsavtal.
