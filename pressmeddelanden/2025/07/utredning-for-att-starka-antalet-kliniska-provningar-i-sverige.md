# Utredning för att stärka antalet kliniska prövningar i Sverige

– Kliniska prövningar är avgörande för medicinska genombrott och för att patienter ska få tillgång till nya behandlingar i tid. Med denna utredning tar vi ett viktigt steg för att modernisera regelverket och skapa bättre förutsättningar för forskning i Sverige, säger sjukvårdsminister Acko Ankarberg Johansson.

Utredningen omfattar åtta delområden och ska bland annat analysera hur personer med nedsatt beslutsförmåga, exempelvis som följd av demenssjukdom, i större utsträckning kan delta i kliniska prövningar. Den ska också se över möjligheten till forskning i akuta situationer, som vid medvetslöshet eller intensivvård, där dagens regler sätter begränsningar. För regeringen är det viktigt att alla får tillgång till god vård på lika villkor. Det omfattar även tillgång till nya effektiva och säkra läkemedel och innovativa behandlingar.

Vidare ska utredningen ta ställning till om så kallade klusterrandomiserade prövningar ska tillåtas i Sverige. Det innebär att hela grupper, exempelvis ett sjukhus, får samma behandling, vilket kan möjliggöra större och mer effektiva studier – något som efterfrågades under pandemin.

En annan viktig fråga är språkkraven vid ansökan om kliniska prövningar. Sverige har idag mer omfattande krav än många andra EU-länder, vilket kan hämma internationella samarbeten och investeringar. Utredningen ska därför föreslå hur språkkraven kan anpassas utan att kompromissa med patientsäkerheten.

Regeringen har utsett Johan Borgström, chefsrådman vid Stockholms tingsrätt, till särskild utredare. Uppdraget ska redovisas senast den 15 juni 2026.

Med detta beslut fortsätter regeringen att genomföra den uppdaterade Life Science-strategin och skapa bättre förutsättningar för forskning, innovation och jämlik vård i Sverige.
