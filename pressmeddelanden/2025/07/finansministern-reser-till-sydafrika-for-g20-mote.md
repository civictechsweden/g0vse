# Finansministern reser till Sydafrika för G20-möte

Mötet hålls i KwaZulu-Natal i Sydafrika, och samlar representanter från G20-ländernas finansdepartement och centralbanker. Sverige är speciellt inbjudet som gästland i finansspåret under det sydafrikanska G20-ordförandeskapet och har särskilt lyft behovet av tillväxt, handel och stöd till Ukraina.

– Rysslands krig mot Ukraina, USA:s tullpolitik och konflikterna i mellanöstern har skapat ett osäkert läge i världsekonomin. Det har drabbat Sverige och försenat vår ekonomiska återhämtning. I den här svåra tiden är det viktigare än någonsin med gemensamma internationella lösningar. Jag ser fram emot att föra fram svenska perspektiv, bland annat när det gäller behovet av tillväxt, handel och stöd till Ukraina, säger finansminister Elisabeth Svantesson.
