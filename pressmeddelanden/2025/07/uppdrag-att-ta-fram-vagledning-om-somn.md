# Uppdrag att ta fram vägledning om sömn

Sex av tio 15-åriga flickor uppger att de har svårt att somna minst en gång i veckan. Även hälften av pojkarna i samma ålder rapporterade liknande problem. Förskrivningen av sömnläkemedel till barn har ökat kraftigt under de senaste åren.

Forskning visar att sömnbrist kan kopplas till psykisk ohälsa, skolstress, övervikt och ökad risk för depression och suicidalitet.

– Sömn är kanske den mest underskattade skyddsfaktorn för psykisk hälsa, men i dag har vi en situation där nästan hälften av alla högstadieelever sover för lite. Det påverkar deras hälsa, skolgång och livskvalitet. Med det här uppdraget tar vi nu nästa steg för att stärka ungas hälsa genom att ta fram bättre verktyg för att förebygga sömnproblem och stärka ungas välbefinnande, säger socialminister Jakob Forssmed.

Regeringen har gett Folkhälsomyndigheten i uppdrag att baserat på kunskapsinhämtning och rådande forskningsläge, ta fram vägledning och rekommendationer för att främja goda sömnvanor hos barn och unga. Vägledningen och rekommendationerna ska vara åldersanpassade, omfatta barn och unga i åldern 0–25 år och inbegripa betydelsen av omgivande faktorer för goda sömnvanor med särskilt fokus på livsstilsrelaterade faktorer och levnadsvanor. Arbetet ska bygga på aktuell forskning och genomföras i nära dialog med berörda aktörer från bland annat myndigheter, forskning, skolor, vården, barn, unga och deras föräldrar.

Folkhälsomyndigheten ska vara klara med vägledningen och rekommendationerna i mars 2026. Därefter ska den framtagna kunskapen spridas och kommuniceras till berörda aktörer inom regioner och kommuner, exempelvis skolor, universitet och hög­skolor, allmänheten, barn och unga samt föräldrar/vårdnadshavare, på ett mål­grupps­­­anpassat sätt.
