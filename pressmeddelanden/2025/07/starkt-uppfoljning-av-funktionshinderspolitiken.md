# Stärkt uppföljning av funktionshinderspolitiken

Utifrån regeringens strategi för systematisk uppföljning av funktionshinderspolitiken rapporterar 29 myndigheter och Folkbildningsrådet årligen vilka åtgärder de vidtagit på området. Genom rapporteringen kan regeringen följa utvecklingen mot det riksdagsbundna nationella målet för funktionshinderspolitiken.

Regeringen bedömer att dagens rapportering inte är tillräcklig för att utvecklingen ska gå att följa på ett systematiskt sätt. Därför förtydligar regeringen nu uppdraget och flyttar samtidigt redovisningen från myndigheternas årsredovisningar till en särskild redovisning.

– Personer med funktionsnedsättning har rätt till jämlikhet i levnadsvillkor och full delaktighet i samhället. För att nå dit behöver regeringen och myndigheter systematiskt och effektivt följa upp arbetet. Nu ser vi till att uppföljningen av myndigheternas insatser utvecklas. Därmed får vi bättre förutsättningar att utveckla arbetet mot det nationella målet, säger socialtjänstminister Camilla Waltersson Grönvall.

– I Sverige ska vi ha en stark och effektiv funktionshinderspolitik. Det är viktigt att regeringen ser till att den politiken efterlevs. Alla med funktionshinder förtjänar att leva i vårt land med goda levnadsvillkor, säger Dan Hovskär, funktionshinderspolitisk talesperson för Kristdemokraterna.

– Arbetet med att nå de nationella målen för funktionshinderspolitiken behöver få högre prioritet. En särskild redovisning av hur arbetet går sätter större fokus på området. Samhället måste fungera för alla och därför ökar vi takten för att det ska fungera bättre för personer med funktionsnedsättning, säger Malin Danielsson, funktionsrättspolitisk talesperson för Liberalerna.

Genom regeringens beslut att ändra myndigheternas uppdrag skapas en enhetligare och tydligare struktur för redovisningen. I jämförelse med dagens uppföljning, som sker i myndigheternas årsredovisningar, ska de berörda myndigheterna årligen skicka en särskild redovisning om deras insatser till MFD.
