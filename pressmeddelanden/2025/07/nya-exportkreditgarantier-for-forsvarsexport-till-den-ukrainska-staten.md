# Nya exportkreditgarantier för försvarsexport till den ukrainska staten

Affärer med den ukrainska staten är förknippade med hög risk och det pågående kriget utgör ett hinder för försvarsmaterielföretag att exportera till Ukraina. Regeringen har nu beslutat om en förordning som innebär att företag kan ansöka om exportkreditgarantier hos Exportkreditnämnden (EKN). Det ger företag som avser exportera försvarsmateriel till den ukrainska staten tryggare möjligheter till export. Förordningen träder i kraft den 29 juli 2025.

– Detta beslut skapar en ökad ukrainsk försvarsförmåga. Det är bra för både svensk och ukrainsk säkerhet att det nu blir lättare att exportera försvarsmateriel till Ukraina, säger försvarsminister Pål Jonson.

I vårändringsbudgeten för 2025 fick regeringen riksdagens mandat att ställa ut kreditgarantier för försvarsexport till den ukrainska staten om 500 miljoner kronor.

Garantierna får utfärdas i syfte att stödja Ukrainas militära försvarsförmåga och kan beviljas för den ukrainska statens köp av krigsmateriel eller produkter med dubbla användningsområden, eller tekniskt bistånd för dessa.

Efter att den ukrainska staten eller övriga medfinansiärer har betalat ett förskott på minst 30 procent av köpeskillingen till det exporterande företaget, täcker den statliga exportkreditgarantin upp till 100 procent av den återstående summan. Exportkreditgarantierna får gälla längst till och med den 31 december 2030. Garantierna är en del av det omfattande politiska, civila, humanitära och militära stöd till Ukraina som Sverige redan bidrar med.
