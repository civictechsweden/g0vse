# Två nya uppdrag ska förenkla för stödmottagare inom jordbrukspolitiken

– Böndernas vardag måste förenklas. Mer tid till kärnverksamhet, mindre till administration. Jordbruksverket får i uppdrag att ta fram en plan för effektivare datadelning där ambitionen måste vara att data som används av myndigheterna endast samlas in en gång och återanvänds. De får också i uppdrag att inrätta ett förenklingsforum inför kommande period av den gemensamma jordbrukspolitiken, säger Peter Kullgren.

– Det måste bli enklare för våra jordbrukare och företagare att driva och utveckla sina verksamheter. Det är avgörande för vår konkurrenskraft, livsmedelssäkerhet och klimatomställning. Vi behöver lättare regel- och rapporteringsbörda och effektivare datahantering. Regeringen är drivande i EU för detta och fortsätter arbeta i nära dialog med svenska aktörer för att värna svenska intressen. Dagens beslut är viktiga led i det arbetet, säger EU-minister Jessica Rosencrantz.

## Uppdrag för att underlätta delning av jordbruksdata

Regeringen ger Jordbruksverket i uppdrag att vidta förberedande åtgärder för att kunna utses som ansvarig myndighet när det gäller delning och förvaltning av den data som används för genomförandet av GJP i Sverige. Ett enklare utbyte av data mellan myndigheternas IT-system inom jordbruket ger många fördelar och målet är att göra de enklare för de som söker stöd.

Jordbruksverket ska ta fram en nationell plan för hur datadelning ska fungera inom jordbrukspolitiken. I det ingår att ta fram en plan för hur de olika systemen som används i förvaltningen av GJP ska fungera bättre ihop och hur data ska kunna återanvändas, så att jordbrukare inte behöver lämna samma uppgifter flera gånger.

## Uppdrag att tillsätta forum för att förenkla jordbrukspolitiken

Regeringen ger även Jordbruksverket i uppdrag att arrangera ett forum för att utveckla och förenkla Sveriges genomförande av EU:s gemensamma jordbrukspolitik (GJP). I forumet ska lantbrukare och andra berörda kunna bidra med sina praktiska erfarenheter och därmed bidra till att genomförandet förenklas.

Regeringens utgångspunkt är att de möjligheter till förenkling som ges i förberedelserna för, och genomförandet av, den gemensamma jordbrukspolitiken för kommande period måste tas tillvara samtidigt som relevanta mål nås.
