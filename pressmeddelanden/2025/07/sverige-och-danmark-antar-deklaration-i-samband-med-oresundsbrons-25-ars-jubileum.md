# Sverige och Danmark antar deklaration i samband med Öresundsbrons 25 års-jubileum

– Tillsammans med min danska statsministerkollega har vi i dag antagit en gemensam deklaration med målet att göra Öresundsregionen säkrare och mer konkurrenskraftig och göra det enklare att leva och arbeta över gränserna. Det är ytterligare ett steg i att föra våra länder närmre varandra. Jag ser också fram emot ett tätt samarbete med Danmark under det danska EU-ordförandeskapet som inleds i dag, säger statsminister Ulf Kristersson.

## Deklaration mellan Sverige och Danmark

Sverige har en nära och god relation till Danmark och länderna samarbetar nära i många internationella och regionala forum, bland annat i EU, Nato, FN, Nordiska ministerrådet och i det nordisk-baltiska samarbetet.

En styrka i det svensk-danska samarbetet är ett gemensamt förhållningssätt till många av de utmaningar länderna står inför. Det finns en gemensam vision om att båda länder ska vara trygga, ekonomiskt starka och väl rustade i osäkra tider. Deklarationen som i dag antogs mellan Sverige och Danmark visar på viljan att fortsätta förstärka de bilaterala relationerna, det internationella samarbetet och att gå vidare för att ytterligare integrera Öresundsregionen.

Deklarationen syftar till att

* stärka samarbetet inom försvar, säkerhet, resiliens och beredskap
* gemensamt utveckla arbetet inom regional och europeisk konkurrenskraft, forskning och den gröna omställningen
* bekämpa gränsöverskridande organiserad brottslighet
* främja initiativ för ökad mobilitet i Öresundsregionen

Ta del av deklarationen i sin helhet här.

[Deklaration mellan Sverige och Danmark i samband med Öresundsbrons 25-årsjubileum 2025](/overenskommelser-och-avtal/2025/07/deklaration-mellan-sverige-och-danmark/)
