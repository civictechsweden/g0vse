# Ny generaldirektör för Exportkreditnämnden

– Det glädjer mig att Åke Nordlander har tackat ja till uppdraget som generaldirektör och chef för EKN. Myndigheten har en central roll i det statliga stödet för svenska företags internationalisering och exportfinansiering. Med sin mångåriga erfarenhet som budgetchef på Finansdepartementet och ledamot i EKN:s styrelse är jag övertygad om att Åke Nordlander kommer att kunna leda och utveckla EKN:s verksamhet i ett alltmer utmanande internationellt företagsklimat, säger bistånds- och utrikeshandelsminister Benjamin Dousa.

Åke Nordlander är för närvarande budgetchef på Finansdepartementet och ledamot i EKN:s styrelse. Han har lång erfarenhet av olika befattningar inom Regeringskansliet. Åke Nordlander har tidigare även varit styrelseledamot i Industrifonden.

– Jag vill också rikta ett stort tack till Anna-Karin Jatko som varit generaldirektör för EKN i nio år och gjort stora insatser för att stärka EKN:s verksamhet, exempelvis med de särskilda exportkreditgarantierna för Ukraina, säger Benjamin Dousa.
