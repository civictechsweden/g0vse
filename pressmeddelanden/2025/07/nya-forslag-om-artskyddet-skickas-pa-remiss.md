# Nya förslag om artskyddet skickas på remiss

Regeringen ger dessutom i uppdrag till Naturvårdsverket att utifrån nya kriterier göra en översyn och föreslå vilka arter som bör vara nationellt fridlysta.

Remissen och uppdraget till Naturvårdsverket är ett led i regeringens arbete med att reformera artskyddet och ta fram förslag till dels ändrade bestämmelser om nationell fridlysning, dels en reglering av rätten till ersättning vid rådighetsinskränkningar till följd av fridlysnings­bestämmel­serna.

Förslagen i remisspromemorian innehåller olika skyddskategorier, så att arter med störst skyddsbehov kan få ett starkare skydd. Dessutom föreslås generella undantag som gör att fridlysningsförbuden för arter som har ett lägre skyddsbehov inte kommer att gälla för verksamheter och åtgärder såsom skogsbruk eller olika former av exploateringar.

- Skogen och svenskt skogsbruk är en avgörande resurs för klimatet, och artskyddet måste vara förutsägbart och ändamålsenligt. Dagens förslag innebär ett effektivare skydd eftersom de arter som verkligen är i störst behov av nationell fridlysning, de mest hotade arterna, får ett starkare skydd än idag, samtidigt som förslagen generellt kommer medföra lättnader för markägare, säger klimat- och miljöminister Romina Pourmokhtari.

- Det måste bli tydligare vad som kan inskränka och vad som sker om äganderätten inskränks. Vi föreslår att endast de mest hotade arterna ska kunna leda till att pågående markanvändning hindras eller försvåras. Om markanvändningen ändå avsevärt försvåras är det viktigt att markägaren får ersättning. Regeringens målsättning är att ha nya ersättningsregler på plats under mandatperioden, säger Peter Kullgren, landsbygdsminister.

- Det här är ett viktigt första steg för att höja rättssäkerheten och stärka förtroendet för svenska skogsägare. Vi står bakom våra skogsägare och vill ge dem den frihet och de verktyg de behöver för att fortsätta leverera förstklassiga träprodukter, betydande klimatnytta och stor biologisk mångfald, säger John Widegren, gruppledare för Moderaterna i miljö- och jordbruksutskottet.

De nu remitterade förslagen kommer tillsammans med Naturvårdsverkets redovisning att ligga till grund för ändringar av den nationella fridlysningen som regeringen avser att besluta om inom mandatperioden och som är nödvändiga för ett mer ändamålsenligt artskydd.

Det pågår också ett arbete med frågan om ersättning till markägare vid rådighetsinskränkningar till följd av fridlysningsbestämmelserna. Regeringskansliet bereder för närvarande olika förslag från flera utredningar om artskydd. Inriktningen är att genomföra ändringar som förtydligar när markägare har rätt till ersättning inom mandatperioden.
