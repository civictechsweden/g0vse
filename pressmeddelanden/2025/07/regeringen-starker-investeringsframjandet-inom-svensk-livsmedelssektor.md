# Regeringen stärker investeringsfrämjandet inom svensk livsmedelssektor

– För att Sverige ska kunna möta framtidens utmaningar och möjligheter inom livsmedelssektorn krävs både nationella och internationella investeringar. Med det här uppdraget tar vi ytterligare ett steg för att stärka svensk livsmedelsproduktion och skapa fler jobb i hela landet, säger landsbygdsminister Peter Kullgren.

Uppdraget innebär att Business Sweden ska:

* Genomföra en förstudie som kartlägger och analyserar det nuvarande investeringsklimatet inom svensk livsmedelsproduktion, inklusive identifiering av investeringsmöjligheter, potentiella investerare samt hinder och förslag på åtgärder för att förbättra investeringsklimatet.
* Utifrån förstudien genomföra riktade investeringsfrämjande insatser mot företag, investerare och beslutsfattare på utvalda internationella marknader, för att marknadsföra Sverige som en attraktiv destination för investeringar i livsmedelssektorn.
* Inrätta en samordnande funktion som fungerar som en central kontaktpunkt för investerare och samlar samarbetet mellan offentliga och privata aktörer för att främja nya investeringar i svensk livsmedelsproduktion.

Business Sweden ska genomföra uppdraget i nära samverkan med företag, branschorganisationer, regionala investeringskontor, berörda myndigheter och andra relevanta aktörer.

Satsningen är en del av regeringens arbete med att förverkliga Livsmedelsstrategin 2.0 och nå målet om en mer robust, konkurrenskraftig och ökad livsmedelsproduktion. Genom detta uppdrag tar regeringen ett samlat grepp om Business Sweden´s verksamhet och knyter ihop investeringsfrämjandet med exportfrämjandet inom livsmedelssektorn. Syftet är att skapa goda förutsättningar för att både attrahera nya investeringar till svensk livsmedelssektor och stärka exporten av svenska livsmedel, i linje med målsättningarna i Livsmedelsstrategin 2.0.
