# Utredningen om koordinatbestämda fastighetsgränser är klar

– Koordinatbestämda fastighetsgränser har flera fördelar, bland annat kan det innebära en minskad arbetsinsats för markeringsarbeten och därmed lägre förrättningskostnader. Detta är ett viktigt steg för att korta lantmäterimyndigheternas ledtider. Det finns även utrymme för betydande effektivisering av samhällsbyggnadsprocessen, när systemet blir digitalt. Det möjliggör nya arbetsmetoder vilket i sin tur kan effektivisera kommunernas och Lantmäteriets arbete och korta ledtiderna, säger infrastruktur- och bostadsminister Andreas Carlson.

Utredningen föreslår att gränser för traditionella fastigheter och marksamfälligheter i framtiden ska bestämmas med koordinater. Det ska ske genom att sträckningen av en fastighetsgräns definieras av gränspunkter, vars lägen bestäms med koordinater. På detta sätt kan gränserna redovisas helt digitalt.

Koordinatbestämning av en fastighetsgräns ska enligt förslaget ske när nya fastighetsgränser bildas (fastighetsbildning) samt när det råder oklarhet om hur en gräns går (fastighetsbestämning). Det ska enligt förslaget också införas en ny lantmäteriåtgärd för att koordinatbestämma befintliga och rättsligt klara fastighetsgränser. Åtgärden kan närmast förklaras som om att man ”översätter” en gräns från fysiska gränsmärken till koordinater.

Utredningens förslag kommer nu att analyseras och beredas inom Regeringskansliet.
