# Uppdrag för att stärka livsmedelsproduktionen i norra Sverige

– En starkare livsmedelsproduktion i norra Sverige är helt centralt för en levande landsbygd och för en bättre livsmedelsberedskap.  Vi ger myndigheten i uppdrag att snabbt ta fram förslag på åtgärder utifrån deras analyser, säger landsbygdsminister Peter Kullgren.

Det finns potential för en ökad livsmedelsproduktion i norra Sverige, men samtidigt finns det även utmaningar som kräver särskilda insatser.

Jordbruksverket ska därför, mot bakgrund av genomförda analyser, föreslå relevanta åtgärder för att stärka lönsamheten, konkurrenskraften och produktionen i norra Sverige.

Jordbruksverket ska även analysera de geografiska förutsättningarna, livsmedelskedjans struktur, särskilda förutsättningar i förhållande till forskning samt utbildning och kompetensförsörjning i norra Sverige. Analysen ska även omfatta befintliga stödinsatser för primärproduktionen och berörda företag i livsmedelskedjan.

Uppdraget är ett första steg i arbetet för att stärka produktionen i norra Sverige genom förslag som kan genomföras på kort sikt.

Jordbruksverket ska redovisa uppdraget senast den 27 februari 2026.
