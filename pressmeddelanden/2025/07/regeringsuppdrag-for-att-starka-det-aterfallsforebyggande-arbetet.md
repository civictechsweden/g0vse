# Regeringsuppdrag för att stärka det återfallsförebyggande arbetet

– Förra sommaren lämnade Trygghetsberedningen förslag som sammantaget ska stärka det viktiga återfallsförebyggande arbetet. Med dessa två uppdrag omhändertas flera av beredningens förslag samtidigt som det viktiga återfallsförebyggande arbetet stärks under Kriminalvårdens pågående expansion, säger justitieminister Gunnar Strömmer.

Återfall i brott innebär stora integritets- och trygghetsförluster för enskilda brottsoffer och leder också till stora samhällsekonomiska skador. Det är därför viktigt att Kriminalvården fortsätter arbeta med ett kvalitativt och kunskapsbaserat verkställighetsinnehåll trots att myndigheten befinner sig i ett ansträngt läge med en mycket hög och ökande beläggning samtidigt som myndigheten expanderar i alla verksamhetsgrenar.

Uppdraget att motverka överskuldsättning bland kriminalvårdsklienter i anstalt och häkte ska redovisas senast den 15 juni 2026. Uppdraget att vidareutveckla Kriminalvårdens arbete för att motverka återfall i brott ska redovisas senast den 1 december 2026.
