# Regeringen stärker Bris arbete för barn som vill lämna kriminalitet

– Alla barn i Sverige ska ha rätt till en trygg uppväxt och ljus framtid. I samtal med Bris framkommer att barn och unga har en önskan att dra sig ur kriminella miljöer och vill vägledas rätt för att få hjälp med detta. Bris gör skillnad för barn och unga varje dag och är en viktig aktör för att vända den negativa utvecklingen, säger socialtjänstminister Camilla Waltersson Grönvall.

– När barn själva uttrycker en vilja att lämna kriminalitet måste samhället lyssna och agera. Bris är en trygg röst för många barn och unga, och deras arbete är ofta avgörande för att ge stöd i rätt tid. Genom att stärka Bris arbete vill vi bidra till att fler får rätt hjälp och stöd, säger socialminister Jakob Forssmed.

– När unga själva säger att de vill välja en annan väg, då har vi som samhälle ett ansvar att lyssna och agera. Bris är en livlina för många barn. Genom att stärka Bris gör vi det tydligt att inget barn ska lämnas ensam i kampen för en tryggare framtid, säger Lina Nordquist, gruppledare för Liberalerna.

Regeringen beviljar Bris två miljoner kronor för en riktad satsning till barn och unga som riskerar att utnyttjas av kriminella nätverk. Genom satsningen finansierar regeringen en tredje kampanj för att nå ut med information om Bris stödlinje till barn och unga som befinner sig i, eller riskerar att, dras in i kriminalitet. Kampanjen ska nå ut med information till barn och vuxna i deras närhet om nätverkens metoder, för att förhindra att fler rekryteras in i kriminella nätverk.

Bris bedriver idag den nationella stödlinjen i Sverige för barn och unga. Samtalen till Bris som rör kriminalitet har tredubblats sedan 2022.

Regeringen har med start 2023 avsatt 20 miljoner kronor årligen för att möjliggöra den långsiktiga finansieringen av Bris nationella stödlinje för barn. Under 2023 och 2024 beviljades Bris medel för informationssatsningar om stödlinjen riktad till barn och unga som påverkas direkt eller indirekt av kriminalitet vilket resulterade i kampanjen ”Det är inte för sent”.
