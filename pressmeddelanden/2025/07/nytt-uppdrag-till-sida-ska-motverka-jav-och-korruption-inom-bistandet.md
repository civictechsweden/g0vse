# Nytt uppdrag till Sida ska motverka jäv och korruption inom biståndet

– Regeringen städar upp i biståndshaveriet som inneburit att vi inte kunnat spåra vart pengarna hamnar. Vi har sett exempel på jäv och korruption, vilket i flera fall lett till utredningar och åtal. Svenskt bistånd ska gå till de utsatta som behöver det mest. Därför ger regeringen nu Sida i uppdrag att motverka jäv och korruption inom biståndet, säger bistånds- och utrikeshandelsminister Benjamin Dousa.

Regeringens beslut innebär bland annat att Sida på ett systematiskt sätt ska skärpa rutiner och stärka kapaciteten hos myndighetens medarbetare för att kunna identifiera, hantera och minska risk för jäv och korruption. Sida får samtidigt i uppdrag att stärka sitt arbete mot terrorfinansiering och penningtvätt.

Uppdraget mot jäv och korruption tar fasta på svagheter som identifierats i tidigare granskningar. I en internrevisionsrapport från 2023 framhålls det exempelvis att den statliga värdegrunden och Sidas etiska riktlinjer behöver genomsyra verksamheten i högre grad. Motsvarande iakttagelser har även gjorts i en tidigare internrevision rörande stöd till strategiska partnerorganisationer inom anslaget för stöd genom civilsamhället. I denna revision underströks behovet av en mer systematisk tillämpning av arbetsrotation utifrån ett jävsperspektiv.
