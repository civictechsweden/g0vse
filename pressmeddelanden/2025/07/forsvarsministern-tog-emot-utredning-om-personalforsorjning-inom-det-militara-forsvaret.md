# Försvarsministern tog emot utredning om personalförsörjning inom det militära försvaret

– Det är av vikt att personalförsörjningen fungerar för att krigsorganisationen och krigsförbanden ska kunna bemannas med utbildad personal, säger försvarsminister Pål Jonson.

Utredningens uppdrag har omfattat totalt 14 frågeställningar som rör olika personalkategorier i Försvarsmakten.

I slutbetänkandet Redo! En utredning om personalförsörjningen av det militära försvaret lämnar utredningen förslag om Försvarsmaktens möjligheter att använda värnpliktiga i grundutbildning för beredskap och annan verksamhet, samt ökad möjlighet att ta totalförsvarspliktiga i anspråk för beredskapstjänstgöring.

Vidare lämnar utredningen förslag rörande reservofficerares tjänstgöringsskyldighet och rätt till ledighet. Enligt utredningen står det även klart att villkoren för totalförsvarspliktiga bör förbättras.

Därutöver lämnar utredningen förslag rörande:

* Försvarsmaktens behov av värnpliktiga med nyckelkompetenser.
* Införande av en kvarstående skyldighet att fullgöra värnplikt för den som vid höjd beredskap har inkallats till tjänstgöring.
* Förlängd skyldighet att fullgöra värnplikt för tidigare anställda yrkesofficerare och reservofficerare.
* Krigsplacering i Försvarsmaktens personalreserv.
* Pliktrådets självständighet.
* Civilplikt bör kunna fullgöras i Försvarsmaktens verksamheter.
* Personalomsättning och tidsbegränsad anställning för gruppbefäl, soldater och sjömän (GSS).
* Införande av en ny personalkategori för tidvis tjänstgörande civil personal i Försvarsmakten.
* Civilplikt i Försvarsmaktens verksamheter.
