# Regeringen tillsätter utredning om parallella samhällsstrukturer

Utredningen kommer att kartlägga och analysera hur parallella samhällsstrukturer uppstår och var de förekommer. Den ska också analysera konsekvenser för individers livsvillkor, integration och utanförskap – samt hur vårt demokratiska samhälle som helhet påverkas. I uppdraget ingår att sammanställa erfarenheter av att bekämpa parallella samhällsstrukturer från Sverige och internationellt samt att lämna förslag om hur arbetet för att effektivt bekämpa dessa strukturer kan stärkas. Utredaren ska särskilt belysa barns och ungas livschanser.

– Parallella samhällsstrukturer bestående av klaner och släktbaserade nätverk underminerar rättsstaten, hotar demokratin och försvårar integrationen. Det är oacceptabelt att människor i Sverige lever under social kontroll, utsätts för hedersförtryck eller hindras från att fullt ut delta i samhället. Med denna utredning tar vi ett viktigt steg för att ta itu med dessa problem, säger utbildnings - och integrationsminister Simona Mohamsson.

– I Sverige ska alla ha lika rättigheter, möjligheter och skyldigheter oavsett klan, klass eller kön. Vi kan aldrig acceptera klanbaserade parallellsamhällen som begränsar individens frihet och i förlängningen hotar vår demokratiska rättsstat, säger justitieminister Gunnar Strömmer.

– Skuggssamhällena tär på Sveriges gemenskap och skapar utrymmen för kriminalitet, hedersförtryck och skadar vår demokrati. De grundläggande värderingarna som har byggt Sverige starkt ska prägla hela vårt land. Att kartlägga parallella samhällsstrukturer är ett viktigt steg i regeringens arbete för att stärka integrationen, säger Camilla Brodin gruppledare för Kristdemokraterna i riksdagen.

Utredningen ska bland annat:

* Kartlägga förekomsten och analysera utvecklingen av parallella samhällsstrukturer i Sverige.
* Sammanställa kunskap om orsaker till parallella samhällsstrukturer och hur de kan förebyggas och motverkas.
* Analysera konsekvenser för individers trygghet, frihet och livsvillkor samt tilliten och sammanhållningen i samhället och därmed det demokratiska systemet.
* Analysera hur parallella samhällsstrukturer påverkar integrationen och utanförskapet i samhället.
* Belysa brister i befintliga regelverk och lämna förslag på åtgärder.

Utredaren ska utgå från forskning och myndighetsrapporter samt ha dialog med relevanta aktörer.

Till särskild utredare utses Mathias Wahlsten, generaldirektör för IAF. Uppdraget ska redovisas senast den 20 augusti 2026.

Bakgrunden till uppdraget är regeringens mål att förbättra integrationen och minska utanförskapet samt att motverka antidemokratiska krafter. Utredningen är en del av regeringens bredare arbete för ett tryggt, öppet och sammanhållet Sverige.
