# Sverige stödjer Ukraina genom IAEA

– IAEA:s arbete är av mycket stor betydelse för säkerheten vid Ukrainas kärnkraftverk. Därför har regeringen beslutat att ge ytterligare stöd för att IAEA ska kunna upprätthålla sin närvaro i Ukraina, säger utrikesminister Maria Malmer Stenergard.

– Genom regeringens stöd till IAEA bidrar vi till Ukrainas arbete med kärnsäkerhet, nukleärt säkerhetsskydd och oberoende rapportering. Det möjliggör också för experter att vara på plats vid ukrainska kärnkraftverk och stärka skyddet av dem. Säkerheten vid ukrainska kärnkraftverk är avgörande för att upprätthålla Ukrainas motståndskraft, säger bistånds- och utrikeshandelsminister Benjamin Dousa.

Under 2022 påbörjade IAEA stödinsatsen “Support and Assistance Mission to Zaporizhzhia Nuclear Power Plant” (ISAMZ). Närvaron vid kärnkraftverket Zaporizjzja bidrar till att minska risken för väpnade attacker och hot mot kärnsäkerheten och personalen vid kärnkraftverket, som i strid med folkrätten kontrolleras av Ryssland. Sedan våren 2023 har IAEA, på president Zelenskyjs begäran, påbörjat liknande missioner vid Ukrainas övriga kärnkraftverk – Rivne, Chmelnitskyj, South Ukraine – samt vid Tjernobyl.

Det svenska bidraget går huvudsakligen till att finansiera närvaron av IAEA:s experter vid Ukrainas kärnkraftverk och Tjernobyl. Stödet bidrar till att minska risken för väpnade attacker, ge professionell rådgivning om kärnsäkerhet och nukleärt säkerhetsskydd och att säkerställa opartisk och oberoende rapportering till omvärlden.

IAEA:s tekniska stöd till Ukraina inom kärnsäkerhet och nukleärt säkerhetsskydd uppgår till totalt till cirka 75 miljoner euro på årsbasis.
