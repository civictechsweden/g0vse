# Regeringen går vidare med skärpta krav i sfi

– Svenska språket är helt grundläggande för att man ska kunna etablera sig i Sverige. Ändå är det många som har upprepade avbrott, flera omstarter eller helt enkelt aldrig fullföljer studierna i sfi. Tidsbegränsningen ger en bättre struktur och plan för utbildningen, och ökar möjligheten till snabb etablering i samhället, säger gymnasie-, högskole- och forskningsminister Lotta Edholm.

Kunskaper i det svenska språket är avgörande för att människor som kommit till Sverige från andra länder ska kunna etablera sig här, både på arbetsmarknaden och i det svenska samhället. Därför har kommunal vuxenutbildning i svenska för invandrare (sfi) en viktig roll i integrationen i Sverige.

Dagens sfi fungerar dock inte tillfredsställande och präglas av dålig genomströmning. Det tar lång tid för många elever att lära sig den svenska de behöver för att få ett arbete och integreras i det svenska samhället. Många avbryter också utbildningen i förtid, utan att komma tillbaka. Regeringen har därför beslutat om en lagrådsremiss som innehåller förslag på hur rätten till sfi kan tidsbegränsas. En tidsgräns kan bidra till att göra utbildningen mer sammanhållen och effektiv.

Förslagen innebär bland annat att:

* Rätten att delta i sfi i huvudregel ska gälla i tre år från den tidpunkt då personen för första gången togs emot till utbildningen.
* Huvudmannen ska kunna bedöma om en elev har särskilda skäl att få ett beslut om förlängning av tiden att läsa sfi, efter att treårs­perioden har löpt ut. Förlängningen ska kunna göras för högst sex månader i taget och som längst kunna vara ytterligare tre år.
* När en elev tas emot till sfi ska elevens kunskaper bedömas, om en sådan bedömning inte är uppenbart onödig. Resultatet av bedömningen ska ligga till grund för den individuella studieplanen.
* Den individuella studieplanen för en elev i sfi ska innehålla en uppgift om den tidpunkt då eleven för första gången togs emot till utbildningen. Om eleven övergår till sfi hos en annan huvudman ska den huvudman som eleven lämnar överlämna elevens individuella studieplan till den mottagande huvudmannen.

– Att lära sig språket är nyckeln till att komma in i det svenska samhället. Det öppnar inte minst upp dörrar till att få jobb. Med en effektivare och sammanhållen studietid i sfi kommer fler personer lära sig svenska och därmed bli en del av samhällsgemenskapen, säger Josefin Malmqvist, gruppledare för Moderaterna i utbildningsutskottet.

– Att kunna tala och skriva på svenska är avgörande om man vill bo och leva i Sverige. Regeringen tar nu steg för att fler ska lära sig svenska och att krav ställs på den som går på sfi, säger Mathias Bengtsson, utbildningspolitisk talesperson för Kristdemokraterna.

– Kraven på individer att lära sig svenska ska vara höga. Regeringens och vår bedömning är att tre års studier, som i huvudsak ska gälla, ställer tydliga krav och förväntningar på att personer med olika grunder ska lära sig svenska tillräckligt bra för att kunna fungera i vårt svenska samhälle, säger Patrick Reslow, skolpolitisk talesperson för Sverigedemokraterna.

Förslagen föreslås träda i kraft den 1 januari 2026.

Förslaget bygger på en överenskommelse mellan Sverigedemokraterna, Moderaterna, Kristdemokraterna och Liberalerna.
