# Världen samlas för att finansiera framtidens hållbara utveckling

– Vi är glada att den nya agendan för utvecklingsfinansiering har en ambitiös ansats, men också återspeglar de utmaningar som världen står inför. I en tid av geopolitiska spänningar och minskat bistånd är det avgörande att stärka synergier mellan bistånd, främjande och handelspolitik, främja offentlig-privat samverkan och mobilisera privata investeringar för hållbar utveckling. Sverige har redan tagit viktiga steg i denna riktning och den ansatsen får nu även internationellt genomslag. Vi måste också bredda givarkretsen. Fler länder med stora resurser måste ta större ansvar och bidra till en global hållbar utveckling och finansiera klimatomställningen, säger statssekreterare Diana Janse.

**Skuldsituationen kräver omedelbara åtgärder**

Skuldsituationen i många utvecklingsländer tränger undan nödvändiga investeringar i hållbar utveckling. Sverige välkomnar det ambitiösa paketet kring skuldfrågor, inklusive åtgärder för stärkt tillväxt och skuldhållbarhet, samt fler vägar till finansiering för hållbar utveckling.

Det nya ramverket lyfter också vikten av effektiva och transparenta skattesystem för ökad skatteuppbörd, stärkande av partnerländers kapacitet inom handel, samt fortsatt modernisering av det internationella finansiella systemet, med Världsbanken och IMF som viktiga aktörer. För att möta miljö- och klimatutmaningarna behöver åtaganden vägledas av bland annat Parisavtalet. Sevilla-åtagandet kommer att bli en viktig pusselbit i genomförandet av det nya klimatfinansieringsmålet NCQG (New Collective Quantified Goal on Climate Finance).

**Stöd till reformer och lokalt ägarskap**

För att utvecklingsländers ekonomier ska kunna växa hållbart behöver de starka och rättvisa samhällssystem. Sverige vill se att länder som tar emot stöd genomför viktiga reformer – som att bekämpa korruption, stärka rättsstaten, skydda mänskliga rättigheter och arbeta för jämställdhet. Det är en förutsättning för att locka investeringar och skapa långsiktig tillväxt.

Sverige hjälper också till genom att erbjuda garantier för att dela risker med företag som vill investera i utvecklingsländer. Det ger fler små och medelstora företag i dessa länder tillgång till kapital, vilket i sin tur skapar jobb och minskar fattigdom. Dessutom delar Sverige med sig av kunskap och expertis, till exempel om hur man bygger fungerande skattesystem.

**Svenskt bistånd i förändring**

Sverige är ett av få länder som uppfyller FN:s mål om att lägga minst 0,7 procent av BNI på bistånd – 2025 uppgår det svenska biståndet till 56 miljarder kronor. Men även om biståndet är viktigt krävs det ett stort engagemang från privat sektor. Svenska företag ligger i framkant och deras innovationsförmåga bidrar till att driva den gröna och digitala omställningen globalt.
