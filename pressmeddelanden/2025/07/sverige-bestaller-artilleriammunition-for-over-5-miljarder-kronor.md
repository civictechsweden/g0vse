# Sverige beställer artilleriammunition för över 5 miljarder kronor

– Med denna beställning stärker vi Sveriges försvarsförmåga. Det är en viktig investering i trygghet för Sverige och Nato, säger försvarsminister Pål Jonson.

Syftet är att stärka försvarets uthållighet och säkerställa tillgången till kritisk materiel. Avtalen innebär att leveranser av artillerigranater kommer att påbörjas redan under 2025 och fortsätta under de kommande åren. Genom att teckna avtal med två leverantörer ökar även den långsiktiga försörjningen av artilleriammunition. Artilleriammunition, där både granater och drivladdningar räknas in, har sedan Rysslands fullskaliga invasion av Ukraina varit en bristvara på hela den internationella marknaden.

## Internationell beställning breddar Archersystemet

FMV har för Försvarsmaktens räkning tecknat ett avtal med ammunitionstillverkaren Rheinmetall Denel Munition som är ett dotterbolag till det tyska försvarsföretaget Rheinmetall och det sydafrikanska statliga bolaget Denel. Avtalet omfattar en beställning av artillerigranater och drivladdningar till artillerisystemet Archer som uppgår till över 4 miljarder kronor. Leveranser pågår 2025–2027.

Avtalet med Rheinmetall Denel Munition ökar den långsiktiga försörjningen ammunition som kan användas i Archersystemet.

## Beställning till Nammo

Avtalet mellan FMV och den nordiska ammunitionstillverkaren Nammo Sweden AB är ett så kallat ramavtal för leveranser av artillerigranater till artillerisystemet Archer. I samband med att ramavtalet ingås tecknas en första miljardbeställning för leveranser av Nammos 155 mm spränggranat med utökad räckvidd (High explosive extended range, HE-ER) som möjliggör skjutavstånd på uppåt 40 kilometer. Ramavtalet utgör en fortsättning på den strategiska samverkan med företaget för att öka produktionskapaciteten av artilleriammunition i Sverige och Norden som stöttats av FMV, Försvarsmakten och EU-kommissionen. Leveranser påbörjas 2028.
