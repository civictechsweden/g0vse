# Gemensam satsning för en bättre beroendevård och ett stärkt förebyggande arbete

– Vi ser ett stort behov av att förbättra vården och stödet för personer med skadligt bruk eller beroende eller en samsjuklighet. Det handlar om människor som ofta faller mellan stolarna i dagens system. Med den här planen vill vi stärka arbetet för en mer sammanhållen vård och ett förbättrat stöd, samtidigt som vi vill se ett stärkt förebyggande arbete med tidiga insatser för att motverka skadligt bruk och beroende, säger socialminister Jakob Forssmed.

– Det här arbetet ska ge fler en möjlighet till en ljus framtid. Förebyggande arbete och tidiga insatser mot skadligt bruk, beroende och psykisk ohälsa är centralt, inte minst för barn och unga som har hela livet framför sig, säger socialtjänstminister Camilla Waltersson Grönvall.

Socialstyrelsen och Folkhälsomyndigheten får i uppdrag att leda arbetet med att ta fram en myndighetsgemensam nationell plan som bland annat ska bidra till den pågående reformen av samhällets insatser för personer med samsjuklighet. Planen ska också innehålla insatser och åtgärder för att stärka det förebyggande arbetet, med särskilt fokus på barn och unga.

Planen ska stödja och bygga vidare på flera redan pågående initiativ, däribland den nationella strategin för psykisk hälsa och suicidprevention samt förslaget till ny socialtjänstlag som träder i kraft den 1 juli 2025.

Enligt uppdraget ska planen innehålla mål, delmål och prioriterade insatser för de kommande fem till tio åren. Den ska också inkludera insatser för att utveckla boendeformer och sysselsättning för målgruppen och även insatser för att förbättra vårdkedjan för frihetsberövade personer, samt stärka stödet till anhöriga och närstående.

Särskild hänsyn ska tas till barnrättsperspektivet, funktionshinderperspektivet och jämställdhetsperspektivet. Planen ska även beakta relevanta utredningar som gjorts inom området, till exempel Narkotikautredningen (S 2022:01) och Trygghetsberedningen (SOU 2024:54) samt även internationella erfarenheter.

Totalt avsätter regeringen 16 miljoner kronor till Socialstyrelsen och 12 miljoner till Folkhälsomyndigheten för arbetet under 2025. Övriga medverkande myndigheter får 1,5 miljoner kronor vardera.

Totalt deltar nio myndigheter i arbetet:

* Socialstyrelsen
* Folkhälsomyndigheten
* Kriminalvården
* Läkemedelsverket
* Myndigheten för familjerätt och föräldraskapsstöd
* Polismyndigheten
* Rättsmedicinalverket
* Statens beredning för medicinsk och social utvärdering
* Statens institutionsstyrelse
