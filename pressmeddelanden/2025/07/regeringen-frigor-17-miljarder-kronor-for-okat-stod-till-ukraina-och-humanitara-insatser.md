# Regeringen frigör närmare 1,7 miljarder kronor för ökat stöd till Ukraina och humanitära insatser

Regeringen fortsätter att reformera det svenska biståndet. De förändringar som nu görs i biståndsbudgeten anses nödvändiga i och med det föränderliga omvärldsläget.

– Vi lever i en orolig omvärld med ett stort antal kriser. På flera platser, inte minst i Ukraina, Sudan, Gaza och Jemen, är det mänskliga lidandet enormt. Situationen i många länder har förvärrats ytterligare av USA:s beslut att pausa delar av sitt bistånd. Sverige väljer därför att kliva fram med en omfattande omprioritering av biståndsbudgeten för 2025. Vi frigör 1,67 miljarder kronor för stöd till Ukraina och till livräddande insatser runt om i världen. Sverige kan inte täcka upp för USA:s neddragning, men vi måste göra allt vi kan för att stötta Ukraina och rädda liv, säger bistånds- och utrikeshandelsminister Benjamin Dousa.

Omprioriteringen som görs påverkar alla geografiska anslagsposter utom Ukraina och närområdet. Även inom det tematiska biståndet görs neddragningar. Förändringarna hanteras ansvarsfullt utan att bryta tidigare ingångna avtal.

Regeringen fasar också ut strategin för regionalt utvecklings­samarbete i Asien och Oceanien som ytterligare ett steg i ambitionen att gå från bistånd till handel i denna region. Ännu större fokus kommer att läggas vid relationerna till enskilda länder för att värna samarbetet och de svenska intressena i regionen. Även det svenska bilaterala utvecklingsbiståndet till Afghanistan avslutas.

– Sverige har bidragit med både utvecklingsbistånd och humanitärt stöd till Afghanistan under många år, men just nu finns begränsade möjligheter att långsiktigt fortsätta med utvecklingsbiståndet. Däremot ser vi ett stort behov av humanitärt stöd som Sverige kommer att fortsätta ge. Kvinnors och flickors situation i Afghanistan är fortsatt en viktig fråga för regeringen, säger Benjamin Dousa.

En viktig anledning till frigörandet av medel är för att ytterligare kunna stödja Ukraina.

– Stödet till Ukraina och närområdet är existentiellt för Europa. Ukraina är Sveriges främsta biståndspolitiska och utrikespolitiska prioritering. För att kunna stå emot ett Ryssland som inte drar sig för att beskjuta lekplatser, sjukhus, skolor och hem krävs ett ökat stöd. Ukraina slåss inte bara för sin frihet, utan även för Europas, avslutar Benjamin Dousa.
