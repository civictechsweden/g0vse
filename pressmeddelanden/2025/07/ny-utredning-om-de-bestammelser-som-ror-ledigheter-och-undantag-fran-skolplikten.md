# Ny utredning om de bestämmelser som rör ledigheter och undantag från skolplikten

– Det finns barn i Sverige som inte får den skolgång som de har lagstadgad rätt till. Det kan till exempel handla om vårdnadshavare som bryter mot regler kring ledighet eller att barn förs ut ur landet. Om man bryter mot skolplikten ska det inte gå obemärkt förbi, som det tyvärr ofta gör i dag. Vi gör nu mer för att garantera varje barns rätt till utbildning och frihet, säger utbildnings- och integrationsminister Simona Mohamsson.

Huvudmän och kommuner kan tycka att det är svårt att identifiera gränsdragningarna mellan de olika bestämmelserna om undantag från skolplikten, och i vilken situation de olika bestämmelserna ska användas. Oklarheterna innebär att olika huvudmän tillämpar reglerna olika, och också att reglerna tillämpas olika på skolor i samma kommun eller friskolekoncern.

Det förekommer att barn och unga förs ut ur landet mot sin vilja, och ibland även mot den ena vårdnadshavarens vilja. Orsakerna kan variera, men det förekommer att barn och unga utsätts för barn- eller tvångsäktenskap i ett annat land eller skickas på så kallade uppfostringsresor. Att föra bort ett barn innebär en kraftig inskränkning av barnets möjligheter att leva ett självständigt och fritt liv och att få utbildning och sjukvård.

Det finns flera olika anmälnings- och uppgiftsskyldigheter som är viktiga pusselbitar för att upptäcka barn som saknas av en eller annan anledning. Tyvärr är det inte alltid att de skyldigheterna följs. Det kan behövas ett stärkt utbyte av relevanta uppgifter och information mellan berörda aktörer, och det är också viktigt att undersöka om det finns behov av stöd för att förstå reglerna och vilka skyldigheter som finns.

## Det behövs tydligare regler för skolplikt och frånvaro

De regler som rör skolplikt och frånvaro behöver ses över och kompletteras utifrån flera aspekter. Regeringen ger därför en särskild utredare i uppdrag att utreda hur bestämmelserna ska bli tydligare inom tre olika områden:

1. Skollagens bestämmelser om ledighet.
2. Skollagens bestämmelser om att fullgöra skolplikten på annat sätt.
3. Skollagens bestämmelser om upphörande av skolplikten vid varaktig vistelse utomlands.

Utredaren har också i uppdrag att analysera och ta ställning till om det bör införas sanktioner när vårdnadshavare tar sina barn ur skolan utan tillstånd.

Josefin Malmqvist utses till särskild utredare. Josefin var 2016–2018 kommunalråd i Sundbyberg. Hon är riksdagsledamot sedan riksdagsvalet 2018 och gruppledare för Moderaterna i Utbildningsutskottet sedan 2024.

Utredaren ska redovisa sina förslag senast den 17 juni 2026.
