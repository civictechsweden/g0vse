# Ytterligare steg för införandet av administrativa sanktioner – ett effektivt sätt att motverka bidragsbrott

Syftet med administrativa sanktioner är tydligt: att effektivt motverka bidragsbrott och felaktiga utbetalningar – och att säkerställa att välfärden endast når dem som verkligen behöver den.

I delredovisningen från utredningen En effektivare ordning för att bekämpa bidragsbrott (S 2024:C) föreslås att administrativa sanktioner, såsom sanktionsavgifter och bidragsspärr, ska införas för att motverka bidragsbrott och felaktiga utbetalningar. Utredningen föreslår att lagändringen ska träda i kraft den 1 juli 2026. Om det ska vara möjligt behöver Försäkringskassan och Pensionsmyndigheten påbörja förberedelser under hösten 2025.

Därför ger regeringen nu Försäkringskassan och Pensionsmyndigheten i uppdrag att förbereda införandet av administrativa sanktioner i socialförsäkringen, även om regeringen ännu inte har beslutat att administrativa sanktioner ska införas.

– Det ska vara lätt att göra rätt, men väldigt svårt och kännbart att begå bidragsbrott. Förmåner och bidrag i välfärdssystemen ska gå till den som behöver det, inte till kriminella. Därför behöver vi skärpa verktygen och säkerställa att det får tydliga konsekvenser av att missbruka vår gemensamma välfärd. Sanktionsavgifter och bidragsspärrar kan vara verktyg för att bekämpa felaktiga utbetalningar och bidragsbrott, och för att strypa pengaflödet till den kriminella ekonomin, säger äldre- och socialförsäkringsminister Anna Tenje.

– Sanktioner i form av avgifter och bidragsspärr ger oss ytterligare verktyg för att motverka bidragsbrott och felaktiga betalningar. Vår gemensamma välfärd är solidariskt finansierad av svenska skattebetalare och ska finnas tillgänglig för de som är i behov av den, och inte utnyttjas i kriminella syften, säger Linda Lindberg, gruppledare för Sverigedemokraterna i riksdagen

Förberedelse av administrativa sanktioner kan till exempel handla om att utveckla it-stöd. Förberedelserna ska baseras på förslagen i promemorian Administrativa sanktioner i socialförsäkringen (Ds 2025:8) och myndigheternas respektive redovisningar av det sedan tidigare lämnade uppdraget att planera för administrativa sanktioner i socialförsäkringen. Den pågående lagstiftningsprocessen ska också beaktas, genom dialog med Regeringskansliet.

Försäkringskassan och Pensionsmyndigheten ska senast i september 2026 lämna skriftliga redovisningar av uppdraget till Regeringskansliet.
