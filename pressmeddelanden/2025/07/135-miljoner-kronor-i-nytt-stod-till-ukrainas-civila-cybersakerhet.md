# 135 miljoner kronor i nytt stöd till Ukrainas civila cybersäkerhet

– Ukraina har visat på stor motståndskraft när Ryssland gång på gång gör allt för att försvaga landet. Det är avgörande att Ukraina kan fortsätta ge medborgarna grundläggande samhällsservice, tillgång till information och digitala tjänster inom till exempel skola, vård och omsorg. Därför stärker vi nu Ukrainas cybersäkerhet genom ett betydande bidrag om 135 miljoner kronor. Det kommer att göra Ukraina mer motståndskraftigt mot framtida attacker, säger bistånds- och utrikeshandelsminister Benjamin Dousa.

Det nya stödet hanteras av Sida och sker inom ramen för Tallinnmekanismen, vilken är ett gemensamt initiativ från Sverige, Ukraina, Estland, Kanada, Danmark, Frankrike, Tyskland, Nederländerna, Polen, Storbritannien och USA. Tallinnmekanismen syftar till att stödja och stärka Ukrainas civila cybersäkerhet, öka cybermotståndskraften och skydda dess kritiska och civila infrastruktur genom samordnat internationellt bistånd.

Sverige och Frankrike tog gemensamt över mekanismens ordförandeskap i Kiev i april 2025 och kommer inneha det fram till hösten.
