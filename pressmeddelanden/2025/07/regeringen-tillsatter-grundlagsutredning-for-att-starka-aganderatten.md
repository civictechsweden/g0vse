# Regeringen tillsätter grundlagsutredning för att stärka äganderätten

Kommitténs uppdrag är brett, men har särskilt fokus på skyddet för rätten till ersättning vid rådighetsinskränkningar. I dag kan markägare behöva tåla långtgående inskränkningar i hur de får använda sin mark, utan att det finns någon rätt till ersättning – även i fall där det inte är den enskildes fel att inskränkningen görs. En sådan ordning är oförutsebar och innebär stor osäkerhet för markägare. När det allmänna inskränker hur till exempel en skogsägare får använda sin skog är det viktigt att det finns en tydlig och väl avvägd ersättningsreglering.

– God och långsiktig naturvård bygger på privat ägande och aktivt och lönsamt skogsbruk. Och det förutsätter i sig en stark äganderätt. Rätten till ersättning måste vara tydlig när staten inskränker enskildas rätt att bruka sin skog och mark. Nu vill vi att det blir klart redan i grundlagen, säger justitieminister Gunnar Strömmer.

– Skyddet för äganderätten och respekten för rådighet över privat egendom är central. Inte minst för landets skogsägare som investerat i, vårdat och brukat sin skog i generationer. Om staten begränsar möjligheten att bruka mark bör det finnas en klar och tydlig ersättningsrätt även i grundlagen så att äganderätten står stark även när andra intressen väger tungt, säger landsbygdsminister Peter Kullgren.

Den nya grundlagskommittén, som kommer att bestå av representanter från samtliga riksdagspartier, kommer att ledas av före detta justitierådet och ordföranden i Högsta domstolen Stefan Lindskog. Uppdraget ska redovisas senast den 17 augusti 2026.
