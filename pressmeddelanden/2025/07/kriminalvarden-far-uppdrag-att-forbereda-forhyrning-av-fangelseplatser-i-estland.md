# Kriminalvården får uppdrag att förbereda förhyrning av fängelseplatser i Estland

Den 18 juni i år undertecknades avtalet mellan Sverige och Estland om att Sverige får hyra upp mot 600 fängelseplatser i Estland. För att avtalet ska kunna genomföras i praktiken krävs även ett kompletterande samarbetsavtal samt förberedelser inom Kriminalvården. Regeringen har därför bemyndigat Kriminalvården att inleda förhandlingar med Estland om ett sådant avtal. Samtidigt får Kriminalvården i uppdrag att förbereda myndighetens verksamhet inför den planerade förhyrningen av fängelseplatser i Estland.

– Avtalet med Estland är ett viktigt steg för att avlasta Kriminalvården i det pressade läge som myndigheten befinner sig i. För att det ska fungera i praktiken krävs noggranna förberedelser. Det är avgörande att allt från säkerhet och rättssäkerhet till samverkan med estniska myndigheter har förutsättningar att fungera som det ska när avtalet börjar gälla, säger justitieminister Gunnar Strömmer.

Innan avtalet kan omsättas i praktiken krävs godkännande av båda ländernas parlament. Avtalet och en proposition med lagförslag planeras att överlämnas till Sveriges riksdag för godkännande under våren 2026. För ett godkännande krävs kvalificerad majoritet i riksdagen.

Målet är att de första intagna ska kunna placeras i Estland under sommaren 2026.

Förhyrning av anstaltsplatser utomlands bygger på en överenskommelse mellan Sverigedemokraterna, Moderaterna, Kristdemokraterna och Liberalerna.
