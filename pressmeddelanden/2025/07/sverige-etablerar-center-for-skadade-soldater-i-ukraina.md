# Sverige etablerar center för skadade soldater i Ukraina

Centret är en del av Operation Renovator, ett projekt som leds gemensamt av Nato och Ukraina sedan två år tillbaka. Syftet är att rehabilitera skadade soldater för att de där det är möjligt ska kunna återgå till aktiv tjänst inom den ukrainska försvarsmakten och, där detta inte är möjligt, ges förutsättningar att leva ett civilt liv med rimlig livskvalitet.

– När jag förra hösten besökte Ukraina och ett av dessa rehabiliteringscenter så slogs jag av den orubblighet som de ukrainska veteranerna uppvisade. Trots fysiska och psykiska trauman så ville de fortsätta försvara sitt land. Ukraina strider inte bara för sitt lands frihet, utan även för vår. Att vi fortsätter stötta dem i den kampen är vår tids viktigaste säkerhetspolitiska uppgift, säger minister för civilt försvar Carl-Oskar Bohlin.

– Det svenska stödet ska utgå från Ukrainas behov och stöd för rehabilitering av skadade soldater är mycket efterfrågat. Stödet kommer också vara en viktig del i att reformera och modernisera den ukrainska hälso- och sjukvården. Jag är mycket glad över att svensk kompetens och engagemang för Ukraina kan bidra till detta, säger sjukvårdsminister Acko Ankarberg Johansson.

– De ukrainska soldaterna har i över tre års tid offrat allt för friheten. Att hjälpa dem tillbaka till livet är vår moraliska skyldighet. Ett av Ukrainas mest akuta behov är rehabilitering av skadade soldater. Därför trappar Sverige nu upp vårt stöd genom att bli en aktiv partner i Operation Renovator. Vi kommer att stödja Ukraina så länge det krävs, säger Gulan Avci, försvarspolitisk talesperson i Liberalerna.

Uppdraget till MSB innefattar att modernisera och anpassa en befintlig byggnad i Ukraina, upphandla och installera modern medicinsk rehabiliteringsutrustning, och utbilda berörd hälso- och sjukvårdspersonal inom traumavård, traumamedicin och fysisk och psykisk rehabilitering.

MSB ska genomföra uppdraget mellan juli 2025 och juli 2027 med stöd av Försvarsmakten, Försvarets materielverk, Fortifikationsverket och Socialstyrelsen. När uppdraget är slutfört ska MSB lämna över ansvaret för driften av sjukvårdsinrättningen till ansvarig myndighet i Ukraina genom Natos stödfond.

MSB ska senast den 31 oktober 2027 lämna en skriftlig slutredovisning av uppdraget till Regeringskansliet (Försvarsdepartementet). Slutredovisningen ska redogöra för genomförd verksamhet, projektets totala kostnad och erfarenheter från sjukvård i krigsförhållanden av betydelse för det svenska totalförsvaret.
