# Nytt beslut om vallersättning och höjda stödnivåer

– Regeringen beslutade tidigare i vår att lämna in en ändring av planen, och med dagens godkännande från EU-kommissionen kan vi nu gå vidare med flera viktiga insatser för svenska lantbrukare. Ersättningen för vallodling spelar en central roll i arbetet med att öka kolinlagringen i åkermarken, minska jordbrukets påverkan på vattenmiljön och förbättra markens kvalitet. Det är särskilt viktigt att främja ökad vallodling i slättbygder, säger landsbygdsminister Peter Kullgren.

Utöver den nya ersättningen till vallodling innebär beslutet även förstärkningar av investeringsstödet för ökad konkurrenskraft och startstödet till unga lantbrukare. Ersättningsnivåerna för flera miljöersättningar och miljöinriktade investeringar höjs också. Bland annat kommer investeringar i gödsellager från och med i höst att ersättas med 80 procent, i linje med regeringens nya stödinsats Kväveklivet.

De förstärkningar som nu genomförs bygger på budgetpropositionen för 2024/25 (prop. 2024/25:1) och gör det möjligt för den strategiska planens budget att bättre svara upp mot den efterfrågan som finns för startstöd och investeringsstöd. Samtidigt förbättras möjligheterna att uppnå de mål som fastställts i den strategiska planen.

Med EU-kommissionens godkännande kortas nu åtagandeperioderna för de flesta femåriga miljöersättningarna. Dessutom höjs kompensationsstödet för jordbruk på öar utan fast broförbindelse för flera företagstyper.

En del ändringar, bland annat ändringarna i investeringsstöden, träder i kraft redan i år, andra från 2026.
