# SiS ska utreda praktiska förutsättningar för elektronisk övervakning

Barn och unga på SiS särskilda ungdomshem har rätt till en trygg vård- och boendemiljö. Som en del av regeringens arbete med att stärka den statliga barn- och ungdomsvården har en utredare föreslagit att elektronisk övervakning ska kunna användas för att förebygga att den unge begår brott eller avviker från vården.

Användningen av elektronisk övervakning är främst tänkt att användas för de barn och unga som, utan möjlighet till övervakning, annars inte hade fått vistas utanför hemmet. Samtidigt finns flera utmaningar kopplade till sådan övervakning.

– Barn och unga som är placerade på SiS ska ges en trygg och säker vård och utökade befogenheter är en viktig del i att uppnå den målsättningen. Genom det här uppdraget ger regeringen SiS i uppdrag att se över hur myndigheten framöver kan använda sig av elektronisk övervakning – dels som ett verktyg för att säkerställa att barn och unga som är placerade på SiS inte drar sig undan vård eller begår brott under placeringstiden, dels som ett verktyg för att följa särskilda föreskrifter enligt socialnämndens beslut., säger socialtjänstminister Camilla Waltersson Grönvall.

– Vi måste säkerställa att barn och unga som befinner sig i samhällets vård skyddas från kriminalitet. Elektronisk övervakning kan vara ett viktigt verktyg i detta arbete, och därför är det nödvändigt att vi nu ser över hur det kan användas på ett rättssäkert och ändamålsenligt sätt, säger socialminister Jakob Forssmed.

– När barn placeras i samhällets vård är det vårt ansvar att skydda dem, inte lämna dem åt kriminalitet eller otrygghet. Ingen ungdom på SiS ska kunna rymma, försvinna eller dras djupare in i brott. Därför ger regeringen SiS i uppdrag att se över hur elektronisk övervakning kan användas för att öka tryggheten och säkerställa att vården fungerar. För barnens skull, säger Lina Nordquist, gruppledare för Liberalerna.

– Det är oacceptabelt att unga med omfattande vårdbehov eller tydlig risk för kriminalitet har kunnat avvika eller begå nya brott under placeringstid på SiS. Elektronisk övervakning är ett verktyg som behöver användas mer för att skydda både individen och samhället, samt skapa bättre förutsättningar för återanpassning. Därför är det viktigt att vi nu tittar på de praktiska förutsättningarna för att det ska kunna tillämpas i en större utsträckning, säger Linda Lindberg, gruppledare för Sverigedemokraterna.

## Praktiska förutsättningar ska utredas

SiS har redan i dag möjlighet att använda elektronisk övervakning i vissa fall, men använder det inte i dagsläget av bl.a. praktiska skäl. Mot denna bakgrund får SiS nu i uppdrag att utreda de praktiska förutsättningarna för att använda elektronisk övervakning på särskilda ungdomshem.

SiS ska också utreda myndighetens förutsättningar att ansvara för elektronisk övervakning av barn och unga efter ett beslut av socialnämnden. En utredare har i Ds 2024:30 lämnat förslag om insatser i socialtjänsten när samtycke saknas att elektronisk övervakning ska kunna användas i fler situationer. Det handlar om barn och unga som inte är placerade på ett särskilt ungdomshem, men som ska följa särskilda föreskrifter, till exempel att under vissa tider uppehålla sig i bostaden.

SiS ska bland annat analysera vilken teknik och utrustning som krävs, och hur övervakningen kan genomföras på ett kostnadseffektivt och ändamålsenligt sätt.

SiS ska senast den 25 maj 2026 slutredovisa uppdraget till Regeringskansliet.
