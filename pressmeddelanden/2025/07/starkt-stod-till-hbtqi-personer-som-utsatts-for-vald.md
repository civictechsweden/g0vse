# Stärkt stöd till hbtqi-personer som utsätts för våld

Syftet är att öka kunskapen och därigenom upptäckten av hbtqi-personers våldsutsatthet. Kunskapen behöver också omsättas till ett bemötande som säkerställer att hbtqi-personer inte riskerar diskrimineras när de söker stöd från samhället.

Tidigare studier har visat på att våld i samkönade relationer inte alltid uppmärksammas eller bemöts på samma sätt som våld i heterosexuella relationer.

  - I Sverige ska alla, oavsett sexuell läggning, könstillhörighet eller könsuttryck, känna sig trygga i att vara den de är och älska vem de vill utan att riskera våld, trakasserier eller annan diskriminering. Då måste vi se till att samhällets bärande institutioner, som vården och rättsväsendet, har kunskapen för att ge rätt stöd. Nu agerar vi för det, säger jämställdhetsminister Nina Larsson.

  - Hbtqi-personer är utsatta för våld i nära relationer. Kunskapsstödet som Nationellt centrum för kvinnofrid ska ta fram är därför mycket angeläget. Särskilt i situationer där våld förekommer kan det vara avgörande att man bemöts med respekt och öppenhet, säger sjukvårdsminister Acko Ankarberg Johansson.

  - Det är hög tid att hbtqi-personers utsatthet för våld tas på fullaste allvar och att vi tar steg i rätt riktning för att förbättra situationen. När vi ger våra myndigheter bättre kunskaper och verktyg att möta och stötta hbtqi-personer som utsätts för våld bekräftar vi något grundläggande – att alla människors liv, kärlek och trygghet är lika värdefull i vårt samhälle, säger Saila Quicklund, gruppledare för Moderaterna i arbetsmarknadsutskottet.

NCK har tidigare tagit fram liknande stöd för kommuner, vården och rättsväsendets arbete med våldsutsatta och ska utveckla det specifikt vad gäller våld mot hbtqi-personer.
