# Utredning om ett nationellt tiggeriförbud har överlämnat sitt betänkande

Tiggeri kan medföra negativa konsekvenser för såväl enskilda individer som samhället i stort. Många som tigger lever under mycket svåra förhållanden och har endast i begränsad utsträckning rätt till de sociala skyddsnäten. I tiggeriets spår har också förekommit tältläger med undermåliga boendeförhållanden samt problem för omgivningen med nedskräpning, skador på egendom och ökad otrygghet. Flera grupperingar har också styrts av kriminella aktörer, som utnyttjar utsatta EU-medborgare. Det finns i dag en möjlighet för kommuner att, under vissa förutsättningar, införa lokala förbud mot tiggeri på vissa platser. Denna möjlighet har dock begränsningar.

Mot denna bakgrund beslutade regeringen, tillsammans med Sverigedemokraterna, att tillsätta en utredning med uppdrag att analysera hur väl den nuvarande ordningen med möjlighet till lokala ordningsföreskrifter fungerar. Utredningen skulle även analysera vilka för- och nackdelar den nuvarande regleringen har jämfört med ett nationellt förbud, och, oavsett ställningstagande i sakfrågan, lämna författningsförslag som innebär att tiggeri förbjuds på nationell nivå.

Utredningen bedömer att det saknas behov av ett nationellt tiggeriförbud, bland annat eftersom dagens möjlighet för kommuner att införa lokala förbud fungerar väl. Samtidigt har utredningen haft i uppdrag att ta fram förslag till lagstiftning om ett nationellt förbud, och därför lämnas ett förslag genom en ny bestämmelse i brottsbalken.

– Ett nationellt förbud mot tiggeri aktualiserar flera svåra frågor och avvägningar. Tiggeri kan medföra negativa konsekvenser för såväl enskilda individer som samhället i stort. Många som tigger lever under mycket svåra förhållanden och har endast i begränsad utsträckning rätt till de sociala skyddsnäten. Och nu har vi fått ett bra underlag för att kunna arbeta vidare med frågan, säger justitieminister Gunnar Strömmer.

Uppdraget till utredningen bygger på en överenskommelse mellan Sverigedemokraterna, Moderaterna, Kristdemokraterna och Liberalerna.
