# Uppdrag att analysera rätten till sjuk- och aktivitetsersättning vid ideella åtaganden

– Det är viktigt att personer med sjuk- och aktivitetsersättning, varav många har en funktionsnedsättning, kan delta i det politiska och offentliga livet på lika villkor som andra. Utrymmet för personer som har sjuk- eller aktivitetsersättning att engagera sig ideellt har diskuterats under lång tid. Nu behöver vi se hur reglerna tillämpas, säger äldre- och socialförsäkringsminister Anna Tenje.

– Föreningslivet och ideella engagemang är en viktig del av samhället – både för enskilda personers gemenskap och för demokratin i stort. Att personer med sjuk-eller aktivitetsersättning kan engagera sig är viktigt, och med det här uppdraget får vi en tydligare bild av hur reglerna om sjuk- och aktivitetsersättning tillämpas vid ideella engagemang, säger socialminister Jakob Forssmed.

Engagemang i exempelvis föreningsliv påverkar inte rätten till sjuk- eller aktivitetsersättning så länge det inte kan jämställas med förvärvsarbete. Samtidigt som det är en fråga som har diskuterats under lång tid saknas en fullständig analys av hur dagens regler tillämpas i praktiken.

Därför får ISF i uppdrag att analysera Försäkringskassans beslut om sjukersättning och aktivitetsersättning avseende vilken betydelse ideella åtaganden och andra oavlönade aktiviteter har för bedömningen av arbetsförmågan. Myndigheten ska även analysera den information som ges till försäkrade om ideella åtaganden med mera under tid med sjuk- eller aktivitetsersättning.

Uppdraget ska redovisas senast den 21 maj 2027.
