# Ändrad instruktion för Energimarknadsinspektionen

– Energimarknadsinspektionens uppgifter och ansvar har direkta konsekvenser för genomförandet av en effektiv energiomställning och för en trygg energiförsörjning. Genom den nya instruktionen skapar regeringen nu goda förutsättningar för Energimarknadsinspektionen att bidra i arbetet med att genomföra energipolitiken, säger energi- och näringsminister Ebba Busch.

Med utgångspunkt i Tidöavtalet gav regeringen i juni 2023 en utredare i uppdrag att se över myndigheternas uppgifter och ansvar inom energiområdet. Utredningen syftade till att säkerställa en effektiv ansvarsfördelning mellan myndigheterna, att uppgifter och ansvar är tydligt definierade och att goda förutsättningar finns för att myndigheterna ska kunna bidra i arbetet med att genomföra energipolitiken utifrån sina respektive kärnuppgifter och ansvarsområden. I mars 2024 redovisade utredaren översynen av Energimarknadsinspektionen och lämnade samtidigt ett förslag till vissa ändringar av myndighetens instruktion.

Den ändrade instruktionen följer i huvudsak utredarens förslag. Genom ändringen förtydligas bland annat myndighetens ansvar att bidra till att de ​​energipolitiska målen om leveranssäkerhet och planering av det svenska elsystemet uppnås. Syftet är att tydliggöra Energimarknadsinspektionens roll och förhållande till övriga energimyndigheter.
