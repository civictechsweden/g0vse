# Utrikesminister Maria Malmer Stenergard besöker Bosnien och Hercegovina

– Folkmordet i Srebrenica krävde tusentals oskyldiga människors liv och fortfarande, 30 år senare, fortsätter identifiering och begravning av offer. Minneshögtiden är till för att hedra offren och anhöriga och påminner oss om vikten av fred och försoning. Sverige fortsätter att vara aktivt involverat i arbetet för fred, utveckling och Bosnien och Hercegovinas EU-närmande, säger utrikesminister Maria Malmer Stenergard.

Utrikesministern kommer att delta i den minneshögtid som äger rum på den internationella årsdagen av folkmordet den 11 juli i Potočari nära Srebrenica. Under besöket kommer utrikesministern även att besöka Sarajevo och träffa bosniska företrädare och diskutera den politiska situationen i Bosnien och Hercegovina, inklusive landets EU-närmande.
