# Finansministern deltar vid Ekofinrådets möte den 8 juli

Mötet är det första formella rådsmötet under det danska ordförandeskapet och som alltid när ett nytt ordförandeskap tillträtt kommer de att presentera sitt arbetsprogram för Ekofinrådet.

Rådet kommer även att diskutera kommissionens förslag till lagstiftningspaket om värdepapperisering, som presenterades den 17 juni. Syftet med förslaget är att förenkla och effektivisera regelverket för att främja värdepapperisering i EU.

En annan punkt på dagordningen är det så kallade Europaketet, som innehåller förslag om en digital euro. Rådet väntas även anta tre rättsakter som rör införandet av euron i Bulgarien samt en rad beslut som rör genomförandet av EU:s finanspolitiska ramverk, däribland rekommendationer om att aktivera den nationella undantagsklausulen för 15 medlemsstater.

I samband med mötet äger även ett Eurogruppsmöte i inkluderande format rum.

Under en arbetsmiddag kommer ministrarna diskutera de ekonomiska och finansiella konsekvenserna av Rysslands fullskaliga invasion av Ukraina.
