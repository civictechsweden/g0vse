# Uppdrag att stärka ekobrottsbekämpningen

Utredningen om en organisation av en effektiv ekobrottsbekämpning överlämnade nyligen sitt betänkande. I samband med överlämnandet meddelade regeringen att det inte är aktuellt att gå vidare med utredningens förslag om en avveckling av Ekobrottsmyndigheten. Samtidigt räcker Ekobrottsmyndigheten i dagsläget inte till för att hantera den ekonomiska brottsligheten och verksamheten ska därför ses över genom åtgärder i tre steg.

– Den ekonomiska brottsligheten har ändrats i grunden sedan Ekobrottsmyndigheten inrättades för drygt 25 år sedan. Det ställer andra krav på varje aktör, inte minst Ekobrottsmyndigheten. Samspelet mellan de aktuella myndigheterna måste bli effektivare. Hinder mot samverkan måste rivas, tempot i processerna måste upp och lagföringen måste öka. Det här uppdraget har just den riktningen. Att strypa den kriminella ekonomin är helt avgörande för att slå undan benen för den organiserade brottsligheten. Och regeringens linje är glasklar: Det är full fart framåt som gäller, säger justitieminister Gunnar Strömmer.

Regeringen har nu initierat de aviserade åtgärderna. Som ett första steg har utredningens förslag i de delar som stärker arbetet mot den kriminella ekonomin skickats ut på remiss.

Regeringen har även beslutat om det andra steget i åtgärdspaketet – ett gemensamt uppdrag till berörda myndigheter. I uppdraget ingår att Ekobrottsmyndigheten, Polismyndigheten och Åklagarmyndigheten gemensamt ska hitta lösningar som på kort sikt och inom myndigheternas befintliga anslag stärker ekobrottsbekämpningen:

* Myndigheternas strategiska och operativa samarbete mot ekonomisk brottslighet ska stärkas.
* Myndigheterna ska vidta åtgärder och föreslå förordningsändringar som, utifrån befintliga myndighetsstrukturer, stärker Ekobrottsmyndighetens kapacitet och myndigheternas gemensamma arbete mot ekonomisk brottslighet.
* Ekobrottsmyndigheten ska också öka sin utrednings- och lagföringstakt.

Därutöver har myndigheterna fått i uppdrag att analysera och lämna förslag på vilka eventuella större förändringar av Ekobrottsmyndigheten som kan vidtas på längre sikt, i det tredje steget, för att förbättra och effektivisera myndigheten.

Uppdraget ska redovisas senast den 15 mars 2026.
