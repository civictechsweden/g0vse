# Skärpta regler för att minska de illegala sprängningarna

Det är av största vikt att förhindra de senaste årens utveckling med en kraftig ökning av antalet sprängdåd. Det handlar om tryggheten och säkerheten i samhället. Lagstiftningen som reglerar explosiva varor övergår från att huvudsakligen ha fyllt ett olycksförebyggande syfte till att bli mer brottsförebyggande.

– Den organiserade brottsligheten utnyttjar de sårbarheter som finns för att komma över civila sprängmedel och genomföra sprängningar i syfte att hota, utpressa och skada människor och företag samt skada egendom. Det skärpta regelverket är ytterligare ett led i arbetet med att få stopp på de illegala sprängningarna och skapa ett tryggare samhälle, säger minister för civilt försvar Carl-Oskar Bohlin.

– Vi måste strypa tillgången på sprängmedel. Bristerna i det nuvarande systemet är slående: 2022 fanns totalt 3 750 tillstånd för explosiva varor som var utfärdade av kommunerna – men endast 352 tillsyner genomfördes. Detta är bara ett av alla uttryck för en oreda som vi städar upp, säger justitieminister Gunnar Strömmer.

Lagändringarna innebär bland annat att:

* Myndigheten för samhällsskydd och beredskap (MSB) får en
  samordnande roll för kommunernas tillståndsverksamhet,
* MSB ges ansvar för tillsyn över den kommunala tillstånds- och
  tillsynsverksamheten,
* det brottsförebyggande perspektivet i tillståndsprövningen stärks och
  möjligheten att återkalla och ändra tillstånd utökas,
* det införs en skyldighet för tillståndshavare att anmäla användning och
  tillfällig förvaring av explosiva varor till kommunen,
* tillstånd till viss hantering av explosiva varor som ska ske i mer än en
  kommun ska prövas av endast en kommun, och
* det införs sekretess i tillsynsärenden för att förhindra att explosiva
  varor kommer till brottslig användning.

Förslagen till lagändringar lades fram i regeringens proposition Explosiva varor – en ändamålsenlig hantering av tillstånd och tillsyn (prop. 2024/25:163) i maj i år, propositionen antogs därefter av riksdagen.
