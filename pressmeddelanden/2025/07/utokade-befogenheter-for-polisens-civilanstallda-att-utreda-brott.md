# Utökade befogenheter för polisens civilanställda att utreda brott

För att möta brottsutvecklingen är det viktigt att kontinuerligt utveckla arbetsmetoder och ta vara på den samlade kompetens som finns hos Polismyndigheten.

En stor andel av de brott som anmäls till Polismyndigheten handläggs av civilanställd personal som arbetar med att utreda brott eller ta emot anmälningar vid till exempel polisens kontaktcenter (PKC) som nås via telefonnummer 114 14 och polisens hemsida. I dag saknar dock civilanställda rätt att hålla förhör och vidta andra utredningsåtgärder i det inledande skedet när en förundersökning ännu inte har inletts. Detta leder till att bevissäkringen senareläggs och medför att brottsutredningarna tar längre tid att genomföra.

Därför presenterar regeringen nu förslag som innebär att civilanställda som Polismyndigheten utsett ska kunna hålla förhör och vidta andra utredningsåtgärder redan innan en förundersökning har inletts, så kallad primärutredning. Förslaget medför att dessa tjänstemän även kommer få genomföra förenklade utredningar.

– För att trycka tillbaka brottsligheten är det avgörande att Polismyndigheten har de verktyg de behöver. Därför lägger regeringen om politiken på bredden. Genom dessa förslag kommer myndighetens utredningsverksamhet effektiviseras och stärkas samtidigt som resurser frigörs så att poliser kan ägna sig åt uppgifter där det finns ett större behov av polisiär kompetens, säger justitieminister Gunnar Strömmer.

Författningsändringarna föreslås träda i kraft den 1 juli 2026.
