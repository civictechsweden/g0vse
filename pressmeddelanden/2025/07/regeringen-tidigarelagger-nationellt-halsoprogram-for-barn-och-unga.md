# Regeringen tidigarelägger nationellt hälsoprogram för barn och unga

– Det nationella hälsoprogrammet innebär stärkta möjligheter för att främja barns och ungas hälsa och tidigt identifiera risker för ohälsa. Barns och ungas hälsa kan inte vänta, därför tidigarelägger vi delar av uppdraget, säger socialminister Jakob Forssmed.

Regeringen har beslutat att tidigarelägga Socialstyrelsens redovisning av innehållet i det nationella hälsoprogrammet med två månader, till augusti 2026. Syftet är att det är angeläget att ge barn och unga i hela Sverige tillgång till en regelbunden, sammanhållen och likvärdig hälsouppföljning, oavsett var de bor.

För att tillgängliggöra och samlat informera om hur program­met är utformat och vad respektive steg i programmet innehåller får Socialstyrelsen i uppdrag att ta fram tekniska lösningar för att visualisera programmets innehåll på ett lättillgängligt sätt via befintliga plattformar. Informationen ska rikta sig till allmänheten, vårdnadshavare och barn och unga.

Utöver detta ska myndigheten bland annat redovisa kostnader för hälsobesök inom olika verksamheter och professioner, samt analysera hälsoekonomiska effekter av förebyggande insatser. Arbetet ska även inkludera en strategi för långsiktig implementering och utveckling av programmet.

För uppdraget får Socialstyrelsen använda 4 miljoner kronor under 2025. Slutredovisningen av hela uppdraget ska lämnas till Regeringskansliet senast den 31 januari 2027.
