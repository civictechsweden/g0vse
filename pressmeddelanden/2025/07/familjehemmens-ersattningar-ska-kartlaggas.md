# Familjehemmens ersättningar ska kartläggas

Familjehemsplaceringar är den vanligaste placeringsformen utanför det egna hemmet. För att kompensera familjehemmens arbetsinsats och kostnader ges i dag både arvode och omkostnadsersättning. I dag saknas det däremot nationell reglering och samlad information om hur ersättningen varierar mellan kommuner och aktörer.

– Familjehemsvården är avgörande för att barn i utsatta situationer ska få det stöd de behöver. Men för att ge familjehem goda förutsättningar är det viktigt att ersättningen till dessa hem är tydlig och anpassad efter barnets behov, säger socialtjänstminister Camilla Waltersson Grönvall.

– Barn som inte kan bo kvar hemma förtjänar trygghet och stabilitet. Ofta är en varm och vardaglig familjemiljö det bästa – därför måste familjehem få rätt stöd och förutsättningar att göra skillnad, säger Helene Odenjung, barnrättspolitisk talesperson för Liberalerna.

– Att vara familjehem är ett stort åtagande som kan vara avgörande för att ge barn i behov av stöd en trygg miljö. Det är viktigt att familjehemmen har goda förutsättningar. Regeringen ger därför Socialstyrelsen i uppdrag att kartlägga och föreslå hur ersättningarna till familjehem kan förbättras, säger socialminister Jakob Forssmed.

Regeringen ger nu Socialstyrelsen i uppdrag att kartlägga ersättningarna till familjehem och lämna förslag på hur ersättningarna bör beräknas framöver. Kartläggningen ska omfatta såväl kommunala familjehem som konsulentstödda familjehem som stöttas av privata aktörer.

Socialstyrelsen ska innan den 17 juni 2026 lämna en slutredovisning av uppdraget till Regeringskansliet.
