# USA:s tullar i fokus när bistånds- och utrikeshandelsminister Benjamin Dousa deltar i extrainsatt möte med EU:s handelsministrar

Mötet väntas fokusera på den senaste utvecklingen av handelsrelationerna mellan EU och USA och de pågående förhandlingarna mellan EU-kommissionen och USA.

– USA har eskalerat situationen med det senaste beskedet om ännu högre tullar mot EU från den 1 augusti. Sverige stödjer kommissionen i att fortsätta arbeta för att nå en överenskommelse så att vi kan undvika nya tullar, men förbereder oss också för andra utfall. Vi är tydliga med att om USA inför tullar på 30% kommer EU att svara, säger bistånds- och utrikeshandelsminister Benjamin Dousa.

Rådet kommer under mötet att få en lägesuppdatering om situationen för EU:s pågående frihandelsförhandlingar med en rad länder. EU-kommissionen väntas även presentera den senaste utvecklingen av handelsrelationerna mellan EU och Kina och den dialog som förs med Kina inför det planerade toppmötet mellan EU och Kina i juli.
