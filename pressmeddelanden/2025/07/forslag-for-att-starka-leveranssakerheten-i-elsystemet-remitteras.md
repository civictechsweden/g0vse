# Förslag för att stärka leveranssäkerheten i elsystemet remitteras

Stödet ska gå till aktörer som investerar i elproduktionskapacitet där behovet är som störst. Investeringarna kan avse kraftvärmeverk, gasturbiner och lagringsanläggningar för el eller värme. Projekten ska ligga i områden där elproduktionen bidrar till att ny elanvändning kan kopplas till elnätet. Investeringar som får stöd ska vara på plats före 2030.

Förordningen baseras på gruppundantag för statsstöd och stöd kan därför inte lämnas till anläggningar som drivs med fossila bränslen. Behovet av att bygga ut planerbar elproduktion är stort och ett gruppundantag gör investeringsstödet snabbare att införa.

Projekt ska kunna få stöd på upp till 30 procent av investeringskostnaden, med ett tak på 30 miljoner euro. Begränsningen följer av EU:s statsstödsregler. Taket på 30 miljoner euro gäller per projekt, vilket innebär att en aktör kan ansöka om flera stöd.

Energimyndigheten föreslås bli ansvarig myndighet. Sista datum att svara på remissen är 29 september 2025.
