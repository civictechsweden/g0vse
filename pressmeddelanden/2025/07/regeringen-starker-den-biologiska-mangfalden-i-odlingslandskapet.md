# Regeringen stärker den biologiska mångfalden i odlingslandskapet

Vissa av de traditionella åtgärder som behöver göras i anslutning till jordbruket för att stärka den biologiska mångfalden genomförs inte längre i tillräcklig omfattning, eftersom de inte lönar sig för enskilda jordbrukare. Därför satsar regeringen sammanlagt 225 miljoner kronor under 2023–2027 på att dessa åtgärder ändå ska genomföras, så att den biologiska mångfalden värnas i större utsträckning i Sverige.

De nya reglerna som regeringen nu har beslutat om innebär att företag kan ansöka om stöd för att regelbundet beskära till exempel lövträd eller buskar på eller i anslutning till jordbruksmark. På så sätt bevaras, stärks eller utvecklas deras höga naturvärden. Stöd kan också sökas för att bränna ljunghed eller gräsmark i naturvårdssyfte.

- Eftersom traditionella metoder bidrar till att stärka både vår natur och kulturvärden, har regeringen beslutat om sammanlagt 225 miljoner kronor under 2023–2027 för att stärka och utveckla den biologiska mångfalden i det svenska odlingslandskapet. Dagens nya regler innebär att företag nu kan ansöka om stöd för att genomföra dessa åtgärder, säger klimat- och miljöminister Romina Pourmokhtari.

- Utöver de biologiska värdena bidrar stödet även till att bevara delar av det kulturlandskap som jag, liksom många andra svenskar, förknippar med sommarsverige – till exempel hamlade träd, säger landsbygdsminister Peter Kullgren.

- Öppna landskap med rik biologisk mångfald är ovärderliga för Sverige. Genom att stödja jordbrukarnas insatser skapar vi en naturvård som respekterar äganderätten samtidigt som vi värnar våra levande landskap för kommande generationer, säger Moderaternas partisekreterare Karin Enström.

Regeringen har också beslutat att stöd nu får ges för skötsel av vissa myrar som bedöms bidra till att bevara eller stärka natur- och kulturmiljövärden i Norrbottens, Västerbottens, Jämtlands och Västernorrlands län. Skötseln måste göras genom slåtter med skärande eller klippande redskap och avslagen växtmassa måste tas bort.

Med det här beslutet har regeringen skapat ett mer flexibelt och kostnadseffektivt nationellt stöd för de åtgärder som lyftes ut ur det nationella genomförandet av EU:s gemensamma jordbrukspolitik från och med 2023. Länsstyrelsen ansvarar för att pröva ansökningar och beslutar om stöd till de åtgärder som bedöms ha bäst förutsättningar att uppfylla syftet.
