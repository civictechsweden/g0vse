# EU antar nya sanktioner mot Ryssland

– Det är mycket välkommet att oljepristaket sänks, något som regeringen har drivit på under en längre tid. Beslutet kommer få stora effekter på rysk ekonomi och möjligheter att finansiera kriget. Framöver blir det viktigt att fortsätta vidta åtgärder mot den ryska skuggflottan och säkerställa att pristaket upprätthålls på ett effektivt sätt, säger utrikesminister Maria Malmer Stenergard.

– Det är viktigt att vi idag fått på plats ett 18:e sanktionspaket. När Ryssland fortsätter sitt brutala anfallskrig mot Ukraina med oförminskad styrka är det extra viktigt att EU håller i sitt fasta och riktade svar. Vi vet att sanktionerna tar hårt på den ryska krigskassan. Sverige fortsätter driva på för ytterligare sanktioner och ett starkt stöd till Ukraina, säger EU-minister Jessica Rosencrantz.

Det nya sanktionspaketet innehåller även ytterligare finansiella åtgärder, exportförbud samt andra åtgärder för att motverka kringgående av sanktioner och tredje lands stöd till Ryssland. I sanktionspaketet införs även ett förbud mot att köpa, importera eller överföra petroleumprodukter från rysk råolja via tredje land, samt mot att tillhandahålla relaterat tekniskt eller finansiellt stöd.

Totalt sanktionslistas 91 enheter, 14 individer och 105 ytterligare fartyg som kopplas till den ryska skuggflottan i det 18:e sanktionspaketet.
