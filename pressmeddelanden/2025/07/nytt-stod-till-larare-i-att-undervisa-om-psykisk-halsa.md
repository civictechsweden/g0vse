# Nytt stöd till lärare i att undervisa om psykisk hälsa

– Psykisk ohälsa är ett växande problem bland barn och unga. Allt fler elever kämpar med stress, oro och sömnsvårigheter – och skärmar är en del av det mönstret. För mycket skärmtid går ofta ut över elevernas sömn, rörelse och koncentration, vilket också märks i klassrummen. Nu ger vi lärarna bättre stöd i att undervisa om faktorer som påverkar elevernas psykiska hälsa, säger utbildnings- och integrationsminister Simona Mohamsson.

Skolverket erbjuder redan i dag stöd till huvudmän, rektorer och lärare som är kopplat till området hälsa. Stödmaterialet är brett och i huvudsak inriktat mot skolans gemensamma elevhälsoarbete. Det finns dock ett begränsat stöd till lärare om hur de ska arbeta med området i undervisningen. Det nya stödmaterialet ska stötta lärare i att undervisa om faktorer som påverkar elevers psykiska hälsa, inom de befintliga kurs- och ämnesplanerna i ämnena idrott och hälsa och biologi.

Uppdraget ges genom en ändring i Skolverkets regleringsbrev och ska redovisas till Regeringskansliet senast den 29 maj 2026.
