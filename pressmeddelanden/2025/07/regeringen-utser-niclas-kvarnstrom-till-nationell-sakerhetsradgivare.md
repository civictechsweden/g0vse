# Regeringen utser Niclas Kvarnström till nationell säkerhetsrådgivare

– Niclas Kvarnström är en framstående diplomat med lång erfarenhet från Utrikesdepartementet, Europeiska unionen och det privata näringslivet. Han har bred utrikes- och säkerhetspolitisk kompetens som täcker både Europa, Ryssland, Kina och flera multilaterala samarbetsorganisationer. Jag är glad över att han har tackat ja till att återvända till Sverige från Bryssel för att tjänstgöra som nationell säkerhetsrådgivare, säger statsminister Ulf Kristersson.

Den nationella säkerhetsrådgivaren biträder det nationella säkerhetsrådet och statsministern i utrikes- och säkerhetspolitiska frågor och frågor om nationell säkerhet.

Niclas Kvarnström kommer närmast från rollen som Managing Director, Asia and the Pacific på Europeiska utrikestjänsten (EEAS) i Bryssel och var före det chef för enheten för Asien och Oceanien på Utrikesdepartementet.

Han har varit Sveriges ambassadör i Singapore och Brunei, arbetat på UD:s enhet för Östeuropa och Centralasien och varit chef för sekretariatet som ledde Sveriges kandidatur till FN:s säkerhetsråd. Han har också tjänstgjort vid den svenska FN-representationen i New York och vid ambassaden i Peking.

Niclas Kvarnström tillträder sin tjänst som nationell säkerhetsrådgivare den 28 juli 2025.
