# Barnets ställning ska stärkas – ny utredning om barns rättigheter i familjerättsliga frågor

Barn ska få bättre stöd och större möjlighet att uttrycka sin vilja i mål om vårdnad, boende och umgänge. Utredningen ska bland annat analysera om barn bör ha rätt till ett eget juridiskt biträde, alltså en person som kan hjälpa barnet att föra fram sin åsikt i en rättsprocess. Utredaren ska också se över hur barn kan få bättre stöd och information från socialtjänsten samt under domstolsförhandlingar.

– Vi vill att barn ska vara trygga och bli lyssnade på när vuxna fattar beslut som påverkar deras liv. Nu ser vi över hur barnets rätt att komma till tals i familjerättsliga frågor kan tas till vara på ett bättre sätt. Detta också för att domstolar ska få bättre förutsättningar att fatta välgrundade beslut, säger justitieminister Gunnar Strömmer.

– Barnets rättigheter och behov ska sättas i första rummet. Alla barn ska få sina rättigheter tillgodosedda, och det är samhällets ansvar att säkerställa detta. Den här utredningen är ett viktigt steg för att barn bättre komma till tals och blir lyssnade på, säger socialtjänstminister Camilla Waltersson Grönvall.

I vissa situationer kan ett barn behöva stöd och insatser från någon annan än sin vårdnadshavare. Därför ska utredaren även ta ställning till om det bör bli möjligt att utse en tillfällig företrädare för barnet i ärenden hos socialtjänsten eller enligt lagen om stöd och service till vissa personer med funktionsnedsättning.

Utredningen är en del av regeringens arbete med att stärka barnets rättigheter och skydda barn från våld. Den bygger vidare på de lagändringar som nyligen trätt i kraft och som tydliggjort att inget barn ska tvingas till umgänge med en förälder om det finns risk att barnet far illa.

Uppdraget ges till hovrättsrådet och vice ordföranden Ulrika Ihrfelt och ska redovisas senast den 24 augusti 2026.
