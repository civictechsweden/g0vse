# Distributionsutredningen ska undersöka behov av förändringar avseende marknäten

Bakgrunden till tilläggsdirektivet är att public service är ålagda att använda marknäten för distribution av radio och tv och att infrastrukturen för marknäten ägs av det helstatliga företaget Teracom AB. Sedan årsskiftet har de kommersiella aktörerna i näten blivit färre i och med att Boxer upphört med sin distribution i marknätet för tv.

– Marknäten för radio och tv är viktiga för såväl public service som för samhällets beredskap, och vi behöver säkerställa att den infrastrukturen används så effektivt som möjligt. Givet att det skett förändringar i hur näten nyttjas finns det skäl att se över behovet av justeringar i hur näten förvaltas, säger kulturminister Parisa Liljestrand.

Utredningen ska även, utifrån den kartläggning som gjorts, analysera om den modell som valts för marknäten inklusive det samhällsuppdrag som getts till Teracom fortfarande är ändamålsenligt utformat och säkerställer ett effektivt utnyttjande av den statligt ägda infrastrukturen.

Charlotte Ingvar-Nilsson, jurist och tidigare generaldirektör vid Myndigheten för press, radio och tv (nu Mediemyndigheten), fortsätter som särskild utredare. Genom tilläggsdirektiven förlängs tiden för redovisningen av den första delen av uppdraget till den 15 december 2025. Utredningen ska slutredovisa sitt uppdrag senast den 30 september 2026.
