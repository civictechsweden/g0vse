# Regeringen föreslår ett förbättrat resegarantisystem

Dagens system bygger på att varje enskild reseaktör ordnar en individuell resegaranti för sina resenärer som bland annat ska täcka resenärers återbetalningskrav vid en konkurs. I lagrådsremissen föreslår regeringen att det inrättas en kollektiv fond och att de individuella garantierna minskar i storlek.

– Pandemin blottade sårbarheter i systemet. Resor ställdes in och många resenärer fick vänta länge på att få tillbaka sina pengar och en del fick inte några pengar alls. Nu gör vi om systemet i grunden så att det blir mer robust, kostnadseffektivt och motståndskraftigt i kommande kriser, säger civilminister Erik Slottner.

Regeringen föreslår att ändringarna i resegarantilagen genomförs i två etapper.

## Första etappen: Etablering av en resegarantifond

I den första etappen byggs en resegarantifond upp genom att reseaktörer börjar betala en avgift till fonden. För aktörer som arrangerar paketresor ska avgiften uppgå till ett belopp motsvarande 0,6 procent av priset på paketresan. Allt eftersom fonden byggs upp minskar de individuella resegarantierna.

## Andra etappen: Utökning av resegarantin

I den andra etappen utökas resegarantins tillämpningsområde, vilket gynnar kunderna, så att fler återbetalningskrav och vissa typer av värdebevis omfattas. Det förekommer att juridiska personer, till exempel kortföretag efter s.k. kortreklamationer, betalar ut ersättning till resenärer som har rätt till ersättning från resegarantin. I den andra etappen får dessa företag en rätt att i sin tur ansöka om ersättning från resegarantin (en s.k. regressrätt).

Den första etappen föreslås träda i kraft den 1 april 2026. Den andra etappen föreslås träda i kraft när fonden har nått sitt målkapital om 1,5 miljarder kronor.
