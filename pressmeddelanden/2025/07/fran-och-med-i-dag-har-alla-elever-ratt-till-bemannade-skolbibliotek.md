# Från och med i dag har alla elever rätt till bemannade skolbibliotek

Från och med 1 juli 2025 ska elever ha tillgång till bemannade skolbibliotek. Elevers tillgång till skolbibliotek ser i dag mycket olika ut. Som en del i att vända den läskris Sverige befinner sig i har regeringen tidigare lagt fram lagförslag som ska stärka elevernas rätt till bemannade skolbibliotek. Riksdagen sa ja till regeringens lagförslag i november 2024 och nu blir förändringarna verklighet.

–  Alla elever, oavsett bakgrund eller var i landet de bor, ska ha samma möjlighet att utveckla sitt språk och sin läsförmåga. Bemannade skolbibliotek är en viktig del i en mer likvärdig skola – och en nyckel för att stärka både kunskap och integration, säger utbildnings- och integrationsminister Simona Mohamsson.

Lagändringarna innebär att elever som huvudregel ska ha tillgång till skolbibliotek på den egna skolenheten. Skolbibliotek ska avse en samlad, gemensam och ordnad verksamhet och ha en särskild lokal. Dessutom innebär lagändringarna att krav ska ställas på att skolbiblioteken ska vara bemannade i sådan utsträckning att ändamålen med skolbibliotek uppnås. Att skolbiblioteken är bemannade betyder att en bibliotekarie kan arbeta aktivt och regelbundet med utbudet och miljön på skolbiblioteket.

Varje skolhuvudman ska också ha en biblioteksplan som bland annat ska precisera hur ändamålen med skolbiblioteket ska uppnås och beskriva hur skolbiblioteket ska fungera och bidra till elevernas lärande. Det kan höja både verksamhetens kvalitet och stärka likvärdigheten.

Lagändringarna gäller för elever i förskoleklassen, grundskolan och motsvarande skolformer samt gymnasieskolan och anpassade gymnasieskolan.
