# Utredning lämnar lagförslag om straffrättsliga åtgärder mot korruption och tjänstefel

Regeringen arbetar aktivt i flera spår för att bekämpa korruption och otillåten påverkan och gav i februari 2024 en utredare i uppdrag att se över den straffrättsliga lagstiftningen om korruption. I uppdraget har även ingått att ta ställning till om det straffrättsliga ansvaret för tjänstefel bör utvidgas och att lämna författningsförslag.

– Kampen mot korruption och maktmissbruk är en central del i att stärka rättsstaten och att värna vårt fria och öppna samhälle. Ett utökat tjänstefelsansvar kan öka förtroendet för det offentliga, förbättra rättssäkerheten och samtidigt stärka tjänstemännens ställning gentemot otillbörliga påtryckningar. Jag välkomnar den här viktiga utredningen och ser fram emot att skicka förslagen på remiss, säger justitieminister Gunnar Strömmer.

Utredningen föreslår bland annat att

* korruptionsbrotten samlas i en ny lag som benämns lag om straff för vissa korruptionsbrott,
* straffansvaret för mutbrott förtydligas och straffskalan skärps,
* straffbestämmelsen om handel med inflytande utvidgas och förtydligas, straffskalan skärps och ett grovt brott införs,
* ett nytt straffansvar för oaktsam finansiering av korruptionsbrott införs,
* ett utvidgat ansvar för missbruk av det offentliga uppdraget införs genom ett nytt brott, missbruk av offentlig ställning,
* straffskalan för tjänstefel skärps och det förtydligas vilka omständigheter som kan beaktas vid bedömningen av om en gärning är ringa och därmed undantagen från straffansvar, och
* möjligheten för svensk domstol att döma över korruptionsbrott som begås utomlands utökas.

Utredningen föreslår att lagändringarna ska träda i kraft den 1 januari 2027.

Den del av utredningens uppdrag som handlar om straffrättsliga åtgärder mot tjänstefel bygger på en överenskommelse mellan regeringen och Sverigedemokraterna.
