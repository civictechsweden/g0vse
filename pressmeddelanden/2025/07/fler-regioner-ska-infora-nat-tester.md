# Fler regioner ska införa NAT-tester

– Införandet av NAT-testerna kan leda till att fler ger blod, vilket är väldigt viktigt inom sjukvården – inte minst ut beredskapssynpunkt. Steg för steg ska snart alla Sveriges regioner kunna genomföra testningen, säger sjukvårdsminister Acko Ankarberg Johansson.

Socialstyrelsen har sedan tidigare i uppdrag att betala ut medel till regionerna för fortsatta förberedelser för ett stegvist införande av NAT-tester i Sverige. Inledningsvis gavs medel till Region Skåne för att påbörja arbetet med att implementera NAT för smittscreening av blodgivare.

Nu ändrar regeringen uppdraget så att Socialstyrelsen även ska betala ut medel till Region Jämtland Härjedalen och till Region Kronoberg. Region Jämtland Härjedalen får 12 miljoner kronor och Region Kronoberg får 9,5 miljoner kronor för att också påbörja arbetet med implementeringen.

Bakgrunden till uppdraget är att Sverige behöver uppfylla internationella krav på smittsäkerhet för att kunna samarbeta med andra länder inom blodförsörjning vid krig och katastrofer. Införandet av NAT-tester är ett viktigt steg för att harmonisera Sveriges blodförsörjningsregelverk med internationella standarder.

Dessutom är det ett steg mot att fler personer, oavsett sexuell läggning, ska kunna ge blod framöver, vilket ytterligare kan öka antalet blodgivare och säkerställa en stabil blodförsörjning.
