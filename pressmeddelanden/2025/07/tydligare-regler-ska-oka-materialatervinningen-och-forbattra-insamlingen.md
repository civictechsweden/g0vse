# Tydligare regler ska öka materialåtervinningen och förbättra insamlingen

– Svenska hushåll och företag behöver bli bättre på att återvinna, det är därför dags att förbättra vårt insamlingssystem. Regeringen har idag fattat beslut som ökar materialåtervinningen, förtydligar insamlingsbestämmelserna och skapar större enhetlighet i avfallshanteringen. Det omfattar bland annat enhetliga krav på fastighetsnära insamling, ökad service genom mobila insamlingscentraler och ett förtydligande om att du faktiskt får kasta dina trasiga strumpor i restavfallet, säger klimat- och miljöminister Romina Pourmokhtari.

Sveriges materialåtervinningsgrad för kommunalt avfall låg år 2023 cirka 16 procentenheter under målet på 55 viktprocent år 2025. Därför tillsatte klimat- och miljöministern en bokstavsutredning med uppdrag att föreslå hur förberedelse för återanvändning och materialåtervinning kan förbättras.

Utifrån utredningens förslag har regeringen nu beslutat om ett första reformpaket med förordningsändringar. Utöver det får Naturvårdsverket i uppdrag att utreda en mer samordnad insamling utifrån materialslag och hur kostnaderna för ett sådant system i så fall skulle fördelas. Under hösten planerar regeringen att återkomma med fler reformer på avfallsområdet.

Dagens beslut innehåller även ett förtydligande om hur textilavfall ska hanteras. Sedan årsskiftet har det insamlade textilavfallet ökat kraftigt och därmed även kostnaderna för sortering. I och med dagens beslut så ska trasig eller fläckig textil, som försvårar återbruk eller materialåtervinning inte samlas in separat från och med den första oktober 2025. För hushållens del innebär det att sådant textilavfall ska slängas i restavfallet.
