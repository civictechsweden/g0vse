# Sverige återigen i topp inom innovation i EU

– Det här är ett styrkebesked från det svenska innovationssystemet, både på nationell och regional nivå. Det är också ett kvitto på att långsiktiga satsningar lönar sig. Regeringens forsknings- och innovationsproposition är en av de mest omfattande någonsin, och det märks. Men vi kommer inte att slå oss till ro. Vi tar detta som en motor att fortsätta prioritera fossilfri energi och investeringar i digitalisering som sätter tydliga avtryck och stärker Sveriges position, säger energi- och näringsminister Ebba Busch.

– Jag är stolt och glad att Sverige återtar rollen som ledande innovationsnation i EU. Nya effektiva lösningar är avgörande för att rusta Europa för vår tids utmaningar, som att stärka vår konkurrenskraft, genomföra klimatomställningen och bygga ett robust försvar. Regeringen fortsätter arbeta för att befästa Sveriges position och göra hela Europa till en självklar plats för företagande och innovation, säger EU-minister Jessica Rosencrantz.

– I höstas gick vi fram med den största forsknings- och innovationspropositionen någonsin och nu ser vi att innovationslandet Sverige står starkare än någonsin. Det stärker både vår konkurrenskraft och våra internationella samarbeten, säger gymnasie-, högskole- och forskningsminister Lotta Edholm.

Sverige är särskilt starkt inom den privata sektorns investeringar i innovation. Sverige är också starkt på regional nivå, som enda land med tre regioner i topp tio. Stockholm rankas som den mest innovativa regionen i Europa. Västsverige och Sydsverige finns på plats nio och tio. Norra Mellansverige tar kliv framåt sedan 2023 och kategoriseras numera som en stark innovatör.

Sverige placeras även i topp i världen vad gäller investeringar i immateriella tillgångar som andel av BNP i FN:s organ för immaterialrätt (WIPO) årliga rankning. Detta är en placering Sverige också hade förra året. USA och Frankrike är på plats två och tre.

Regional Innovation Scoreboard utgår ifrån EU:s regionindelning. Genom att mäta 32 prestationsbaserade nationella indikatorer och 23 regionala indikatorer kan EU-kommissionen, medlemsländerna och regionerna få insikt i styrkor och svagheter inom och mellan sina respektive innovationssystem. Detta kan i sin tur ligga till grund för nya åtgärder och satsningar för att stärka innovation i EU.

Vid sidan om Sverige är Belgien, Nederländerna, Danmark och Finland de länder som rankas som mest innovativa i EU. Sett till hela EU så är det fortsatt tydliga skillnader mellan ländernas innovationsförmåga även om det så kallade innovationsgapet minskar.

Länder i EU:s närområde är också inkluderade i European Innovation Scoreboard. Schweiz är det ledande innovationslandet i Europa.
