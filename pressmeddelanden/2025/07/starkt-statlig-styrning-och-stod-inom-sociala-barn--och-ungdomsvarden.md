# Stärkt statlig styrning och stöd inom sociala barn- och ungdomsvården

Regeringens målsättning är att placeringen av barn och unga utanför det egna hemmet ska vara mer ändamålsenlig och utgå från barns och ungas individuella behov. Regeringen har därför beslutat att bland annat utreda hur en nationell stödfunktion för placeringar, som kan ge socialnämnderna stöd och råd vid placering av barn och unga utanför det egna hemmet, kan utformas och organiseras.

– Barn och unga har rätt till en trygg uppväxt, och ska få den hjälp och vård de behöver i ett så tidigt som möjligt. Nu tar vi nästa steg för att barn- och ungdomsvården bättre ska möta varje barns behov, säger socialtjänstminister Camilla Waltersson Grönvall.

– Vi behöver bättre möta varje barns och ungs olika behov, inte minst av trygghet vid placering utanför hemmet. Genom utredningen vill vi stärka stödet inom den sociala barn- och ungdomsvården, förbättra den statliga styrningen och skapa en mer personcentrerad vård, säger socialminister Jakob Forssmed.

–Vi måste säkerställa att barn som far illa snabbt får rätt hjälp och placeras i miljöer som ger trygghet och stabilitet. Med en stärkt statlig styrning kan vi motverka att barn faller mellan stolarna och dras in i kriminalitet, säger Jessica Stegrud, socialpolitisk talesperson för Sverigedemokraterna

– Barn ska gå i skolan, inte dras in i kriminalitet. När barns frihet och framtid hotas måste staten kliva fram. Alla barn har rätt till skydd och stöd – oavsett vilken kommun de bor i, säger Helene Odenjung, barnrättspolitisk talesperson för Liberalerna

Utredningen är en del av regeringens omfattande arbete för att möta de stora utmaningar som den sociala barn- och ungdomsvården står inför. Samhällsutvecklingen har lett till ett ökat tryck på socialtjänsten och den sociala barn- och ungdomsvårdens verksamhet. Kriminellas rekrytering av barn och unga ett akut problem, och den grova brottsligheten kryper allt längre ned i åldrarna.

## Nationell stödfunktion och individanpassad vårdkedja

Regeringen anser att socialtjänsten behöver få stöd för att bättre kunna matcha barns behov med placeringar som kan möta dessa. Det är också centralt att vården planeras utifrån varje barn, så att insatserna kan ges tidigt, vara samordnade och hålla god kvalitet, bl.a. för att i ett tidigt skede kunna förebygga och bryta kriminalitet bland barn och unga.

Den utredning regeringen tillsätter ska lämna förslag på

1. en nationell stödfunktion för placeringar av barn och unga.
2. en stärkt individuell planering för barn och unga inom socialtjänsten.

Utifrån en analys av hela vårdkedjan när det gäller placeringar av barn och unga utanför det egna hemmet ska utredaren föreslå hur en nationell stödfunktion för placeringar kan utformas och organiseras inom ramen för befintlig myndighetsstruktur. En nationell stödfunktion skulle kunna underlätta en långsiktig placering utifrån barn och ungas individuella vårdbehov.

Många barn och unga upplever att det saknas en sammanhållen plan för deras vård, och att förändringar i vården har skett utan deras delaktighet. Regeringen anser även att det brottsförebyggande syftet med socialtjänstens insatser tydligare bör framgå av planeringen. En stärkt individuell planering för barn och unga inom socialtjänsten ska därför utredas som säkerställer att barns och ungas behov inte faller mellan stolarna.

Utredningen ska redovisas 16 oktober 2026.
