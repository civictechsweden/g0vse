# Unga på SiS ska få bättre vård

Barn och unga som vårdas på Statens institutionsstyrelses (SiS) särskilda ungdomshem har betydligt sämre hälsa och större behov av hälso- och sjukvård, och tandvård, än andra jämnåriga. Trots det har barn och unga som vårdas på SiS sämre tillgång till hälso- och sjukvård och tandvård.

– Det är vårt ansvar som samhälle att barn och unga som vårdas på de särskilda ungdomshemmen ska få den hjälp, det stöd och den vård som de behöver. Nu ger vi det här uppdraget för att komma till rätta med tillgången till vård för de barn och unga som behöver den som mest, säger socialtjänstminister Camilla Waltersson Grönvall.

– Barn och unga på SiS har ofta större behov av psykiatrisk vård och tandvård än sina jämnåriga. Därför är det särskilt viktigt att tillgången till hälso- och sjukvård och tandvård på SiS stärks. Det är en självklarhet att barn i samhällets vård också ska få den vård de har rätt till, säger socialminister Jakob Forssmed.

– Det gör ont att några av landets mest utsatta barn får för lite vård. När vi placerar ett barn på ett ungdomshem, tar vi också på oss ett ansvar att se till att barnet blir sett, lyssnat på och får hjälp och vård. Uppdraget vi nu ger är ett betydelsefullt steg för barnens hälsa och framtid, säger Lina Nordquist, gruppledare för Liberalerna.

Regeringen ger SiS och Socialstyrelsen i uppdrag att genomföra insatser för att förbättra tillgången till hälso- och sjukvård och tandvård för de barn och unga som vårdas på de särskilda ungdomshemmen.

SiS ska tillsammans med deltagande regioner utveckla samarbete och strukturer för att bättre möta behoven hos placerade barn- och unga. Det handlar bland annat om att i större utsträckning kunna ge vård på plats i de särskilda ungdomshemmen och att vården ska följa barnet eller den unge.

Socialstyrelsen ska fördela statsbidrag till regionerna för att stödja deras deltagande i utvecklingsarbetet. De ska också sprida information, kunskap och lärdomar från arbetet till de regioner som inte deltar i utvecklingsarbetet.

Myndigheterna ska senast den 30 november 2028 lämna en slutredovisning av uppdraget till Regeringskansliet.
