# Sverige blir medlem i FN-organet UNCITRAL

UNCITRAL arbetar med harmonisering av lagar och regler för att främja den internationella handeln. I UNCITRAL möts representanter från 70 medlemsländer från hela världen för att ta fram internationella lagar och riktlinjer för ländernas egen lagstiftning. Genom medlemskapet får Sverige en aktiv roll i det globala arbetet med att utveckla gemensamma rättsliga ramar som främjar samarbete och rättssäkra handelsregler.

– UNCITRAL är ett utmärkt exempel på ett konstruktivt internationellt samarbete, något som behövs nu mer än någonsin, säger statssekreterare Mikael Kullberg, Justitiedepartementet.

Organisationen grundades 1966 och ligger bakom flera framgångsrika internationella konventioner. De nordiska länderna har sedan lång tid roterat medlemskapet mellan sig. Sverige tar nu över efter Finland, som varit medlem sedan 2019. Det är första gången sedan 2007 som Sverige är medlem i organisationen.

– Vi vill tacka våra finska kollegor för deras engagemang i UNCITRAL och vi ser fram emot att ta över den nordiska stafettpinnen, säger statssekreterare Diana Janse, Utrikesdepartementet.

Sverige blev invald som medlem i UNCITRAL av FN:s generalförsamling hösten 2024. Medlemskapet varar i sex år.
