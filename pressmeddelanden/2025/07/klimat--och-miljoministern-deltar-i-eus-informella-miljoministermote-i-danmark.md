# Romina Pourmokhtari deltar i EU:s informella miljöministermöte i Danmark

Mötet inleds med en plenardiskussion om EU:s politiska prioriteringar inför det kommande klimatmötet COP 30 i Brasilien. Därefter följer en lunchdiskussion om det aktuella miljötillståndet i Europa och processen fram till 2030 års mål som formuleras i EU:s åttonde miljöhandlingsplan.

Ministrarna kommer även att göra ett studiebesök till högmosseområdet Store Vildmose, där de kommer att få ta del av presentationer om det danska gröna trepartssamarbetet och hur det kan vara relevant för EU:s miljö-, jordbruks- och klimatpolitik. På andra mötesdagen sker en plenarsession om EU:s klimatpolitik efter 2030 och en avslutande diskussion om det globala plastavtalet INC-5.2.

Mötet arrangeras av Danmark som är ordförande i EU:s ministerråd under andra halvåret 2025.
