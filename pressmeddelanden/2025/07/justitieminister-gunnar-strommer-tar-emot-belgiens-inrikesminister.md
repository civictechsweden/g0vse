# Justitieminister Gunnar Strömmer tog emot Belgiens inrikesminister

Under besöket diskuterade ministrarna frågor kopplade till organiserad brottslighet, med fokus på gemensamma utmaningar och erfarenhetsutbyte mellan länderna.

Ministrarna besökte även Polismyndigheten, där bland andra rikspolischef Petra Lundh medverkade. Där fick de ta del av presentationer om den aktuella lägesbilden i Sverige samt myndighetens arbetsmetoder för att bekämpa dödligt våld och kriminellas rekrytering av barn och unga online.

Samtalen berörde även det gemensamma arbetet inom operation Grimm – en insatsstyrka inom Europol mot våldsrelaterad organiserad brottslighet, där Sverige leder arbetet och Belgien är en aktiv partner.

För mer information och intervjuförfrågningar, kontakta pressekreterare.
