# Regeringen etablerar Swetrial – ny nationell satsning på kliniska prövningar

– Med etableringen av SweTrial ser vi stora möjligheter att bidra till fler och effektivare kliniska prövningar inom till exempel cancerområdet, där behovet är stort och potentialen för nya behandlingar tydligt. Det ligger dessutom i linje med den nationella satsningen på en Mission Hub för cancer vid Socialstyrelsen, vilket skapar goda förutsättningar för samverkan och genomslag, säger sjukvårdsminister Acko Ankarberg Johansson.

– Kliniska prövningar av hög kvalitet är en förutsättning för att patienter tidigt ska få tillgång till innovativa läkemedel och för att vården ska kunna bidra till utvecklingen av nya produkter. Sverige ska vara en ledande aktör internationellt inom forskning och innovation på området. Med uppdraget till Läkemedelsverket fortsätter nu Regeringen arbetet med att främja kliniska prövningar och stärka ett ändamålsenligt arbetssätt, där parterna sätter gemensamma mål och drar nytta av det svenska systemets styrkor, säger gymnasie-, högskole- och forskningsminister Lotta Edholm.

Regeringen tillsatte nyligen också en utredning för att öka antalet kliniska prövningar i Sverige. Syftet är att skapa ett mer ändamålsenligt regelverk med förenklade processer och färre hinder för att säkerställa att företag väljer att göra kliniska prövningar i Sverige.

Swetrial ska fungera som en samlande nationell funktion där hälso- och sjukvård, akademi, näringsliv och myndigheter samarbetar. Läkemedelsverket får i uppdrag att ta fram ändamålsenliga formella överenskommelser eller avtal som reglerar samverkan och åtaganden mellan alla berörda parter - från hälso- och sjukvård och lärosäten till näringsliv och myndigheter.

Myndigheten ska också ta fram förslag till en bidragsförordning för Swetrail för att säkerställa transparens och rättssäkerhet i hur offentliga medel fördelas och används.

SweTrial kommer att ledas av ett råd där partnerskapets aktörer finns representerade. Rådet säkerställer en effektiv, tillgänglig och öppen förvaltning som stödjer innovation och delaktighet. För att bistå i rådets arbete inrättas ett kansli vid Läkemedelsverket. Kansliet kommer att ansvara för samordning och administration.

Som en del av satsningen får myndigheten också i uppdrag att betala ut 10 miljoner kronor till Biobank Sverige för att för att stärka provhantering och infrastrukturen kopplat till kliniska prövningar. Biobanker är en kritisk infrastruktur för genomförandet av högkvalitativa kliniska prövningar, och även denna satsning bidrar till att Sverige har den moderna biobanksinfrastruktur som krävs för att vara konkurrenskraftigt internationellt.
