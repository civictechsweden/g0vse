# Regeringen lanserar ny strategi för Sveriges utvecklingssamarbete inom hållbar tillväxt, grön omställning och utbildning

– Mycket av Sveriges utvecklingsbistånd har varit felriktat. Flera länder som vi har stöttat i decennier är lika fattiga idag som för tio år sedan, tiotals biståndsmiljarder senare. Därför fattade regeringen idag beslut om en ny riktning för fattigdomsbekämpning med fokus på att bygga institutioner, handel och marknadsekonomi, säger bistånds- och utrikeshandelsminister Benjamin Dousa.

– Att bekämpa fattigdom och stödja människor och länder bort från biståndsberoende och nå självförsörjning är ett prioriterat mål för svenskt bistånd. Genom denna strategi satsar regeringen 10,8 miljarder kronor fram till 2029 för att ge myndigheter, civilsamhälle och det svenska näringslivet möjlighet att långsiktigt bygga bestående lokal kompetens, samarbeten och kontakter, säger Gudrun Brunegård, biståndspolitisk talesperson för Kristdemokraterna.

–  Det är bara marknadsekonomi som långsiktigt kan lyfta människor ur fattigdom. Tillväxt är fullständigt avgörande för att skapa en hållbar utveckling där människor får tillgång till utbildning och miljöproblemen kan lösas, säger Joar Forssell, utrikespolitisk talesperson för Liberalerna.

Utöver Sveriges redan omfattande klimat- och miljöstöd, kommer Sverige genom strategin att stärka viktiga klimat- och miljöaktörer och mobilisera näringslivets förändringskraft i den gröna omställningen. Det bidrar bland annat till minskade utsläpp, att anpassningsarbetet stärks och att den biologiska mångfalden skyddas. Det gynnar såväl partnerländer, som Sverige och omvärlden.

Marknadsekonomisk utveckling och handel är avgörande för att skapa gemensamt välstånd, minska fattigdom långsiktigt och minska behovet av bistånd i partnerländer. Strategin ska främja starka och oberoende institutioner, sysselsättning, näringslivsutveckling, handel, digitalisering och utbildning, vilket är en förutsättning för att skapa ekonomisk och social utveckling i partnerländer.

Den svenska resursbasen spelar en central roll i genomförandet av strategin. Sverige är världsledande inom hållbar tillväxt samt grön och digital omställning, och besitter kompetenser, resurser och lösningar som efterfrågas av låg- och medelinkomstländer. Genom att skapa bättre förutsättningar för svenska aktörer att bidra, stärker strategin samarbetet inom Team Sweden och ger svenska företag ökade möjligheter att bidra till hållbar utveckling.
