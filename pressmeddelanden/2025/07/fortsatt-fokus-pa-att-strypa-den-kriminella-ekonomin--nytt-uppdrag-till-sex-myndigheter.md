# Fortsatt fokus på att strypa den kriminella ekonomin – nytt uppdrag till sex myndigheter

Som ett led i arbetet med att strypa den kriminella ekonomin får nu flera myndigheter i uppdrag att utveckla sina metoder och samarbeten för att ta tillbaka pengar som tjänats på brott. Målet är att snabbare kunna spåra, säkra och förverka brottsvinster, alltså tillgångar som kriminella har tjänat på brott.

– För att trycka tillbaka den organiserade brottsligheten måste vi strypa den kriminella ekonomin. Ett centralt verktyg är den nya förverkandelagstiftning som vi fick på plats i höstas. En av de mest effektiva i Europa, som gett polisen helt nya möjligheter att gå efter maffialedarnas pengar, bilar, lyxprylar och fastigheter. Värdet av beslagen är hittills uppe i över 80 miljoner kronor. Med det här uppdraget ska trycket nu skruvas upp ytterligare, säger justitieminister Gunnar Strömmer.

– Om vi ska knäcka den grova organiserade brottsligheten måste vi strypa kranarna till den kriminella ekonomin. Det ska inte löna sig att välja den gängkriminella livsstilen. Därför kraftsamlar vi på flera fronter för att komma åt gängens pengar. Att ta gängens klockor, bilar och lyxprylar är en viktig pusselbit i det arbetet, säger finansminister Elisabeth Svantesson.

Myndigheterna ska bland annat:

* vidareutveckla arbetsmetoder och accelerera redan påbörjat arbete,
* stärka den gemensamma förmågan att komma åt tillgångar i bolag, fastigheter, kryptovalutor och kontanter, och
* förbättra möjligheterna att återta tillgångar som förts utomlands.

Uppdraget går till Ekobrottsmyndigheten, Kronofogdemyndigheten, Polismyndigheten, Skatteverket, Tullverket och Åklagarmyndigheten. Det bygger vidare på tidigare uppdrag och ska redovisas till Regeringskansliet senast den 31 mars 2026.
