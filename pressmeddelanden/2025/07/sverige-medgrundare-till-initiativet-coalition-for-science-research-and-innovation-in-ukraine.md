# Sverige medgrundare till initiativet Coalition for Science, Research and Innovation in Ukraine

Deklarationen syftar bland annat till att stötta ukrainska forskare och innovatörer genom exempelvis gemensamma forskningsprojekt, och att fördjupa Ukrainas integrering i EU:s forskningssamarbeten.

– Sverige står stadigt vid Ukraina och ukrainarnas sida. Att stötta ukrainska forskare är en tydlig signal om att vårt stöd ligger fast. Forskningssamarbetet i EU blir starkare med Ukraina närmare oss, säger gymnasie-, högskole- och forskningsminister Lotta Edholm.

– Regeringen arbetar för att Ukraina ska stå starkt idag, imorgon och på vägen mot ett framtida EU-medlemskap. Vid Ukraine Recovery Conference är jag stolt att representera Sverige som en av initiativtagarna till att stärka forskningssamarbete mellan EU och Ukraina. Det är inte bara en investering i Ukrainas uppbyggnad idag, utan i hela Europas innovationsförmåga under lång tid framöver, säger EU-minister Jessica Rosencrantz.
