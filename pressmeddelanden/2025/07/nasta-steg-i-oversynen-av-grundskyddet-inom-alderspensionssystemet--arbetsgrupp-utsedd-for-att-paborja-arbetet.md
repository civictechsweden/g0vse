# Nästa steg i översynen av grundskyddet inom ålderspensionssystemet – arbetsgrupp utsedd för att påbörja arbetet

Pensionssystemets grundskydd består av fem förmåner som har delvis olika syften. Det ger en komplicerad helhet som gör det svårt att veta om grundskyddet är effektivt och når fram till dem som har störst behov av det. Därför har en enig Pensionsgrupp, med representanter från alla riksdagspartier, ställt sig bakom att inleda en översyn av grundskyddet.

Som ett första steg i arbetet tillsätts nu en arbetsgrupp i Regeringskansliet. Äldre- och socialförsäkringsminister Anna Tenje har utsett två sakkunniga i arbetsgruppen som, inom ramen för Pensionsgruppens uppdrag, ska ta fram inriktningen för ett reformerat grundskydd. De ska politiskt definiera syfte och mål med den utredning som i ett senare skede ska ta fram förslag för ett reformerat grundskydd.

– Pensionssystemet finns till för pensionärerna. Därför är det av största vikt att det är begripligt och effektivt. Jag är glad att Johannes Hagen och Hannes Nilsson, med gedigen kompetens inom pensionsområdet, tar sig an detta komplexa men viktiga uppdrag, säger äldre- och socialförsäkringsminister Anna Tenje, ordförande i Pensionsgruppen.

Johannes Hagen får i uppdrag att leda arbetsgruppen. Hagen är docent i nationalekonomi vid Internationella Handelshögskolan i Jönköping och bedriver forskning med särskilt fokus på pensionssystem och pensionsbeslut. Hannes Nilsson, enhetschef på Pensionsmyndighetens analysavdelning och med tunga pensionsanalyser bakom sig, blir sekreterare för arbetsgruppen.

Arbetsgruppen får i uppdrag att:

1. analysera problemen i det nuvarande grundskyddet,
2. ge förslag på en inriktning för ett reformerat grundskydd och vilka grupper det ska riktas till,
3. ta fram mål för ett grundskydd som så långt möjligt är träffsäkert, kostnadseffektivt och enkelt att förstå,
4. ta fram förslag till direktiv till en utredning som tar fram ett eller flera konkreta förslag för ett reformerat grundskydd.

Arbetsgruppen ska slutredovisa sitt arbete senast den 15 juni 2026.
