# Nya inköp av försvarsmateriel till Ukraina

Beslutet verkställer delar av de tidigare kommunicerade stödpaketen till Ukraina, stödpaket 18 och 19.

– Detta beslut sätter press på Rysslands invasionsstyrkor på marken, under ytan och i luften. Beslutet gör det också möjligt för Ukraina att fortsätta använda de svenska Archersystemen som presterat bra på slagfältet, säger Pål Jonson.

## Nya eldrör till Archersystemet

Krigföringen med artilleri i Ukraina är oerhört intensiv och eldrören slits ut i snabb takt. Ukraina har bett om nya eldrör till de åtta Archersystemen som använts aktivt under lång tid.

Dagens beslut innebär att Försvarets materielverk (FMV) kan utöka en befintlig beställning av eldrör som redan är i produktion för de nya Archersystemen som köpts in till Ukraina och Sverige. Över tio eldrör kommer att skickas till Ukraina.

## Undervattenssystem och långräckviddig förmåga

Regeringen har även beslutat att stödja Ukraina med viss materiel inom undervattensområdet och långräckviddig markbekämpningsförmåga. Det sker genom utökade beställningar av materiel som ingått i tidigare stödpaket och anskaffning av färdigutvecklad materiel med hög prestanda som efterfrågas av Ukraina.

## Logistikpaket

Ukrainas militära förband har ett stort behov av effektiv transport och hantering av tungt gods. Därför har regeringen beslutat att donera ett logistikpaket till Ukraina, med ett stort antal lastbilar och hjullastare som anskaffas genom FMV:s ramavtal med Volvo och Scania. Paketet inkluderar även ett nyskapande system för snabbare på- och avlastning av containrar.

Avlastning av containrar tar tid och förutsätter tillgång till särskild infrastruktur och utrustning som kranar och hjullastare. Den typ av krigföring som sker i Ukraina ställer krav på att kunna lasta av i terräng i begränsat utrymme och att vara snabb för att undvika att bli bekämpad av artilleri och drönare.

Därför avser regeringen att köpa in ett nyskapande system för hantering av containrar till Ukraina. Det handlar om ett svenskt så kallat sidolyftsystem som medger en snabb och enkel hantering av både containrar och annan last som till exempel stridsfordon. Systemet kan anpassas till förhållanden i terräng och innebär även en förenklad hantering av funktionscontainrar för till exempel sjukvård och underhåll. I Ukraina kommer systemet att kunna testas i skarpa förhållanden och bidra till utformning av taktiska koncept för logistikförband.
