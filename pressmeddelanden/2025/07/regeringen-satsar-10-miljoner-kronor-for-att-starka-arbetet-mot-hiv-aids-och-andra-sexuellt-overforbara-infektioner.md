# Regeringen satsar 10 miljoner kronor för att stärka arbetet mot hiv, aids och andra sexuellt överförbara infektioner

– Vi ser att antalet rapporterade fall av vissa sexuellt överförbara infektioner, så som gonorré, ökat i Sverige. För att ytterligare stärka det förebyggande arbetet tillförs, tillsammans med uppdraget, extra medel till Folkhälsomyndigheten så att insatserna kan intensifieras, säger socialminister Jakob Forssmed.

– Stigma kring hiv och andra sexuellt överförbara infektioner är oacceptabelt år 2025. Fördomar och okunskap ska aldrig hindra människor från att få god vård eller testa sig för hiv, gonorré eller andra sexuellt överförbara infektioner. Därför stärker vi nu arbetet mot smittspridning och tillgången till PrEP och andra effektiva preventionsmetoder, säger Lina Nordquist, gruppledare för Liberalerna i riksdagen.

Uppdraget att genomföra informations- och kunskapsinsatser sker inom ramen för den nationella strategin och handlingsplanen mot hiv, aids och vissa andra sexuellt överförbara infektioner (STI), som Folkhälsomyndigheten tagit fram på regeringens uppdrag. För detta arbete avsätter regeringen ytterligare 10 miljoner kronor och insatserna ska bidra till strategins övergripande mål om att överföring av hiv och STI ska begränsas.

Särskild vikt ska läggas vid att öka kunskapen om och tillgången till effektiva preventionsmetoder mot hiv och andra STI, däribland preexpositionsprofylax (PrEP) mot hiv. Särskild vikt ska också läggas vid att motverka hivrelaterat stigma, bland annat genom att främja ett gott, kunskapsbaserat och professionellt bemötande på alla nivåer inom hälso- och sjukvården.

Folkhälsomyndigheten ska också genomföra en analys över faktorer kopplade till spridningen av hiv och andra STI, inklusive gonorré, samt tillgången till PrEP i Sverige. Analysen ska särskilt belysa geografiska och demografiska skillnader i tillgängligheten till PrEP. Inom ramen för analysen ska Folkhälsomyndigheten lämna förslag på hur en ökad och jämlik tillgång till PrEP kan uppnås.
