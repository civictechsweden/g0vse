# Skolverket och Brå ska hjälpa skolor att förebygga brott och otrygghet

– Skolan ska vara en trygg plats för alla. En fristad där barn och unga ska få växa, lära och utvecklas – inte vara rädda. Nu ser vi till att skolorna får bättre stöd i att förebygga hot och våld genom att arbeta med den fysiska skolmiljön, säger utbildnings- och integrationsminister Simona Mohamsson.

– För att skapa ett tryggare och friare samhälle krävs ett aktivt brottsförebyggande arbete inom många delar av samhället. Här är skolan en viktig del. Genom det här uppdraget stärker vi skolornas förmåga att arbeta brottsförebyggande på ett systematiskt och effektivt sätt, säger justitieminister Gunnar Strömmer.

Regeringen arbetar intensivt med att öka säkerheten och tryggheten för elever, lärare och annan personal i skolan. Det handlar om åtgärder både på kort och lång sikt som ökar säkerheten och tryggheten och som stärker det viktiga förebyggande arbetet. I det förebyggande arbetet ingår situationellt brottsförebyggande arbete som handlar om att förhindra eller försvåra att brott begås genom att förändra den aktuella platsen eller situationen där brott kan begås. I en skola kan det till exempel handla om att se till att en dörr är låst eller att ett område är upplyst.

Skolverket och Brottsförebyggande rådet (Brå) får i uppdrag att dels kartlägga arbetet med situationell brottsprevention i Sverige, dels beskriva hur arbetet ser ut i andra länder. Myndigheterna ska också ta fram och sprida evidensbaserat och praktiknära kunskaps- och metodstöd när det gäller hur skolväsendet kan arbeta med situationell brottsprevention. Myndigheterna ska inhämta kunskaper och erfarenheter från Arbetsmiljöverket, Boverket, Myndigheten för samhällsskydd och beredskap och Polismyndigheten.

Uppdraget ges genom en ändring i Skolverkets och Brås regleringsbrev. Den nationella kartläggningen och den internationella lägesbilden ska redovisas senast den 29 maj 2026 medan kunskaps- och metodstödet ska delredovisas senast den 30 december 2026. Uppdraget ska slutredovisas senast den 30 juni 2027.
