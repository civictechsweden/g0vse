# Sverige och Danmark främjar gränsöverskridande transporter med extra långa lastbilar

– Både Danmark och Sverige har goda erfarenheter av effektiva lastbilstransporter. Nu när bägge länderna tillåter fordonsekipage längre än 30 meter är det värdefullt om dessa kan färdas utan hinder mellan länderna. Rapporten ger oss en konkret färdplan för att åstadkomma gränsöverskridande transporter med långa ekipage, säger infrastruktur- och bostadsminister Andreas Carlson.

– Tack vare Öresundsbron har handeln mellan Sverige och Danmark ökat med 25 procent jämfört med om bron aldrig byggts, men ännu finns mer potential att hämta. Det måste bli ännu enklare att arbeta och driva företag i hela Norden. Så fortsätter vi bygga en av världens mest konkurrenskraftiga och hållbara regioner. Rapporten är ett viktigt led i det arbetet, säger EU- och Nordenminister Jessica Rosencrantz.

I början av 2024 enades infrastruktur- och bostadsminister Andreas Carlson och Danmarks transportminister Thomas Danielsen om att inleda ett särskilt samarbete för att undanröja gränshinder på transportområdet.

En del i det arbetet var att främja möjligheterna till gränsöverskridande transporter med extra långa vägfordon som är över 25,25 meter långa. Frågan har analyserats och en teknisk rapport har tagits fram gemensamt av Sverige och Danmark.

Rapporten pekar på att tekniska regeländringar måste göras för att bland annat harmonisera ländernas bestämmelser om maxlängd och tillåta nya fordonskombinationer i Danmark med motsvarande tekniska krav som de svenska. Bägge länderna behöver också godkänna det andra landets fordonsskyltar som visar att fordonet är extra långt.

Den svenska regeringen har gett Transportstyrelsen i uppdrag att ta omhand slutsatserna från rapporten för Sveriges del.

– Det är också viktigt att vi säkerställer att framtida regelutveckling för längre lastbilar sker i nära samverkan, så att vi främjar och inte hindrar gränsöverskridande transporter, säger infrastruktur- och bostadsminister Andreas Carlson.
