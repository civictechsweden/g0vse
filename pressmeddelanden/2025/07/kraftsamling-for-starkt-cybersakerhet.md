# Kraftsamling för stärkt cybersäkerhet

Det nationella cybersäkerhetscentret (NCSC) har en viktig roll i arbetet med att möta utmaningarna på cybersäkerhetsområdet. I höstas beslutade regeringen att omstrukturera och utveckla NCSC. Centret finns sedan november 2024 inom Försvarets radioanstalt (FRA).

Regeringen gav också en särskild utredare i uppdrag att ge förslag på hur man kan skapa en mer samlad verksamhet och ändamålsenlig styrning på cybersäkerhetsområdet.

Utredningen som nu är klar har konstaterat att FRA och Myndigheten för samhällsskydd och beredskap (MSB) har överlappande ansvarsområden och utredaren föreslår därför att centrala delar av MSB:s verksamhet på cybersäkerhetsområdet ska föras över till FRA.

Utredningen innehåller även bland annat förslag på en ny lag om uppgiftsskyldighet för andra myndigheter vid samverkan med NCSC, en ny sekretessbestämmelse för att främja informationsutbytet med privata aktörer, och en ny lag om behandling av personuppgifter. Betänkandet från utredningen har remitterats med sista svarsdatum den 1 oktober 2025.

– Vi är glada att ha ett förslag på bordet om vilka uppgifter som kan föras över från MSB till FRA. När remisstiden gått ut kommer regeringen omhänderta och arbeta vidare med utredningens förslag mot bakgrund av remissinstansernas synpunkter. Regeringens arbete med att kraftsamla cybersäkerhetsarbetet fortsätter, säger minister för civilt försvar Carl-Oskar Bohlin.
