# FMV ska samordna svensk-ukrainskt samarbete om försvarsinnovation

FMV ska nu utveckla en samverkansstruktur för det fortsatta samarbetet om försvarsinnovation med Ukraina. Uppdraget ska genomföras i samverkan med Försvarets radioanstalt (FRA), Försvarsmakten, Försvarshögskolan, Totalförsvarets forskningsinstitut (FOI) samt övriga organisationer, inklusive näringslivsaktörer, som FMV bedömer vara relevanta.

– Sverige kan lära sig mycket av Ukraina på försvarsinnovationsområdet. Uppdraget är ett led i arbetet med att göra Sveriges försvar mer innovativt, effektivt och modernt, säger försvarsminister Pål Jonson.

Det sker redan en rad samarbeten mellan Sverige och Ukraina på försvarsinnovationsområdet. Genom att FMV nu ges i uppdrag att utveckla och strukturera arbetet i samverkan med centrala aktörer finns goda förutsättningar att stärka det svensk-ukrainska samarbetet ytterligare.

Den tekniska utvecklingen på slagfältet sker i en allt snabbare takt och genom en fördjupad samverkan finns förutsättningar att tillsammans identifiera militära utmaningar som snabbt kan kopplas ihop med potentiella lösningar och innovationer.
