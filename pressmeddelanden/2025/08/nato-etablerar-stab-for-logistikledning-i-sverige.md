# Nato etablerar stab för logistikledning i Sverige

Inom varje operationsområde i Nato finns en funktion för att leda och koordinera underhåll och transporter av militära förband inom området, ett så kallat Joint Logistics Support Group Headquarters (JLSG HQ). Sverige och övriga nordiska länder kommer inom en snar framtid att samlas inom Natos operationsområde nordväst och med detta följer ett behov av ett JLSG HQ inom det nya operationsområdet.

Denna nya stab ska etableras i Enköping. Staben ska bestå av omkring 70 personer i fredstid. I händelse av höjd beredskap och ytterst krig ska staben kunna växa till 160 personer. Staben kommer vara del av Natos kommandostruktur och bemanningen av staben ska hanteras centralt av Nato. Samtliga allierade länder kommer ha möjlighet att placera stabsofficerare där.

– Natonärvaro i Sverige stärker svensk säkerhet och avskräckning. Logistikfunktionen bidrar till att underlätta försvaret av Natos norra flank, säger försvarsminister Pål Jonson.

Försvarsmakten ska fortlöpande informera Regeringskansliet (Försvarsdepartementet) om arbetet med att inrätta Natostaben.
