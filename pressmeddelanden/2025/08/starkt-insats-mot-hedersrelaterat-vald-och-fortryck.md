# Stärkt insats mot hedersrelaterat våld och förtryck

- Hedersförtryck är ett av vår tids största hot mot jämställdheten. Det drabbar barn, unga och vuxna varje dag i Sverige. Därför stärker vi nu samhällets verktyg för att upptäcka, stödja och skydda utsatta. Ingen ska behöva drabbas av hedersrelaterat våld och förtryck, säger jämställdhetsminister Nina Larsson.

Detta beslut bidrar till att alla barn, unga och vuxna som är eller riskerar att bli utsatta för hedersrelaterat våld och förtryck ska få jämlik tillgång till specialiserat och anpassat stöd och hjälp oavsett vistelseort. Kommuners och regioners långsiktiga, finansiella förutsättningar att bidra i detta arbete stärks.

Genom att samtliga länsstyrelser nu får i uppgift att utveckla regionala resurscentrum mot hedersrelaterat våld och förtryck stärker regeringen ytterligare det långsiktiga, statliga stödet till utsatta i hela landet. Statsbidraget syftar även till att prioritera stödjande insatser som hjälper enskilda att lämna våldsamma relationer eller situationer.

Den nya förordningen om statsbidrag ersätter ett tidigare uppdrag till länsstyrelserna att fördela utvecklingsmedel till myndigheter, kommuner, regioner och civilsamhället. I den nya förordningen begränsas mottagarkretsen till kommuner, regioner och kommunalförbund och regeringens prioriteringar på området blir tydligare. Länsstyrelserna ansvarar fortsatt för att fördela medlen inom sina respektive län.

Genom ändringen i förordningen (2021:995) om länsstyrelsernas arbete mot mäns våld mot kvinnor får länsstyrelserna genom sina samordningsfunktioner i uppgift att stödja och bidra till utvecklingen av regionala resurscentrum mot hedersrelaterat våld och förtryck i hela landet. Förordningarna träder i kraft den 1 januari 2026.
