# Förslag om förmedling av post till personer med skydd i folkbokföringen

En säker förmedling av postförsändelser är en nödvändig del av samhällets skydd av personer som riskerar att utsättas för hot, våld eller allvarliga trakasserier. Det är viktigt för att personer som exempelvis har brutit upp från destruktiva relationer eller som behöver skydd från kriminella miljöer ska känna sig trygga.

Regeringen har i dag tagit emot en utredning som lämnar förslag som stärker skyddet för personer med skyddad folkbokföring eller sekretessmarkering i folkbokföringen. Utredningen föreslår att Skatteverket ska få i uppgift att tillhandahålla en säker och effektiv postförmedling. Det föreslås en ny lag som ska innehålla de övergripande krav som ska gälla för förmedlingsverksamheten. Förmed­lingen ska i första hand omfatta brev som befordras genom post­verksamhet, men kan utökas om det visar sig att det finns behov av att förmedla även andra försändelser. Skatteverket föreslås få befogenheter att kontrollera så att postförsändelserna uppfyller angivna säkerhetskrav och för att skapa ett tillräckligt skydd vid hanteringen av den enskildes uppgifter föreslås sekretessregler som ska gälla inom förmedlingsverksamheten.

Utredningens förslag ska bidra till en ökad säkerhet för personer med skyddad folkbokföring eller sekretessmarkering i folkbokföringen. Förslagen innebär också ökad förutsägbarhet för myndigheter, företag, organisationer och enskilda som använder förmedlingen av postförsändelser.

Förslagen föreslås träda i kraft den 1 januari 2027.
