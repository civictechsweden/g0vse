# Regeringen föreslår 63 regelförenklingar till EU-kommissionen

– Regeringen driver en offensiv förenklingsagenda i både Sverige och EU. Om EU ska kunna stå sig i den globala konkurrensen måste regelbördan ner. Med våra konkreta förslag vill vi ligga på EU-kommissionen som en blåslampa. Om förslagen skulle genomföras skulle det innebära en stor skillnad för många svenska företag, säger energi- och näringsminister Ebba Busch.

– Ju starkare ekonomiska muskler vå​r kontinent ha​r, desto mer pengar kan vi investera i den gröna och digitala omställningen,​​ försvaret av Europa och, inte minst, ​fortsatt stöd till Ukraina. Förutsättningarna för allt detta avgörs av hur stark​, eller svag, EU:s konkurrenskraft är, säger EU-minister Jessica Rosencrantz.

Svenska och europeiska företag behöver ett ändamålsenligt, proportionerligt och enkelt regelverk för att inte hamna efter i konkurrensen med företag utanför EU. För att ytterligare bidra till kommissionens arbete med att förenkla EU-lagstiftningen har regeringen överlämnat 63 förslag på förenkling kopplat till områden som är nödvändiga för att öka europeiska företags konkurrenskraft. Det svenska näringslivet har bidragit med input under arbetet.

På EU-nivå har frågan om bättre lagstiftning och förenkling fått allt större plats. Den svenska regeringen har länge aktivt drivit frågan om enklare regler och minskad regelbörda på EU-nivå. Kommissionen har under våren presenterat konkreta förenklingsåtgärder inom en rad områden vilket den svenska regeringen välkomnar.
