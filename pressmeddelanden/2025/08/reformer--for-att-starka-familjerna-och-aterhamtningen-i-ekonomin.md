# Reformer för att stärka familjerna och återhämtningen i ekonomin

Sveriges ekonomi tyngs av en osäker omvärld – människor är oroliga för ekonomin och håller därför hårt i plånboken. Nu börjar det ljusna och förutsättningarna för en återhämtning finns. Stigande reallöner, en expansiv finanspolitik och minskade räntekostnader väntas bidra till att konsumtionen tar fart och att återhämtningen återupptas i närtid.

– Vi behöver bryta lågkonjunkturen och få fart på svensk ekonomi. Då är stärkt inhemsk efterfrågan nyckeln. Människor behöver känna ekonomisk trygghet, lugn och framtidstro. Därför kommer vi att presentera en budget med fokus på att stärka familjers ekonomi här och nu. Nu är det hårt arbetande människors tur, säger finansminister Elisabeth Svantesson.

Reformutrymmet i budgeten beräknas uppgå till 80 miljarder kronor. Höstbudgeten kommer bland annat att fokusera på åtgärder som stärker familjers ekonomi så att den utdragna lågkonjunkturen kan brytas och återhämningen återupptas.
