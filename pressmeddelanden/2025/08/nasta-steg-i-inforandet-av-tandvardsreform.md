# Nästa steg i införandet av tandvårdsreform

Personer med stora tandvårdsbehov kan i dag mötas av höga kostnader som kan tvinga patienten att avstå behandling. I en lagrådsremiss föreslås därför att en särskild tandvårdsersättning ska införas som ett komplement till det nuvarande högkostnadsskyddet i det statliga tandvårdsstödet. Den första etappen ska gälla för personer 67 år eller äldre.

– Nu tar vi nästa steg för att genomföra den största tandvårdsreformen på över 20 år. Det är orimligt att patienter tvingas avstå behandling eftersom de möts av höga kostnader. Med det här förslaget säkerställer vi att äldre med sämst munhälsa kan ta del av tandvård de behöver men säkrar också att de resurser som satsas verkligen kommer patienterna till del, säger socialminister Jakob Forssmed.

– En god tandvård spelar roll för människors hälsa och inte minst för äldre där risken för följdsjukdomar är stor. Med det här förslaget minskar vi kostnaderna för många äldre med stora behov, samtidigt som vi ser till att tandvårdsstödet blir mer träffsäkert och hållbart. Det är ett ansvarsfullt steg i att stärka äldres hälsa och ekonomi, säger äldre- och socialförsäkringsminister Anna Tenje.

– Framförallt äldre har många gånger fått avstå tandvård av ekonomiska skäl, trots att det är just denna grupp som tenderar att ha störst vårdbehov. I vårt arbete med att göra svensk tandvård mer tillgänglig för alla svenskar börjar vi därför med att prioritera dessa och säkerställer på så sätt att de äldre som har sämst munhälsa inte ska behöva avstå nödvändig tandvård på grund av höga kostnader, säger Linda Lindberg, gruppledare för Sverigedemokraterna i riksdagen.

– Vi ska få den tandvård vi behöver hela livet, oavsett plånbok och oavsett postnummer. Förebyggande tandvård blir nu mindre kostsam för riskgrupper och de pensionärer som behöver stora ingrepp får råd med dem. Vi ska alla ha råd med både hälsa och ett leende, säger Lina Nordquist gruppledare för Liberalerna.

Förslaget ska nu hanteras av Lagrådet, och under förutsättning att riksdagen i höst antar den kommande propositionen har regeringen för avsikt att genom förordning tydliggöra vad det förstärkta högkostnadsskyddet i praktiken innebär.

Det handlar bland annat om att patienten betalar 10 procent av det statliga referenspriset, eller av vårdgivarens pris om det är lägre, för viss behandling. Staten betalar övriga 90 procent.

Regeringen avser också att tydliggöra att högkostnadsskyddet avser patienter i behov av behandling av sjukdom och smärttillstånd, reparation, samt rehabiliterande och habiliterande behandling, undantaget ny fast protetik bakom tandposition 5.

För den tandvård som inte ingår i detta förstärkta högkostnadsskydd kommer det vanliga högkostnadsskydd som finns i dag att gälla även fortsatt.

Lagändringarna föreslås träda i kraft den 1 januari 2026.

Dessutom har regeringen för avsikt att höja det särskilda tandvårdsbidraget, STB, för personer med vissa utpekade tillstånd som har behov av förebyggande tandvård, från 600 kronor till 1 000 kronor i halvåret. Exempelvis omfattas patienter med muntorrhet på grund av långvarig läkemedelsbehandling, eller svårinställd diabetes.
