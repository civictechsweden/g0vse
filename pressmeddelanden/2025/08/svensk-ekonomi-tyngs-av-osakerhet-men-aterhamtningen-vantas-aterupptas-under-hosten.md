# Svensk ekonomi tyngs av osäkerhet men återhämtningen väntas återupptas under hösten

I slutet av 2024 påbörjades en återhämtning i svensk ekonomi, men konjunkturåterhämtningen bröts i början av 2025 när den amerikanska administrationen aviserade höga tullar mot EU och omvärlden. Den ekonomiska utvecklingen här och i vår omvärld har under första halvan av 2025 präglats av osäkerhet som tyngt tillväxten. De tullöverenskommelser som ingicks under sommaren bedöms minska risken för en eskalerad handelskonflikt, vilket är positivt för tillväxten i såväl Sverige som i omvärlden. Stämningsläget bland svenska hushåll har börjat stiga från en låg nivå. Framöver bedöms ökad inhemsk efterfrågan bli särskilt viktig för Sveriges återhämtning.

Förutsättningarna för återhämtning är goda. Från och med andra halvan av 2025 väntas reallönetillväxt, lägre ränteutgifter och stöttande finanspolitik bidra till att hushållens konsumtion gradvis ökar. 2026 väntas den inhemska efterfrågan stärkas ytterligare, bland annat tack vare stöttande finanspolitik. Samtidigt bedöms dock tillväxten bland Sveriges viktigaste handelspartners bli dämpad, vilket gör att svensk exporttillväxt väntas mattas av. Sammantaget bedöms tillväxten bli högre nästa år och 2027 bedöms svensk ekonomi vara nära balans.

Sysselsättningen i Sverige har ökat under det första halvåret 2025 men arbetslösheten är fortsatt hög. Återhämtningen på arbetsmarknaden väntas ske med viss fördröjning och sysselsättningen väntas öka i snabbare takt 2026.

– Många känner en oro inför världsläget och det tynger svensk ekonomi. Men Sverige har i grunden goda ekonomiska förutsättningar, med starka offentliga finanser, hög produktivitet och innovativa företag. För att ekonomin ska komma i gång är det viktigt att alla i Sverige kan börja känna framtidstro och optimism igen, säger finansminister Elisabeth Svantesson.
