# Regeringen beslutar om en lagrådsremiss för förbättrad utformning av elmarknaden

– En viktig pusselbit för att underlätta nya anslutningar är att nätföretagen ska offentliggöra information om tillgänglig kapacitet och lämna utförligare information vid ansökningar, säger energi- och näringsminister Ebba Busch.

Regeringen lämnar bland annat förslag om att regeringen, eller en myndighet som regeringen pekar ut, får meddela föreskrifter om att nätföretagen ska offentliggöra information om tillgänglig kapacitet för nya anslutningar. Detta kan till exempel ske genom att nätföretagen tar fram kapacitetskartor.

Vidare finns det förslag om utvidgade rutiner och information för nätföretagen när en uttagskund begär en anslutning till elnätet. Nätföretagen ska bland annat ta fram standardiserade rutiner för anslutningar av anläggningar. Nätföretagen ska även ta fram och lämna en tidsplan för handläggningen av anslutningsärendet och överlämna denna till kunden, samt informera kunden om hur ansökan behandlas och hur handläggningen går framåt.

Regeringen får även en möjlighet att besluta om ett högsta elpris vid en elpriskris. En förutsättning är att Europeiska unionens råd har tillkännagett att det föreligger en elpriskris.

Slutligen lämnar regeringen förslag om att stärka kundernas ställning på elmarknaden. Det finns bland annat förslag om utvidgad informationsskyldighet för elhandlaren vid ingåendet eller förlängningen av ett elavtal. Det finns även förslag om utökat kundskydd som begränsar möjligheten för elhandlarna att säga upp ett avtal eller stänga av el i samband med en tvist mellan kunden och elhandlaren.

Förslagen i lagrådsremissen har bland annat sin bakgrund i genomförandet av ändringar i elmarknadsdirektivet samt förnybartdirektivet.
