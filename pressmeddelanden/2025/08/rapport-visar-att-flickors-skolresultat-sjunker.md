# Rapport visar att flickors skolresultat sjunker

Flickor har under lång tid presterat bättre än pojkar i skolan, men en ny rapport från Skolverket visar en ny trend när det gäller flickors och pojkars skolresultat. Även om flickor fortfarande presterar bättre än pojkar har könsskillnaderna i skolresultat minskat de senaste åren och i årskurs 9 har skillnaden aldrig tidigare varit så liten som nu. Den främsta förklaringen till den minskade skillnaden är att flickor har försämrat sina skolresultat de senaste åren.

– Fickor mår allt sämre, och det börjar nu synas i skolresultaten. Det är en utveckling som vi behöver ta på stort allvar. Skolan spelar en viktig roll i att uppmärksamma elevers mående, men det är uppenbart att även vanor som användandet av sociala medier och stöd utanför skolan påverkar dem. Skärmanvändandet hos unga måste minska, annars riskerar skolresultaten att fortsätta falla, säger utbildnings- och integrationsminister Simona Mohamsson.

## Flickor mår sämre

Rapporten visar också att flickor i lägre grad än pojkar upplever att de får stöd och uppmuntran från sina lärare och det finns tydliga skillnader mellan könen när det gäller tillgången till särskilda stödinsatser. Flera studier har visat en påtagligt negativ utveckling när det gäller flickors mående och hälsa och det kan kopplas till både skolrelaterade faktorer och till en ökad användning av sociala medier på fritiden. Flickor använder sociala medier i högre utsträckning än pojkar.

En studie av elevsvaren i PISA 2022 visar att det finns ett starkt negativt samband mellan att använda sociala medier på fritiden och resultat på PISA-provet. De elever som uppgav att de stänger av meddelanden från till exempel sociala medier innan de går och lägger sig, eller under lektionerna, presterar bättre på provet.

Regeringen gör flera satsningar för att minska barns och ungas skärmtid, bland annat arbetarregeringen för att göra grundskolan mobilfri och sedan i somras är förskolan i praktiken skärmfri. Regeringen har även gjort stora satsningar på läroböcker och lagstiftat om bemannade skolbibliotek.

[Regeringen satsar på ökad lästid och minskad skärmtid](/artiklar/2024/01/regeringen-satsar-pa-okad-lastid-och-minskad-skarmtid/)
