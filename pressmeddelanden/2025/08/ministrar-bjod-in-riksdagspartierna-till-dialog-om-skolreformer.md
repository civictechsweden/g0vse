# Ministrar bjöd in riksdagspartierna till dialog om skolreformer

Skolan är en prioriterad fråga för regeringen. I arbetet med att skapa bättre förutsättningar för svensk skola ingår ett antal utredningar som sammantaget lämnar förslag på omfattande förändringar i skolsystemet. Det handlar till exempel om att komma till rätta med betygsinflationen, återupprätta kunskapsuppdraget och se till att lärare får goda förutsättningar i sitt arbete. Dessutom behöver lärarutbildningen förändras. Under ett möte med riksdagspartierna den 26 augusti diskuterades just de frågorna.

– Den här regeringen gör de största reformerna på 30 år för att ta skolan tillbaka till grunderna. Det är helt avgörande för både lärare och elever att förändringarna blir långsiktiga, så att fokus på kunskap alltid kan komma först. Därför bjöd vi in samtliga riksdagspartier till en dialog om vägen framåt för en svensk skola i världsklass, säger utbildnings- och integrationsminister Simona Mohamsson.

– På mötet tog jag upp att blivande lärare behöver få med sig rätt verktyg från utbildningen. De behöver mer kunskaper om hur barn och elever faktiskt lär sig, centrala ämneskunskaper och mer fokus på läsinlärning. Det är viktigt att de här förändringarna håller över tid och jag ser nu fram emot att arbeta vidare med dem, säger gymnasie-, högskole- och forskningsminister Lotta Edholm.
