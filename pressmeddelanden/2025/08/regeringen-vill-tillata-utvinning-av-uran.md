# Regeringen vill tillåta utvinning av uran

– Det måste vara lagligt att ta hand om det svenska uranet som redan är uppe ur backen, det är helt obegripligt att gruvaktörerna behövt behandla det som avfall. Svensk gruv- och mineralnäring är avgörande för Sverige, Europa och för klimatet., säger klimat- och miljöminister Romina Pourmokhtari.

– Sverige har unika förutsättningar för att vara en stor gruvnation, det har byggt svenskt välstånd i generationer. För att på allvar ta upp kampen med den dominans som icke-demokratiska länder har är möjliggörandet av utvinning av uran centralt, säger Camilla Brodin, gruppledare i Kristdemokraterna.

– Förbudet mot uranbrytning var fel redan när det infördes, att vi nu tar bort det är positivt för Sverige som en industri- och gruvnation. Förbudet har försvårat våra möjligheter att bryta andra kritiska och strategiska mineraler som ofta återfinns tillsammans med uran. Med detta beslut kan vi förbättra Sveriges och Europas energiberoende och säkra vår självförsörjning av kritiska mineraler, säger Mats Green, gruppledare i näringsutskottet för Moderaterna.

– Sverigedemokraterna motsatte sig det ideologiskt motiverade förbudet mot uranbrytning i Sverige och har sedan förbudet kom på plats verkat för att återgå till den tidigare ordningen. Det är på tiden att vi nu gör det, vilket är en förutsättning för att klara av det ökade behovet av uran i kölvattnet av kärnkraftsrenässansen, säger Tobias Andersson, ordförande i näringsutskottet för Sverigedemokraterna.

Regeringen föreslår att förbudet i miljöbalken mot att ge tillstånd till gruvdrift eller gruvanläggning som avser uranhaltigt material tas bort och att uran ska vara koncessionsmineral enligt minerallagen.

Ändringarna innebär att det kommer vara möjligt att utvinna uran i Sverige och att en fullständig undersökning av berggrunden kan göras vid prospektering. Genom ändringarna blir det även möjligt att söka och under vissa förutsättningar få undersökningstillstånd och bearbetningskoncession för uran. Förslagen har därmed betydelse för Sveriges och övriga EU:s tillgång till viktiga metaller och mineral.

I propositionen föreslås också en ändring av miljöbalken som innebär att regeringens obligatoriska tillåtlighetsprövning ska begränsas till sådana kärntekniska anläggningar som i dag prövas av regeringen enligt lagen om kärnteknisk verksamhet.

Det betyder att verksamheter där små mängder uran hanteras inte längre kommer att omfattas av regeringens obligatoriska tillåtlighetsprövning. De kommer i stället att prövas enligt kärntekniklagstiftningen av Strålsäkerhetsmyndigheten eller är helt undantagna från tillståndsplikt. Prövningen av sådana begränsade verksamheter kommer inte heller längre omfattas av det så kallade kommunala vetot.

Lagändringarna föreslås träda i kraft den 1 januari 2026.
