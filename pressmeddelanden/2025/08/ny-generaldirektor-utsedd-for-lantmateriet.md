# Ny generaldirektör utsedd för Lantmäteriet

– Jag är glad att Fredrik Holmberg tackat ja till uppdraget som generaldirektör och chef för Lantmäteriet. Myndigheten har en central roll i samhällsbyggnadsprocessen. Med gedigen kunskap, gott ledarskap och lång chefserfarenhet inom statlig förvaltning är jag övertygad om att Fredrik Holmberg kommer kunna leda Lantmäteriets verksamhet framåt på bästa sätt, säger infrastruktur- och bostadsminister Andreas Carlson.

Fredrik Holmberg är jurist och kommer närmast från en tjänst som överdirektör på Skatteverket där han bland annat ansvarat för verkets arbete med IT-utveckling med fokus på informations- och cybersäkerhet samt kundnytta. Dessförinnan var han överdirektör på Tullverket där han drev och genomförde förändrings- och effektiviseringsarbete för en väl fungerande struktur för myndighetens krisberedskapsarbete. Holmberg var innan dess under tio års tid planeringsdirektör och ställföreträdande generaldirektör vid Ekobrottsmyndigheten. Han har även varit ledamot i styrelserna för Spelinspektionen respektive Inspektionen för vård och omsorg.

– Som ny generaldirektör blir en viktig uppgift att vidta de åtgärder som krävs för att säkerställa Lantmäteriets viktiga funktioner och stärka förtroendet för myndigheten, säger infrastruktur- och bostadsminister Andreas Carlson.

– Jag vill också tacka Nils Svartz, som varit vikarierande generaldirektör sedan december 2024, för viktiga insatser i Lantmäteriets pågående förändringsarbete, avslutar infrastruktur- och bostadsminister Andreas Carlson.
