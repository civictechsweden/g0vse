# Vattenkraftens förmågor tydliggörs

– Det är hög tid att vattenkraftens unika förmågor ges rätt vikt i besluten. Vi behöver en energipolitik där både miljöhänsyn och elsystemets behov ryms. Genom uppdraget ges kommuner, regioner och andra aktörer bättre verktyg för att planera för en trygg och stabil elförsörjning, säger energi- och näringsminister Ebba Busch.

– För att säkra stabila priser och tillgång till el är det viktigt att det finns bra verktyg för planering i hela landet, säger finansmarknadsminister Niklas Wykman.

– Vattenkraften är en fantastisk resurs för Sverige och ett av de främsta skälen till våra låga utsläpp. Det här uppdraget säkerställer att vattenkraftens roll, både lokalt och nationellt, tydliggörs och konkretiseras, säger klimat- och miljöminister Romina Pourmokhtari.

Vattenkraften har en särställning i det svenska energisystemet. Den bidrar med unika förmågor som god reglerbarhet samt möjlighet till dödnätsstart och ödrift. Detta är egenskaper som är avgörande för ett robust elsystem, särskilt i krissituationer. Regeringen vill nu säkerställa att dessa förmågor tas till vara i energiplaneringen på alla nivåer i samhället.

Uppdraget aviserades vid en pressträff den 15 maj 2025, där behovet av tydligare ansvarsfördelning och bättre kunskapsunderlag kring vattenkraftens roll lyftes fram. Det nya uppdraget är en konkretisering av regeringens energipolitiska inriktning att stärka totalförsvaret och öka försörjningstryggheten genom lokal och regional elproduktion.
