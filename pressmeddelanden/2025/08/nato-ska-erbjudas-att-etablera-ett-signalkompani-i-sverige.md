# Nato ska erbjudas att etablera ett signalkompani i Sverige

Nato är i färd med att ändra sin geografiska indelning av operationsområden. Sverige och övriga nordiska länder kommer inom en snar framtid att geografiskt utgöra en del av Natos nordvästra operationsområde.

I varje operationsområde i Nato finns i sin tur en signalbataljon som består av ett antal signalkompanier. Det möjliggör ledning av militära operationer i området.

I Natos nya operationsområde nordväst ska en signalbataljon etableras med högkvarter i Danmark, och signalkompanier i andra länder som tillhör operationsområdet – däribland Sverige.

– Det stärker Sverige och Försvarsmakten när vi fördjupar samarbetet i Nato. Upprättandet av signalkompaniet är ett led i arbetet med att stärka Natos avskräckningsförmåga i norra Europa, säger försvarsminister Pål Jonson.

Det nya signalkompaniet ska placeras på Försvarsmaktens garnison i Enköping och bestå av drygt 50 officerare och soldater, främst tekniker. Signalkompaniet kommer att ledas av och ingå i Natos kommandostruktur. Finansiering kommer i huvudsak att vara ett gemensamt ansvar för alliansen. Personal från Försvarsmakten kommer att bemanna signalkompaniet i sin helhet.

Sedan tidigare har Försvarsmakten ett uppdrag att erbjuda Nato att etablera en stab för logistikledning i Sverige, den staben ska också etableras i Enköping.

Signalkompaniet ska arbeta med att upprätta ledningsstödsystem i fältmiljö, exempelvis ör samband över internet och satellitkommunikation.

Försvarsmakten ska fortlöpande informera Regeringskansliet (Försvarsdepartementet) om arbetet att inrätta signalkompaniet.
