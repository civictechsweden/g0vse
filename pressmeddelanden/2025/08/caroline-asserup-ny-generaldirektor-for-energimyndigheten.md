# Caroline Asserup ny generaldirektör för Energimyndigheten

Energimyndigheten har en viktig roll i arbetet med att möta Sveriges behov av fossilfri energi, god försörjningstrygghet och konkurrenskraftiga energipriser.

– Caroline Asserup har en lång och gedigen erfarenhet av att arbeta med energifrågor och av Energimyndighetens verksamhet. Jag är glad att Asserup har tackat ja till det viktiga uppdraget som generaldirektör för Energimyndigheten. Hon kommer att fortsätta leda myndighetens arbete för att stärka och framtidssäkra Sveriges energiförsörjning, säger energi- och näringsminister Ebba Busch.

Caroline Asserup har sedan 2007 haft olika chefsbefattningar på myndigheten och är för närvarande vikarierande generaldirektör. Asserup har under denna tid visat på en god förmåga att axla rollen som generaldirektör och leda myndighetens breda och komplexa verksamhet i en tid då myndighetens uppdrag förändras och utvecklas.
