# Regeringen nominerar Läkemedelsverket till internationellt läkemedelssamarbete

– Ett medlemskap för Läkemedelsverket i IHSI innebär bland annat att myndigheten kan ta del av samma information om läkemedel under utveckling som läkemedelsmyndigheterna i våra grannländer Norge och Danmark. Det är ett viktigt steg för att säkerställa att berörda statliga myndigheter och vården är rustade för framtidens behov, säger sjukvårdsminister Acko Ankarberg Johansson.

International Horizon Scanning Initiative (IHSI) är ett internationellt samarbete som utvecklar processer för att tidigt identifiera läkemedel med potentiell påverkan på hälso- och sjukvården. Genom att kartlägga kommande läkemedel skapas förutsättningar för tidig värdering, omställning i vården och dialog med läkemedelsföretag – en process som kallas horisontspaning.

Sverige är fullständig medlem i IHSI och representeras i organisationens generalförsamling av Regeringskansliet, i nära samverkan med regionerna och Sveriges Kommuner och Regioner (SKR). Flera svenska aktörer är redan affilierade medlemmar, däribland Tandvårds- och läkemedelsförmånsverket (TLV), Socialstyrelsen samt 16 regioner.

Regeringen har nu beslutat att även nominera Läkemedelsverket som affilierad medlem. Den affilierade medlemskategorin innebär att organisationen nomineras av en fullständig medlem, inte betalar medlemsavgift, men får full tillgång till IHSI:s horisontspaningsdatabas.
