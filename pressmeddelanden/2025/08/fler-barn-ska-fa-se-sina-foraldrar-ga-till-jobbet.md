# Fler barn ska få se sina föräldrar gå till jobbet

– Vi har både ett konjunkturellt och ett strukturellt problem på arbetsmarknaden. Därför måste vi skapa förutsättningar för fler att komma i arbete. Fler barn ska få se sina föräldrar gå till jobbet, säger arbetsmarknadsminister Johan Britz.

Utbildning är en av de viktigaste insatserna för att långsiktigt etablera sig på arbetsmarknaden. Nio av tio arbetstillfällen kräver åtminstone gymnasieutbildning, men bland de arbetssökande saknar drygt var tredje arbetslös en gymnasieutbildning. Genom att kombinera satsningar på kompetensutveckling med direkta stöd till ekonomin vill regeringen bryta arbetslöshetstrenden och ge fler möjlighet att försörja sig genom eget arbete.

Regeringen gör omfattande satsningar för att möta den höga arbetslösheten och stärka människors möjligheter att få jobb:

* **Reformerar a-kassan** – den nya inkomstbaserade arbetslöshetsförsäkringen med höjt ersättningstak och snabbare nedtrappning träder i kraft den 1 oktober 2025. Mot bakgrund av den höga arbetslösheten infördes höjningen redan den 4 augusti 2025. Modellen stärker arbetslinjen, ger högre trygghet i början av arbetslösheten och ökar drivkraften att snabbare komma tillbaka i arbete.
* **Sänkt skatt på arbete**, i genomsnitt sänks skatten med nästan 2 600 kronor per person och år. Genom Växa-stödet sänks kostnaderna för små företag att anställa.
* **Ytterligare över 700 miljoner kronor i VÄB** till regionalt yrkesvux och kurser inom yrkeshögskolan, inklusive studiestöd.
* **5,8 miljarder kronor** i direkta konjunkturstimulanser för att stötta sysselsättning och tillväxt. Ett exempel är rotavdraget som tillfälligt höjdes från 30 till 50 procent för att stötta byggbranschen och skapa fler arbetstillfällen.
* **250 miljoner kronor** för att skapa sommarjobb och fler jobb för unga i kommuner med hög arbetslöshet.

Regeringen planerar dessutom för flera reformer som syftar till att öka drivkrafterna och stärka förmågan att komma närmare arbete, egenförsörjning och bli en del av samhällets gemenskap. En omfattande bidragsreform ska göra det mer lönsamt att gå från bidrag till arbete och självförsörjning.
