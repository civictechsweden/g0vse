# Pensionsgruppen överens: en gas i pensionssystemet ska införas

– Jag är mycket glad att meddela att vi i Pensionsgruppen gemensamt har ställt oss bakom att införa en gas i pensionssystemet, något som har diskuterats länge. Det kommer innebära mer pengar i plånboken för dagens och morgondagens pensionärer, säger äldre- och socialförsäkringsminister tillika ordförande i Pensionsgruppen Anna Tenje.

När det är underskott i inkomstpensionssystemets finanser finns redan regler för att bromsa de årliga pensionsuppräkningarna. De reglerna finns för att pensionssystemet ska vara långsiktigt finansiellt stabilt och inte skjuta en skuld till framtida generationer. Under senare år har finanserna stabiliserats och det finns nu i stället ett överskott i inkomstpensionssystemet.

I dag har Pensionsgruppen, med representanter från alla riksdagspartier, därför enats om att överskott i inkomstpensionssystemet ska delas ut och därmed öka pensionerna.

För att klara påfrestningar i en osäker omvärld och inte riskera framtida balanseringar behöver det finnas ett visst överskott. Samtidigt bör vi inte spara onödigt mycket i systemet, utan att det kommer pensionärer och pensionssparare till del.

Beslutet om en gas i pensionssystemet handlar både om att ta ansvar för Sveriges ekonomi, samtidigt som pensionärerna får mer pengar i plånboken.

## Enighet om principerna för utdelning

Pensionsgruppen har enats om hur principerna för utdelning av överskott ska se ut:

* Överskottet i inkomstpensionssystemet ska inte vara större än vad som är försvarbart för att långsiktigt finansiera pensionerna
* Utdelningsbart överskott ska delas ut till pensionärer och pensionssparare
* En försiktighetsprincip bör gälla – utdelning bör enbart ske när det med försiktiga antaganden inte riskerar leda till en framtida balansering
* Utdelning av överskott bör ske när balanstalet överstiger 1,15, det vill säga när tillgångarna i inkomstpensionssystemet överstiger skulderna med mer än 15 procent. Det överskott som ligger över denna nivå delas ut och höjer pensionerna.

Enligt överenskommelsen ska även den återstående skuld som pensionssystemet har till staten skrivas av. Skulden har varit en följd av att staten tog ett större betalningsansvar i och med pensionsreformen i slutet av 90-talet.

Ett formellt förslag kommer presenteras och remitteras under hösten 2025. Enligt förslaget ska regler om utdelning gälla från den 1 januari 2027.
