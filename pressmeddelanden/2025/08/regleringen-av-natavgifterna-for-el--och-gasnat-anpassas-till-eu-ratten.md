# Regleringen av nätavgifterna för el- och gasnät anpassas till EU-rätten

– Nu säkerställs Energimarknadsinspektionens oberoende samtidigt som de ges tydligare och bättre verktyg att fastställa nätavgifterna. Dessutom säkerställs att svensk rätt överensstämmer med EU-rätten, vilket uppfyller en punkt i Tidöavtalet, säger energi- och näringsminister Ebba Busch.

Förslagen syftar till att stärka Energimarknadsinspektionens oberoende vid fastställandet av nätavgifterna, i enlighet med EU-rättens krav.

De villkor som elnätsföretag och naturgasföretag använder inom sina verksamheter, främst nätavgifterna, förhandsprövas av Energimarknadsinspektionen enligt ellagen och naturgaslagen. De flesta intäkterna från dessa verksamheter ska rymmas inom en intäktsram som Energimarknadsinspektionen beslutar om för en tillsynsperiod. Vissa bestämmelser som påverkar villkorens utformning föreslås nu tas bort. Det föreslås även att regeringen får utökade möjligheter att låta Energimarknadsinspektionen meddela föreskrifter på området.

Vidare föreslås att ekonomiska experter ska ingå i förvaltningsrättens och kammarrättens sammansättningar vid överprövningar av Energimarknadsinspektionens beslut om intäktsramar. Syftet är att stärka den ekonomiska kompetensen i domstolen och effektivisera handläggningen.

Lagändringarna som hör till naturgasområdet föreslås träda i kraft den 1 januari 2026. Lagändringarna som rör elområdet föreslås träda i kraft den 1 januari 2027.

Förslagen i lagrådsremissen är en del av genomförandet av Tidöavtalets skrivning om att elmarknadsdirektivet ska få en korrekt implementering i svensk rätt.
