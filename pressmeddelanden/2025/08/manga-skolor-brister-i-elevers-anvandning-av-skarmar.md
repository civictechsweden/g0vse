# Många skolor brister i elevers användning av skärmar

Rapporten ”Användning av mobiltelefoner och annan elektronisk kommunikationsutrustning i undervisningen”, som presenterades i dag, visar att 36 av de 60 skolor som granskats har brister. På 15 av skolorna finns brister både vad gäller elevernas användning av skärmar och skolans skriftliga rutiner för att samla in, förvara och återlämna mobiltelefoner eller andra digitala enheter.

– Att så många skolor brister i arbetet med skärmanvändandet är allvarligt. Skolan skall vara en plats där eleverna får arbetsro och goda förutsättningar för lärande. Om vi inte minskar distraktionerna i klassrummet riskerar både trygghet och kunskapsresultat att försämras, säger utbildnings- och integrationsminister Simona Mohamsson.

Drygt en tredjedel av de skolor som granskats brister i förhållande till vad författningarna säger om användning av mobiltelefoner eller andra digitala enheter i undervisningen. På dessa skolor använder elever datorer eller surfplattor som skolan försett dem med utan att följa lärarens instruktioner. På 13 av skolorna förekommer även otillåten användning av mobiltelefoner.

Rapporten visar också att cirka hälften av skolorna i granskningen brister när det gäller skollagens bestämmelser om skriftliga rutiner för hanteringen av omhändertagande av digitala enheter. På 20 av de skolor som granskats saknas rutiner och på nio skolor finns rutiner som inte motsvarar lagkraven. Däremot är den otillåtna användningen av skärmar betydligt vanligare på skolor som saknar eller har bristande rutiner.

Regeringen har vidtagit flera åtgärder för ökad lästid och minskad skärmtid i skolan. Att samla in mobiltelefoner under skoldagen kan främja elevers trygghet, lärande och kunskapsutveckling. Den 13 mars i år lämnade en utredare förslag till en reglering om obligatorisk daglig insamling av elevers mobiltelefoner under hela skoldagen i de obligatoriska skolformerna och fritidshemmet. Utredaren föreslår att lagändringarna ska träda i kraft den 1 juli 2026 och förslagen bereds nu i Regeringskansliet.

Samlad vetenskaplig empiri och beprövad erfarenhet visar att grundläggande färdigheter som relationella förmågor, uppmärksamhet och koncentration samt förmåga att läsa, skriva och räkna bäst förvärvas genom analoga aktiviteter i analoga miljöer. Fokus i de yngre åldrarna bör ligga på fysiska böcker och att digitala lärverktyg först vid stigande ålder kan användas och ge goda effekter, under förutsättning att det görs selektivt, utifrån tydligt vetenskapligt stöd och dokumenterat pedagogiskt mervärde. Regeringen har därför gett i uppdrag till Skolverket att ta fram allmänna råd eller rekommendationer om val och användning av lärverktyg i undervisningen. Uppdraget ska ge mer lästid och mindre skärmtid.

Regeringen har även gett Skolverket i uppdrag att undersöka hur digitala enheter används i skolan och fritidshemmet, samt föreslå åtgärder som kan minska användningen av digitala enheter, till exempel mobiltelefoner, som elever själva tar med sig till skolan eller fritidshemmet och som påverkar eleverna, deras kunskapsutveckling eller utbildningen negativt, inklusive eventuella åtgärder för att bidra till att minska könsskillnader i studieresultat. Uppdraget delredovisades i maj 2025 och ska slutredovisas senast den 9 mars 2026.
