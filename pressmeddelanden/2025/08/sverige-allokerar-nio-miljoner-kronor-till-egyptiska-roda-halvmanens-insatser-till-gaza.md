# Sverige allokerar nio miljoner kronor till Egyptiska Röda Halvmånens insatser till Gaza

–  Civilbefolkningens lidande i Gaza går inte att beskriva med ord. Från regeringens sida gör vi vårt absolut yttersta för att sätta press på Israel att säkra tillträdet för humanitära aktörer. Samtidigt måste vi fortsätta bidra där förutsättningar finns för att lindra de akuta behoven. För att bistå den utmanande sjukvårdssituationen har Sverige bland annat donerat efterfrågat sjukvårdsmateriel till Egypten som tar emot patienter från Gaza. Vi har utökat stödet till arbetet med livräddande förlossningsvård, mödrahälsovård och vård av nyfödda. Nu väljer vi att ge ytterligare stöd med fokus på medicinska evakueringar och logistiklösningar genom Egyptiska Röda Halvmånen, säger bistånds- och utrikeshandelsminister Benjamin Dousa.

Stödet kommer att inkludera humanitära förnödenheter och grundläggande sjukvård för patienter och medföljande familjer som har korsat gränsen in till Egypten. Därutöver tar stödet sikte på att stärka organisationens arbete inom logistik vid införsel av humanitärt materiel till Gaza. Insatserna omfattar avgörande delar av den logistiska infrastrukturen, såsom lagerhållning och optimering av leveranser, vilket är centralt för att humanitärt materiel ska kunna nå den drabbade civilbefolkningen på ett snabbt och effektivt sätt. Stödet kanaliseras via det svenska kärnstödet till Internationella Rödakorsfederationen (IFRC)
