# Pål Jonson deltar i EU:s informella försvarsministermöte

Den 28 augusti är EU:s försvarsministrar inbjudna till ett förevenemang för att diskutera försvarsindustriellt samarbete med Ukraina och nordiskt försvarssamarbete, följt av en middag på Frederiksborgs slott utanför Köpenhamn.

Den 29 augusti äger det informella försvarsministermötet rum. I fokus står EU:s säkerhets- och försvarssamarbete, särskilt EU:s militära stöd till Ukraina och försvarsberedskap. Under mötets första del kommer bland annat EU:s ammunitionsinitiativ, EU:s militära utbildningsinsats EUMAM Ukraina, samt hur det försvarsindustriella samarbetet mellan EU och Ukraina kan stärkas ytterligare diskuteras.

Under mötets andra del står EU:s försvarsberedskap och implementeringen av vitboken om europeisk försvarsberedskap 2030 i fokus. Diskussionerna väntas bland annat handla om det förenklingsarbete som pågår på försvarsområdet i EU, som bland annat syftar till att undanröja administrativa hinder för stärkande av EU:s medlemsstaters försvarsförmåga. Härutöver kommer särskilt fokus läggas vid arbetet med gemensamma förmågeprojekt där bland annat Sverige anmält intresse för att ta en ledande roll för ett antal projekt.

Från och med den 1 juli till och med den 31 december 2025 är Danmark ordförande i Europeiska unionens råd. Under parollen ”Ett starkt Europa i en föränderlig värld” kommer det danska ordförandeskapet att arbeta för ett säkert Europa samt ett konkurrenskraftigt och grönt Europa.
