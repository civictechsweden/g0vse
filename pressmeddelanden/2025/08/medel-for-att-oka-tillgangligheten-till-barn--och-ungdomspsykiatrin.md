# Medel för att öka tillgängligheten till barn- och ungdomspsykiatrin

– Det är avgörande att barn och unga får hjälp i tid. Genom att koppla resurser till konkreta resultat kan vi både korta köerna och höja kvaliteten i vården, säger socialminister Jakob Forssmed.

Kammarkollegiet ska senast den 30 augusti 2025 betala ut 172 006 253 kronor till vissa av landets regioner. Utbetalningen sker inom ramen för den överenskommelse som staten och Sveriges Kommuner och Regioner (SKR) ingick tidigare i år, med syftet att öka tillgängligheten till barn- och ungdomspsykiatrin under perioden 2025–2026.

Överenskommelsen syftar till att, genom ekonomiska incitament, stödja insatser hos regionerna för att öka tillgängligheten till barn- och ungdomspsykiatrin (BUP). Medlen fördelas utifrån vissa prestationskrav som uppställs i överenskommelsen, där regionernas uppfyllelse av krav på bland annat genomförda första besök, påbörjade utredningar och behandlingar inom vårdgarantins 30 dagar under perioden mars–juni 2025 ligger till grund för utbetalningen.

Totalt avsätter regeringen 1 miljard kronor för överenskommelsen under 2025. Redan i februari betalades 150 miljoner kronor ut till regionerna för utvecklingsarbete som syftar till att öka tillgängligheten till BUP. SKR tilldelades samtidigt 10 miljoner kronor för att stödja utvecklingsarbetet.

Satsningen är en del av regeringens bredare arbete för att stärka den psykiska hälsan hos barn och unga i hela landet.
