# Möte med samiska intressen om renskötselkonventionen mellan Sverige och Norge

Det har länge funnits behov av en ny konvention mellan Sverige och Norge som reglerar den gränsöverskridande renskötseln mellan länderna. Att det inte har funnits en konvention sedan 2005 har lett till problem både för renskötseln och för förvaltningen av renskötseln.

2022 gav statsråden i Sverige och Norge ett gemensamt uppdrag till sina tjänstemän att titta på möjliga lösningar som skyddar rennäringens intressen i båda länderna. Skissen av idéer som presenterades i dag tar sin utgångspunkt i ett förslag till renskötselkonvention som togs fram 2009 men som aldrig ratificerades av parterna, samt ett förslag till konvention som därefter lades fram av en samisk arbetsgrupp.

Både den svenska och den norska statssekreteraren sade vid mötet att de är glada över att det nu finns en gemensam lösningsskiss att arbeta vidare utifrån. Statssekreterarna underströk dock också att det är mycket arbete som återstår och många beslut som måste fattas innan en ny konvention kan komma på plats.
