# Sverige och Kanada arbetar för att ingå ett strategiskt partnerskap

Det strategiska partnerskapet ska peka ut ett antal prioriterade samarbetsområden. Det handlar i huvudsak om säkerhet och försvar, försvarsindustri, investeringar och konkurrenskraft, digital innovation, grön omställning och energi samt kritiska mineraler och rena tekniker.

– Ett fördjupat samarbete med Kanada inom de svenska styrkeområdena energi och kritiska råmaterial skulle skapa dubbla värden, både ett ökat ekonomiskt värde och säkrade värdekedjor. Genom att fördjupa vår gemensamma säkerhet och främja frihandel, konkurrenskraft och innovation tar vi ansvar för vår del av världen, säger statsrådet Busch.

– Både Kanada och Sverige ökar snabbt sina försvarsinvesteringar som svar på de säkerhetspolitiska hoten. Det finns ett stort värde i ett närmare industriellt samarbete när vi stärker våra försvarsförmågor. Därtill bidrar det bilaterala försvarssamarbetet till en starkare transatlantisk länk och allierad säkerhet, säger försvarsminister Pål Jonson.

### Sverige och Kanada

Relationerna mellan Kanada och Sverige är mycket goda och präglas av gemensamma intressen och värderingar såsom demokrati, mänskliga rättigheter, rättsstatlighet, den regelbaserade världsordningen och frihandel. Både Kanada och Sverige är Natomedlemmar.

Kanada är Sveriges 14:e största exportmarknad (2024). De största produktkategorierna som exporteras från Sverige till Kanada är läkemedel, mineraloljeprodukter, telekomutrustning, bilar, maskiner, järn och stål. Importen utgörs främst av maskiner, flygplan, mät- och kontrollinstrument och koppar.

Det finns cirka 130 svenska dotterbolag etablerade i Kanada och ännu fler svenska företag är representerade genom distributörer. Uppskattningsvis finns omkring 85 kanadensiska företag i Sverige. Det finns goda förutsättningar för ökad handel och investeringar inom den gröna och digitala omställningen.
