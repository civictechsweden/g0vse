# Nya åtgärder för att stärka fjärr- och kraftvärmen

– Fjärr- och kraftvärmen är avgörande för ett robust energisystem. Nu tar vi ytterligare steg för att säkerställa att värmeförsörjningen ska vara trygg, fossilfri och prisvärd även i framtiden, säger energi- och näringsminister Ebba Busch.

– Det är nödvändigt att stärka det svenska energisystemet för att säkra stabila priser för hushållen och tillgänglig el för industrin, säger finansmarknadsminister Niklas Wykman.

– Sveriges välutbyggda fjärr- och kraftvärmesystem är ett av skälen till Sveriges låga utsläpp trots vårt kalla klimat. Att värma svenska hushåll på ett effektivt och klimatsmart sätt är ett system vi vill värna, och det gör vi med detta uppdrag till Energimyndigheten, säger klimat- och miljöminister Romina Pourmokhtari.

Energimyndigheten ska bland annat:

* Analysera konsekvenser av en kraftning minskning av fjärrvärmeleveranser till 2050.
* Kommunicera nyttan som fjärrvärmen bidrar med till elsystemet lokalt och regionalt.
* Analysera hinder som begränsar tillgången på hållbara skogsbränslen för el-och värmeproduktion och föreslå åtgärder för att öka tillgången.
* Utvärdera hur företag redovisar fossila utsläpp från fjärrvärme och ge förslag på hur redovisningen kan utvecklas.

Sveriges välutbyggda fjärrvärmenät och stora skogar som levererar biobränsle är viktiga komponenter i Sveriges kostnadseffektiva energisystem. Fjärrvärmen möjliggör att industriers spillvärme kan omhändertas och att elproduktion kan ske utan fossila bränslen nära tätorter där effektbehovet är stort.

I den energipolitiska långsiktiga inriktningspropositionen poängterade regeringen fjärr- och kraftvärmens betydelse för ökad elektrifiering och trygg energiförsörjning. Regeringen följer nu upp tidigare initiativ med ytterligare åtgärder för att stärka sektorns konkurrenskraft, leveranssäkerhet och möjlighet att erbjuda kunder fjärrvärme till rimliga priser.

Energimyndigheten ska redovisa uppdraget senast den 15 augusti 2026.
