# Utökat näringsförbud på grund av brott

Näringsförbud ska kunna meddelas även om personen inte hade någon anknytning till en näringsverksamhet vid brottstillfället. Det föreslås också att den tid som näringsförbud ska kunna meddelas för höjs från högst tio till femton år.

– Sverige är en stolt nation där innovation och företagande frodas – och det ska vi fortsätta att vara. Kriminella inom den organiserade och systematiska brottsligheten ska inte tro att Sverige är ett smörgåsbord av möjligheter att tillskansa sig pengar på olaglig väg. Nu gör vi det svårare att kombinera en kriminell och en vit verksamhet. Är man kriminell med en hand ska man inte kunna bedriva företagsamhet med den andra, säger energi- och näringsminister Ebba Busch.

– Gängen göds av pengar. För att trycka tillbaka den organiserade brottsligheten måste vi därför strypa den kriminella ekonomin. Utökade möjligheter till näringsförbud är ett viktigt steg för att hindra kriminella från att utnyttja företag för att bedriva sin brottsverksamhet, säger justitieminister Gunnar Strömmer.

– Vi måste stoppa kriminella aktörer inom den organiserade brottsligheten från att kunna driva näringsverksamhet och på så sätt tvätta pengar som de kommit över genom brott, säger Martin Melin, rättspolitisk talesperson för Liberalerna.

– Näringsförbud för personer dömda för organiserad eller systematisk brottslighet är en central åtgärd för att värna rättsstaten och trygga ett sunt företagsklimat. Det försvårar för kriminella att använda företag som fasader för fortsatt brottslighet. På så sätt skyddar vi både seriösa företagare och allmänheten från den skada som den organiserade kriminaliteten orsakar, säger Henrik Vinge, Sverigedemokraterna, ordförande i justitieutskottet.

De flesta remissinstanserna har varit positiva till eller inte haft några invändningar mot förslagen.

Efter synpunkter från Lagrådet har regeringen justerat ett av förslagen. Det handlar om förslaget om en presumtion för att besluta om näringsförbud för personer som gjort sig skyldiga till organiserad eller systematisk brottslighet. Förslaget innebär en skärpning i förhållande till vad som föreslogs i lagrådsremissen. Enligt det nya förslaget ska näringsförbud regelmässigt meddelas vid organiserad eller systematisk brottslighet om personen i fråga har gjort sig skyldig till brott som har minst sex månaders fängelse i straffskalan, om inte särskilda skäl talar mot det.

Lagändringarna föreslås träda i kraft den 1 januari 2026.
