# Regeringen går vidare med förslag om skärpta regler för villkorlig frigivning

– Regeringen genomför en omfattande omläggning av kriminalpolitiken där fokus flyttas från gärningsmannen till brottsoffret och samhällets behov av skydd. Straffen måste bättre spegla brottens allvar. Det är inte rimligt att personer som dömts till långa fängelsestraff för allvarliga brott i regel släpps fria efter att ha avtjänat två tredjedelar av straffet, eller att Kriminalvården inte får väga in hög återfallsrisk innan farliga personer släpps ut. Med de här förslagen tar vi ett viktigt steg mot en mer rättvis och trygg kriminalpolitik, säger justitieminister Gunnar Strömmer.

I lagrådsremissen föreslås bland annat att:

* den tid som den som döms till fängelse måste avtjäna i anstalt innan villkorlig frigivning kan aktualiseras ska höjas från två tredjedelar till tre fjärdedelar av strafftiden och att höjningen genomförs stegvis med de längsta fängelsestraffen först,
* det ska bli lättare att skjuta upp den villkorliga frigivningen om den dömde missköter sig under anstaltsvistelsen,
* det ska i vissa fall vara möjligt att skjuta upp den villkorliga frigivningen om det finns en risk för att den dömde återfaller i allvarlig brottslighet,
* allmänna fängelseminimum ska höjas till en månad och alla fängelsestraff ska omfattas av systemet med villkorlig frigivning,
* prövotiden efter villkorlig frigivning ska vara minst två år, i stället för dagens ett år, och den villkorligt frigivne ska som huvudregel ställas under övervakning, och
* hela den villkorligt medgivna friheten ska förverkas vid återfall i brott under prövotiden och det ska inte ges någon ny villkorlig frigivning från den förverkade delen.

Förslagen bygger på en överenskommelse mellan regeringen och Sverigedemokraterna.

Lagändringarna föreslås träda i kraft den 1 januari 2026, utom vissa av lagändringarna om höjning av andelen av straffet som måste avtjänas innan villkorlig frigivning kan ske. De lagändringarna föreslås träda i kraft den dag som regeringen bestämmer.
