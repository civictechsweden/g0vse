# Bistånds- och utrikeshandelsminister Benjamin Dousa samtalar med företag om EU-USA:s ramverk om handelsrelationer

Bistånds- och utrikeshandelsministern kommer att träffa representanter från företag och branschorganisationer. Syftet med mötet är att informera om regeringens syn och ta del av företagens medskick om möjliga konsekvenser för svenskt näringsliv av EU:s och USA:s överenskommelse om handelsrelationer.

– Regeringen har genom hela den turbulenta tiden med utmanande handelspolitik värnat svenska jobb och svenska intressen. Nära kontakter med det svenska näringslivet är centralt för att regeringen fortsatt ska kunna främja svenska intressen i våra handelsrelationer med USA och i vår dialog med EU-kommissionen. Jag är därför angelägen om att upprätthålla en löpande dialog med näringslivet och ser fram emot att höra deras medskick, säger bistånds- och utrikeshandelsminister Benjamin Dousa.

Den 21 augusti publicerades EU:s och USA:s gemensamma uttalande om ett ramverk om deras handelsrelationer. Uttalandet bekräftar och bygger vidare på den politiska ramöverenskommelse som nåddes mellan EU-kommissionens ordförande Ursula von der Leyen och USA:s president Donald Trump den 27 juli 2025.
