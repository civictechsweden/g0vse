# Nytt uppdrag ska förbättra vårdens bemanning under semestertider

– Semestertider, både sommarsemestern och runt julledigheten, innebär varje år stora utmaningar för vården. Vi måste kunna garantera både patientsäkerhet och en god arbetsmiljö även när personalstyrkan är reducerad, säger sjukvårdsminister Acko Ankarberg Johansson.

Uppdraget innebär att Socialstyrelsen ska genomföra ett pilotarbete för att stödja sjukvårdshuvudmännen för att uppnå en effektiv personalplanering inom hälso- och sjukvården, med särskilt fokus på semestertider.

Utgångspunkten för arbetet ska vara tidigare somrars bemanningssituation och hur vårdbehovet har mötts. I arbetet ingår att utveckla och testa metoder för att långsiktigt och på ett verksamhetsnära sätt stödja sjukvårdshuvudmännen att uppnå en effektiv personalplanering inför och under semestertider som möter vårdbehovet.

Uppdraget syftar till att utveckla arbetssätt som gör det möjligt att bättre planera för återkommande variationer av tillgång till personal och ska ske i samråd med regioner, kommuner, Sveriges kommuner och regioner (SKR), professionsförbund, patientorganisationer och andra berörda aktörer.

Uppdraget ska samordnas med flera pågående insatser, bland annat Socialstyrelsens arbete med att stärka hälso- och sjukvårdens kompetensförsörjningen och stärka samt följa upp tillgängligheten och vårdkapaciteten samt med E-hälsomyndighetens utveckling av digital infrastruktur för hälso- och sjukvården.

En muntlig delredovisning ska lämnas senast den 15 december 2025 och slutredovisning senast den 31 maj 2026.
