# Ukraina och Sverige öppnar för gemensam produktion av försvarsmateriel

Ukraina har vid flera tillfällen visat intresse för att ukrainska och svenska företag ska kunna producera försvarsmateriel tillsammans i Sverige för export till Ukraina. Flera länder – däribland Rumänien, Polen och Danmark – arbetar redan på detta sätt med ukrainska försvarsmaterielföretag.

Avsiktsförklaringen om det nya svensk-ukrainska samarbetet undertecknades under Jonsons besök i Kiev den 23 augusti.

– Sverige är mån om att fördjupa det försvarsindustriella samarbetet med Ukraina. Med avsiktsförklaringen vill vi stärka den svenska och ukrainska upprustningen. Genom att kombinera en svensk industribas, ukrainsk innovation och ukrainska erfarenheter från slagfältet kan vi bygga en starkare gemensam försvarsindustri, säger försvarsminister Pål Jonson.

Samarbetet innebär att länderna gemensamt kan dra nytta av varandras olika industriella styrkor. Sverige besitter till exempel god kapacitet för avancerad tillverkning i både civil industri och militär industri. Ukraina har till exempel mycket god kunskap om autonoma system, telekrigföring och mjukvaruutveckling.

Utöver att vara en del av det militära stödet till Ukraina kommer samarbetet även att gynna svensk industri och svensk förmågetillväxt.
