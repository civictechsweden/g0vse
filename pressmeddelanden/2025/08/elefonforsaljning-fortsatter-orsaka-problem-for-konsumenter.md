# Telefonförsäljning fortsätter orsaka problem för konsumenter

Av Konsumentverkets rapport framgår att de allra flesta konsumenter på olika sätt undviker telefonförsäljning och att många är missnöjda med de avtal som sluts via telefon.

− Jag reagerar starkt på uppgifter om att många hamnat i kläm vid telefonförsäljning. Inte minst äldre, språksvaga och personer med vissa funktionsnedsättningar drabbas illa. Det är bra att försäljningsmetoden granskats rejält och nu har vi en bra grund för det fortsatta arbetet. Jag stänger inga dörrar och kommer nu att gå igenom rapportens förslag, säger civilminister Erik Slottner.

Konsumentverket anser att de åtgärder som har vidtagits i form av ett skriftlighetskrav, branschens NIX-register där konsumenter kan ange att de inte önskar bli uppringda eller tillsyn av Konsumentverket inte är tillräckliga. Konsumentverket föreslår i stället att telefonförsäljning ska förbjudas eller att ett så kallat opt-in-system ska inrättas, det vill säga att konsumenter aktivt säger ja till att bli uppringda.
