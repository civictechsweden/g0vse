# Svensk framgång med Thailand – ny affär om Gripen E/F

Under besöket skrevs avtal under av Thailands flygvapenchef Punpakdee Pattanakul, generaldirektören för Försvarets materielverk Mikael Granholm samt Micael Johansson, vd för Saab som tillverkar Gripenplanen. Försvarsminister Pål Jonson och Thailands utrikesminister Maris Sangiampongsa närvarade vid signeringsceremonin.

– Affären med Thailand är ett styrkebesked för Sverige och den svenska försvarsindustrin. Gripenexporten visar att svensk innovation och teknologi bygger långa och varaktiga samarbeten. Detta kommer gynna Sverige och Thailand för en lång tid framöver, säger försvarsminister Pål Jonson.

– Det säkerhetspolitiska läget i omvärlden fortsätter att försämras. En stark svensk försvarsindustri är en förutsättning för att vi ska kunna ta ett större ansvar för vår egen säkerhet och stärker våra relationer med andra länder, säger utrikesminister Maria Malmer Stenergard.

Fler avtal kan följa, riksdagen har bemyndigat regeringen att ingå avtal med Thailand om försäljning av upp till tolv Gripen E/F.

Sverige har ett långsiktigt samarbete med Thailand på luftförsvarsområdet och Thailand har tidigare köpt tolv stridsflygplan av typen Gripen C och D av Sverige.

Försäljningen av de fyra flygplanen med tillhörande kontrakt stärker Sverige och Thailands relation och Thailands flygvapen. Thailand blir det tredje landet att införskaffa Gripen E/F efter Sverige och Brasilien.

Fler partners skapar förutsättningar att vidareutveckla Gripenprogrammet. Det förbättrar produktionsförmågan och ger nya erfarenheter som kan delas mellan Gripenanvändarna. Försäljningen av Gripenplanen visar också att den svenska försvarsindustrin kan utveckla konkurrenskraftiga och efterfrågade produkter på en högteknologisk marknad. En konkurrenskraftig försvarsindustri bidrar till att stärka försvarets operativa förmåga.
