# Kraftfullt svenskt bidrag till militärt stödpaket till Ukraina

Den amerikanska presidenten Donald Trump tillkännagav den 14 juli att USA kommer att tillhandahålla försvarsmateriel till Ukraina. Detta kommer att genomföras i form av flera stödpaket. Nato koordinerar genomförandet och säkerställer att innehållet i paketen svarar mot Ukrainas mest prioriterade behov. Natoallierade och partners står för finansieringen.

På pressträffen den 5 augusti presenterade försvarsminister Pål Jonson, energi- och näringsminister Ebba Busch och utbildnings- och integrationsminister Simona Mohamsson att Sverige har beslutat att bidra med 275 miljoner dollar. Tillsammans med Danmark och Norge kommer Sverige att finansiera ett helt stödpaket till ett totalt värde av 500 miljoner dollar. Paketet kommer att innehålla bland annat luftvärn, pansarvärn, ammunition och reservdelar.

– Vi välkomnar USA:s beslut om att tillhandahålla materiel till Ukraina, inklusive ammunition till luftvärnssystemet Patriot, och att Nato koordinerar stödet. Ukraina har ett stort behov av stöd från allierade och partners för att försvara sig mot den ryska aggressionen, säger försvarsminister Pål Jonson.

– Det är en styrka att Sverige tillsammans med Norge och Danmark snabbt har kunnat samla sig och samfinansiera ett stödpaket till Ukraina. USA kan bistå med unik materiel som Ukraina har ett stort behov av, säger energi- och näringsminister Ebba Busch.

– Ukraina står i frontlinjen för vår frihet och demokrati. Blågul solidaritet är därför det enskilt viktigaste just nu. Vi står vid deras sida så länge det krävs, stödpaket efter stödpaket – militärt och humanitärt. Tillsammans i Nato, tillsammans med Ukraina, fortsätter vi försvara friheten, säger utbildnings- och integrationsminister Simona Mohamsson.

Sverige har bistått Ukraina med ett militärt stöd till ett värde av närmare 83 miljarder kronor sedan Ryssland inledde sin fullskaliga invasion av Ukraina. Sveriges bidrag till det amerikanska initiativet kommer att tas ur den svenska ekonomiska ramen för militärt Ukrainastöd.
