# Regeringen öronmärker 100 miljoner kronor till civilsamhället i Ukraina och närområdet

– Ukraina slåss dagligen för sin egen frihet, men också för vår. Inte minst civilsamhället har visat på en enorm motståndskraft trots Rysslands aggressiva anfallskrig. Därför riktar vi nu 100 miljoner kronor till civilsamhället i Ukraina och närområdet för att öka dess kapacitet och långsiktiga uppbyggnad, säger bistånds- och utrikeshandelsminister Benjamin Dousa.

– Civilsamhället har en viktig roll i försvaret av Ukraina men även för att kunna bygga ett starkt samhälle på längre sikt. Även här är det viktigt att Sverige bidrar, säger utbildnings- och integrationsminister Simona Mohamsson.

– Ukraina har utsatts för oerhörda angrepp från Ryssland. Landets motståndskraft, trots långvarig och ihållande rysk aggression, är ett resultat av den starka civila sammanhållningen. Nu öronmärker vi 100 miljoner med denna riktade satsning, säger Gudrun Brunegård, biståndspolitisk talesperson KD.

Regeringens beslut innebär att medel inom ramen för Strategi för Sveriges utvecklingssamarbete med det civila samhället 2025–2029 särskilt riktas till verksamhet i Ukraina, men även till länder som påverkas av Rysslands pågående aggression mot Ukraina och det ryska agerandet i närområdet, såsom Armenien, Moldavien, Georgien och Belarus.

Genom att öronmärka 100 miljoner kronor säkerställs att civilsamhälles­organisationer kan bidra med akuta humanitära insatser, stöd till demokratiska rörelser och människorättsförsvarare, samt till långsiktig uppbyggnad i en region där civilsamhällets förmåga och motståndskraft är avgörande.
