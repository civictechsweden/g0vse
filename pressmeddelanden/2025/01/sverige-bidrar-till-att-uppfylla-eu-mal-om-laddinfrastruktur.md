# Sverige bidrar till att uppfylla EU-mål om laddinfrastruktur

– Sverige ligger långt fram i arbetet med att bygga ut publik infrastruktur för laddning. Regeringen kommer nu att jobba vidare för att utbyggnaden av laddinfrastrukturen ska ske i sådan takt att den bidrar till en snabb elektrifiering av transportsektorn, säger infrastruktur- och bostadsminister Andreas Carlson.

Utkastet till handlingsprogram bygger på regeringens klimathandlingsplan och visar att utbyggnaden av laddinfrastuktur i Sverige i princip uppfyller kravet i AFIR att det ska finnas publika snabbladdningsstationer för personbilar minst var sjätte mil längs större vägar. Sverige ligger också långt fram när det gäller minimikraven på möjligheter att snabbladda tunga fordon längs större vägar.

Syftet med AFIR-förordningen är att det ska finnas en tillgänglig och användbar infrastruktur för alternativa drivmedel i hela EU. Ett särskilt fokus ligger på att underlätta möjligheterna att använda elfordon, men AFIR innehåller också till exempel mål för en utbyggd tankinfrastruktur för vätgas. I förordningen finns även krav på att större hamnar och flygplatser måste erbjuda elanslutning till fartyg som ligger i hamn och flygplan när de står parkerade.

Medlemsstaterna ska i nationella handlingsprogram beskriva hur målen i AFIR ska nås och regeringen har nu beslutat om Sveriges utkast till handlingsprogram. EU-kommissionen ska bedöma alla utkast och får utfärda specifika rekommendationer till respektive medlemsstat innan de slutgiltiga handlingsprogrammen ska lämnas in senast den 31 december i år.
