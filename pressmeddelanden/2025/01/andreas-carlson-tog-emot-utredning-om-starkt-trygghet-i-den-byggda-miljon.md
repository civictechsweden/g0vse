# Andreas Carlson tog emot utredning om stärkt trygghet i den byggda miljön

– Det behövs fler verktyg som kan öka tryggheten och attraktiviteten såväl i bostadsområden som på andra platser och som kan bidra till en positiv utveckling i Sverige. Regeringen har nu tagit emot utredarens förslag som inom kort kommer att skickas ut på remiss, säger infrastruktur- och bostadsminister Andreas Carlson.

I utredarens uppdrag har ingått att analysera i vilken omfattning samverkan bör vara obligatorisk mellan det offentliga och fastighetsägare i syfte att stärka trygghet, attraktivitet och det lokala näringslivet. I uppdraget har också ingått att föreslå andra insatser som bidrar till ökad trygghet och brottsförebyggande åtgärder i den byggda miljön.

Utredningens utgångspunkt är att frivillig områdessamverkan fortsatt kommer att vara den vanligaste formen av områdessamverkan. Men för att säkerställa en långsiktig och förutsebar finansiering för samverkan mellan det offentliga och fastighetsägare föreslår utredningen i sitt betänkande en lag om avgift för områdessamverkan. Enligt förslaget ska avgiften kunna initieras om en majoritet av fastighetsägarna inom det berörda samverkansområdet själva väljer att göra så. Även kommunen ska vid behov kunna initiera en avgift för områdessamverkan, men ska innan avgiften införs försöka uppnå samma mål med mindre ingripande åtgärder.

Utredningen föreslår även att ett nationellt kunskapscentrum inrättas samt att två nya utredningar tillsätts med fokus på tillsyn i den byggda miljön och krav på tillstånd för att ta ut hyra.

Utredningen bygger på en överenskommelse mellan Sverigedemokraterna, Moderaterna, Kristdemokraterna och Liberalerna.
