# Äldreomsorgslyftet ger ökade möjligheter till att stärka kunskaper i svenska språket

Äldreomsorgslyftet syftar till att stärka kompetensen inom kommunalt finansierad vård och omsorg för äldre genom att ge ny och befintlig personal möjlighet att utbilda sig på arbetstid. Regeringen har för avsikt att besluta att vidga äldreomsorgslyftet så att det blir möjligt att använda medel för kurser i svenska språket.

– Äldre måste kunna förstå och göra sig förstådda. Att personalen har goda kunskaper i svenska språket är därför en förutsättning för att arbetet inom äldreomsorgen ska kunna utföras på ett tryggt och säkert sätt. Parallellt med att regeringen har remitterat och bereder språkkravsutredningen tar vi ytterligare steg för att stärka äldreomsorgen genom att vidga Äldreomsorgslyftet. Det handlar om att kunna använda stödet till fler kurser i svenska språket för att öka äldres trygghet och skapa en bättre arbetsmiljö, säger äldre- och socialförsäkringsminister Anna Tenje.

Språkproblemen i äldreomsorgen är utbredda och kan bland annat leda till patientsäkerhetsbrister, vilket framkommer i betänkandet Ett språkkrav för språkutveckling (SOU 2024:78). Därför är det angeläget att personalen ges större möjligheter att utbilda sig i det svenska språket.

Äldreomsorgslyftet kan i dag bland annat användas för utbildning till undersköterska, specialistundersköterska och vårdbiträde. I årets uppdrag till Socialstyrelsen lyfter regeringen också några områden som är av särskild vikt. Ett sådant område är ledarskap, som har en stor betydelse för äldreomsorgens arbetsmiljö, organisering och kompetensförsörjning. Därför understryker regeringen att Äldreomsorgslyftet också kan användas för ledarskapsutbildningar för första linjens chefer.

Statsbidraget kan vidare användas för att stärka kompetensen inom olika områden inom omsorgen. Regeringen understryker möjligheten att nyttja Äldreomsorgslyftet för områden där det finns särskilda behov av ökad kompetens. Ett område där kunskapen behöver öka är våld mot äldre, vilket bland annat Jämställdhetsmyndigheten har uppmärksammat som ett område där personal inom äldreomsorgen behöver höja sin kompetens. Regeringen har därför också gett Socialstyrelsen i uppdrag att bland annat utveckla verksamhetsnära kunskapsstöd om äldres våldsutsatthet. Vidare har Folkhälsomyndigheten rapporterat att många äldre hbtq-personer är oroliga för att i framtiden vara beroende av vård- och omsorgsinsatser.

– Det är centralt att äldre hbtqi-personer känner sig trygga överallt i samhället. Regeringen anser att det är angeläget att äldres trygghet inom omsorgen stärks och att de nationella minoriteternas och äldre hbtqi-personers särskilda behov beaktas, säger jämställdhets- och arbetslivsminister Paulina Brandberg.

För 2025 omfattar Äldreomsorgslyftet 1 695 000 000 kronor.
