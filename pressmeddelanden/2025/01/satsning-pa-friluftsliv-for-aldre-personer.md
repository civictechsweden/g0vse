# Satsning på friluftsliv för äldre personer

– Att röra sig och vistas i naturen har positiva effekter för vår hälsa. Vi behöver göra det enklare för människor att hitta ut till naturen. Därför ger vi nu ett riktat bidrag till friluftsorganisationer för att stärka deras möjligheter att skapa aktiviteter som riktar sig till äldre personer, säger socialminister Jakob Forssmed.

– Genom den här satsningen kan fler äldre personer delta i friluftslivet. Det främjar inte enbart välbefinnande utan också fysisk aktivitet, som både förebygger ohälsa och kan ge gemenskap. Ett aktivt friluftsliv motverkar ofrivillig ensamhet och stärker hälsan, säger äldre- och socialförsäkringsminister Anna Tenje.

Svenskt Friluftsliv är en paraplyorganisation för 28 ideella friluftsorganisationer i Sverige som arbetar för att bevara och utveckla förutsättningarna för friluftsliv. Regeringen beviljar Svenskt Friluftsliv sju miljoner kronor till verksamhet under 2025 för friluftsliv för äldre personer.

Regeringen har i budgetpropositionen för 2025 avsatt sju miljoner kronor per år till och med 2027 för att friluftsorganisationer ska kunna genomföra friluftslivsverksamhet för äldre personer.

Svenskt Friluftsliv ska till Regeringskansliet (Socialdepartementet) senast den 31 mars 2026 lämna in en slutrapport.
