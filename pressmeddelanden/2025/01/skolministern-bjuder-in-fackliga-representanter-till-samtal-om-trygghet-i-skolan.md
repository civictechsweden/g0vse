# Skolministern bjuder in fackliga representanter till samtal om trygghet i skolan

Arbetsmiljöverkets statistik visar att antalet anmälningar om hot och våld i skolan har ökat med 150 procent de senaste tio åren. Den senaste veckan har medier rapporterat om olika former av våld och hot mot lärare och annan skolpersonal.

Regeringen har påbörjat ett reformarbete för att öka förutsättningarna för trygghet och studiero i skolan. För att skapa en tryggare skola behöver lärare och rektorer få bättre förutsättningar, relevanta stödinsatser behöver sättas in tidigt och respekten för skolan som bärande samhällsinstitution måste återupprättas.

Nu har skolminister Lotta Edholm bjudit in fackliga representanter till ett möte för att diskutera ytterligare åtgärder som behövs för att vända utvecklingen.

– Det är en helt ohållbar och oacceptabel situation, som måste vändas. Som skolminister är jag naturligtvis mycket bekymrad över utvecklingen och har därför bjudit in representanter för Sveriges Lärare och Sveriges Skolledare till ett samtal om vad som mer behöver göras för att tryggheten i svensk skola ska öka, säger skolminister Lotta Edholm.
