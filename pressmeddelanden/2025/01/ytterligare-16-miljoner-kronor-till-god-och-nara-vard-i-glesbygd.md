# Ytterligare 16 miljoner kronor till god och nära vård i glesbygd

– Att säkerställa god och nära vård i glesbygd är en av regeringens viktigaste prioriteringar. Genom att fortsatt stödja Norra sjukvårdsregionförbundets pågående projekt kan vi utveckla och implementera nya arbetssätt som möter de unika behoven i dessa områden, säger sjukvårdsminister Acko Ankarberg Johansson.

– Detta är ett långsiktigt och välbehövligt projekt som regeringen gärna bidrar till, men det viktiga är att det drivs av regionerna och kommunerna i norra Sverige. De vet bäst själva vad de behöver för att förbättra förutsättningarna för en jämlik vård, säger energi- och näringsminister Ebba Busch.

Projektet Nära vård i glesbygd drivs sedan 2019 med bidrag från regeringen. Det är de fyra norra regionerna som tillsammans med kommuner i länen driver projektet i fyra ”modellområden” (Jämtland Härjedalen, Norrbotten, Västerbotten och Västernorrland).

Arbetet i projektet ska enligt ansökan för åren 2023–2026 bland annat fokusera på att fördjupa samarbetet mellan regioner och kommuner med gemensam planering och uppföljning av den nära vården och att samarbetet avseende kompetensförsörjningen i norra Sveriges glesbygd ska utvecklas.

Beslutet ligger i linje med regeringens långsiktiga strategi för att stärka hälso- och sjukvården i hela Sverige, i enlighet med Tidöavtalet.
