# Utökat trålfiskeförbud i Östersjön från den 1 februari

Bestämmelserna innebär att pelagiskt trålfiske förbjuds innanför 12 nautiska mil från norra Öland till Norra egentliga Östersjön.

Efter införandet den 1 februari kommer Havs- och vattenmyndigheten att vetenskapligt följa upp och analysera vilka effekter ett förbud mot pelagiskt trålfiske har på strömmingen både vad gäller utvecklingen av biomassa, bestånds- och populationsstruktur. Även påverkan från exempelvis miljöfaktorer och predation från fisk, fågel och säl ska analyseras.

– Det är viktigt för regeringen att stärka strömmingen och få fördjupad kunskap om orsakssambanden bakom beståndets utveckling. En god beståndsutveckling är en förutsättning för Östersjöns ekosystem och ett långsiktigt hållbart fiske, säger landsbygdsminister Peter Kullgren.

– Med detta förbud mot kustnära pelagiskt trålfiske i delar av Östersjön tar vi ett viktigt delsteg mot den permanenta utflyttningen av trålgränsen, i hela Östersjön. Myndigheternas arbete med att följa effekterna av denna åtgärd kommer att hjälpa oss förstå dynamiken bakom beståndens utveckling, säger klimat- och miljöminister Romina Pourmokhtari.

– Regeringen driver en målmedveten politik för att främja ett hållbart och livskraftigt fiskbestånd i Östersjön. Dagens besked är ett viktigt led i det arbetet. Regeringen arbetar därtill intensivt inom EU för att samla ett bredare stöd för en politik som värnar våra hav och bestånd, säger EU-minister Jessica Rosencrantz.

Havs- och vattenmyndigheten har genomfört samråd både nationellt och internationellt enligt bestämmelser i den gemensamma fiskeripolitiken. Regleringen kommer omfatta även de medlemsstater som har avtal om tillträde till fiske i svenskt territorialvatten.

Uppdraget ska slutredovisas senast 30 april 2027.
