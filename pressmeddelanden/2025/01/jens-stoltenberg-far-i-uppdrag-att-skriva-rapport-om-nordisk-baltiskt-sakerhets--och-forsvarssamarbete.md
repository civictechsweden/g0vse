# Jens Stoltenberg får i uppdrag att skriva rapport om nordisk-baltiskt säkerhets- och försvarssamarbete

Jens Stoltenberg kommer att analysera och presentera rekommendationer om hur det regionala samarbetet kan öka för att ytterligare förstärka regionens avskräckning och försvar. Rapporten kommer främst att fokusera på det militära försvaret, men även på åtgärder för att motverka Rysslands sabotage och andra hybridhot.

– När hela den nordisk-baltiska regionen nu är integrerad i Nato har vi chansen att ytterligare fördjupa vårt samarbete. Genom att fullt ut ta vara på de nya möjligheterna till ökat nordisk-baltiskt regionalt samarbete stärker vi både regionen och Nato som helhet, säger statsminister Ulf Kristersson.

– För första gången i historien ingår alla de nordiska och baltiska länderna i samma militärallians. Det skapar nya möjligheter, och den här rapporten är ett viktigt initiativ för att fördjupa försvars- och säkerhetssamarbetet i vår region. Jag är tacksam över att få bidra till det, säger Jens Stoltenberg.

– Den nordisk-baltiska regionen befinner sig nu i ett allvarligare säkerhetsläge. Jag är övertygad om att Jens Stoltenberg kan komma med kloka och oberoende råd inför våra samtal i NB8 om hur vi kan stärka vårt regionala försvars- och säkerhetssamarbete, säger Danmarks statsminister Mette Frederiksen, som är ordförande för NB8-formatet under 2025.

Rapporten ska presenteras före Natos toppmöte i Haag i juni 2025.

– Jag och mina nordiska och baltiska kollegor ser fram emot att ta emot Jens Stoltenbergs rekommendationer inför nästa års Natotoppmöte. Rapporten kommer att utgöra ett viktigt underlag för våra diskussioner, säger statsminister Ulf Kristersson.
