# Regeringen inleder ett humanitärt partnerskap med Rädda Barnen

I dag är fler barn drabbade av kris och konflikt än någonsin tidigare. De humanitära kriserna blir allt fler och alltmer utdragna, och barn är en särskilt utsatt grupp. Det svenska stödet till Rädda Barnen kommer att fokusera på akut hjälp i form av tak över huvudet, tillgång till mat och rent vatten samt sjukvård och mediciner i världens svåraste humanitära kriser. Stödet från Sverige kan dessutom bidra till utbildning och psykosocialt stöd för utsatta barn.

– Under de senaste åren har vi bevittnat en alarmerande ökning av förtyck och kränkningar mot barn globalt. Att bekämpa detta är och förblir en stor prioritering för regeringen. Det svenska stödet kommer hjälpa barn som lever på flykt från krig och katastrofer, barn som inte får sjukvård och medicin, barn som diskrimineras, barn som utsätts för våld och övergrepp och barn som inte får gå i skola, säger bistånds- och utrikeshandelsminister Benjamin Dousa.

Rädda Barnen är väldens största självständiga barnrättsorganisation och finns på plats i världens svåraste humanitära kriser. Rädda Barnens globala närvaro innebär att den humanitära responsen får en stark lokal förankring där befolkningens egna behov står i centrum.
