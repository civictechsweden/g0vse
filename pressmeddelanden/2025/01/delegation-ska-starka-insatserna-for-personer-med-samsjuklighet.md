# Delegation ska stärka insatserna för personer med samsjuklighet

– Vi behöver skapa en vårdstruktur där ingen faller mellan stolarna. Den nya delegationen kommer att arbeta för att säkerställa att alla får den hjälp de behöver, oavsett komplexiteten i deras tillstånd, säger socialminister Jakob Forssmed.

Reformen ska stärka regionernas ansvar för beroendevården och tydliggöra ansvarsfördelningen mellan hälso- och sjukvården och socialtjänsten.

Målet är att, i linje med samsjuklighetsutredningens förslag och skrivelserna i Tidöavtalet, skapa mer sammanhållna och behovsanpassade insatser för personer med samsjuklighet i form av skadligt bruk eller beroende och annan psykiatrisk diagnos eller närliggande tillstånd.

Delegationens uppdrag sträcker sig över tre år och inkluderar att

* ta fram en plan för reformens genomförande
* analysera och föreslå eventuella ändringar eller kompletteringar av Samsjuklighetsutredningens förslag
* genomföra nya och kompletterande konsekvensanalyser
* föra dialog med berörda aktörer i reformarbetet.

Tillsättandet av delegationen är en viktig del i regeringens arbete för att förbättra vården och stödet till personer med samsjuklighet, och för att säkerställa att insatserna är samordnade och anpassade efter individens behov.
