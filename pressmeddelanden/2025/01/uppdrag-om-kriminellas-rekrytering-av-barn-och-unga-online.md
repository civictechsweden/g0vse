# Uppdrag om kriminellas rekrytering av barn och unga online

Rekryteringen av barn och unga till kriminalitet har i allt högre utsträckning flyttat online och individer som marknadsför en kriminell livsstil når tusentals följare i sociala medier och andra digitala miljöer. Regeringen ger därför Brå och FOI i uppdrag att öka kunskapen på området och föreslå motåtgärder.

– Digitala plattformar har blivit ett av de kriminella nätverkens främsta verktyg för att rekrytera barn och unga. Samtidigt som brottsbekämpande myndigheter utvecklar det operativa arbetet online behöver vi en djupare kunskap om de kriminella nätverkens påverkan i digitala miljöer. Målet är ett enda: att bryta rekryteringen av barn och unga in i gängen, säger justitieminister Gunnar Strömmer.

– Polisen larmar om att gängkriminella använder sociala medier som rekryteringspooler för att locka in barn och unga i organiserad brottslighet. När det bara krävs några klick för barn att bli erbjudna ett morduppdrag online måste samhället agera med samlad kraft. Nu ser vi till att kartlägga problematiken för att sätta stopp för denna skrämmande utveckling, säger utbildningsminister Johan Pehrson.

– Vi kan inte se på när barn och unga rekryteras på sociala medier av kriminella nätverk för att begå brott. Techbolagen har ett stort ansvar för att förhindra att detta pågår samtidigt som vi behöver öka kunskapen om hur rekryteringen sker. Barn måste få vara barn och inte riskeras att dras in och bli verktyg i gängens destruktiva värld, säger socialminister Jakob Forssmed.

Brå har bland annat fått i uppdrag att undersöka vilken roll digitala plattformar spelar vid rekrytering av barn och unga samt studera ärenden i rättsprocessen med barn och unga som rekryterats i digitala medier.

FOI ska bland annat studera hur en kriminell livsstil marknadsförs i digitala miljöer och undersöka i vilken utsträckning barns och ungas attityder till våld och kriminalitet påverkas av att exponeras för sådant innehåll.

Uppdragen ska redovisas senast 15 oktober 2026.
