# Uppdrag till Konkurrensverket att föreslå regeländringar för att stoppa oseriösa anbud

Regeringen har under 2023 genomfört en översyn av den nationella upphand­lings­strategin. Den har bl.a. visat att oseriösa och kriminella företag tillåts delta i offentliga upphandlingar. En av regeringens främsta prioriteringar är att bekämpa brottsligheten med alla medel. Konkurrensverket får därför i uppdrag att lämna förslag som gör det lättare att förkasta oseriösa anbud i offentliga upphandlingar.

− Kriminella och oseriösa aktörer ska aldrig få offentliga kontrakt. Det här är en konkret åtgärd som ska hjälpa upphandlarna i deras vardag, säger civilminister Erik Slottner.

Konkurrensverket får också i uppdrag att lämna förslag till en effektiv, proportionerlig och tillförlitlig metod, för att bedöma i vilken utsträckning leverantörer fullgör kvalitetskraven i offentliga kontrakt. Enligt beräkningar är värdet av de upphandlingspliktiga inköpen över 920 miljarder kronor.

− En ökad möjlighet att konkurrera med kvalitet i stället för lägsta pris är efterfrågad av såväl leverantörer som upphandlande organisationer, säger civilminister Erik Slottner.

Uppdraget ska redovisas senast den 30 september 2025 i den del som avser onormalt låga anbud. Den del av uppdraget som avser metod för att bedöma leverantörers fullgörande av kvalitetskrav ska redovisas senast den 30 november 2025.
