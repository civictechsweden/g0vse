# Utökade möjligheter till näringsförbud vid organiserad och systematisk brottslighet

– Företag ska inte användas av kriminella. Kriminella måste rensas ut ur näringslivet. Regeringen har snabbspårat en utredning som nu föreslår kraftfullare verktyg för att stoppa denna utveckling. Företag ska skapa jobb och tillväxt, inte göda kriminalitet, säger energi- och näringsminister Ebba Busch.

Utredarens förslag innebär att kretsen av personer som kan meddelas näringsförbud på grund av brott ska utvidgas till att omfatta den som har gjort sig skyldig till organiserad eller systematisk brottslighet, oavsett om personen bedrev eller hade anknytning till någon näringsverksamhet vid brottstillfället.

Det föreslås även att det ska införas en presumtion för att besluta om näringsförbud för personer som gjort sig skyldiga till organiserad eller systematisk brottslighet. Det innebär att näringsförbud regelmässigt ska meddelas vid sådan kvalificerad brottslighet, om inte särskilda skäl talar emot det.

Därtill föreslår utredningen att maxtiden för näringsförbud förlängs från högst 10 år till högst 15 år.

Utredningen föreslår att lagändringarna ska träda i kraft den 1 januari 2026.

Utredningen tillsattes i juni 2024 och har genomförts som en snabbspårsutredning.
