# Stora satsningar på rymdforskning i forsknings- och innovationspropositionen

Regeringen avser att inrätta en nationell forskarskola med fokus på Sveriges behov inom rymdområdet. Syftet är att säkra den långsiktiga kompetensförsörjningen, vilket bidrar till bättre förutsättningar för excellent forskning.

Ett nationellt rymddataprogram och ett nationellt program för rymdteknik ska etableras. Det kan bidra till att stärka förmågan och effektiviteten för viktiga samhällsfunktioner. Det kommer också innebära mer forskning om bland annat tjänster för extrema villkor, både i rymden och på jorden.

En satsning görs också med målet att etablera ett nationellt satellitprogram.

– Sverige är en rymdnation med lång historia. Svensk rymdforskning och rymdindustri håller hög internationell klass, och det är viktigt att vi fortsätter bidra med högkvalitativ forskning, inte minst med tanke på konkurrensen i vår omvärld. Rymdsatsningarna kommer ge möjlighet till banbrytande forskning och ett Sverige i rymdvärldsklass, säger utbildningsminister Johan Pehrson.

Satsningarna görs via Rymdstyrelsen. Sammanlagt höjs anslagen med 208 miljoner kronor 2028.
