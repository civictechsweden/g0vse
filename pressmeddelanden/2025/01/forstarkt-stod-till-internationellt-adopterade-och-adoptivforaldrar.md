# Förstärkt stöd till internationellt adopterade och adoptivföräldrar

Uppgifter om oegentligheter eller misstänkta oegentligheter inom Sveriges internationella adoptionsverksamhet kan skapa oro, ovisshet och osäkerhet. Regeringen ger därför Myndigheten för familjerätt och föräldraskapsstöd (MFoF) i uppdrag att ge stöd till adopterade och adoptivföräldrar i frågor om adoptioner. Det kan handla om stöd till internationellt adopterade i samband vid en ursprungssökning eller adoptionsspecifikt samtalsstöd.

– Regeringen kan inte nog betona vikten av att alla internationella adoptioner sker på ett rättssäkert och etiskt sätt. Barnets bästa ska alltid komma först. Adoptionskommissionen utreder hur Sveriges adoptionsverksamhet behöver förändras och hur stödet till adopterade kan se ut i framtiden. Men i väntan på förslagen måste vi ge ett gott stöd och vägledning till adopterade och adoptivföräldrar här och nu, säger socialtjänstminister Camilla Waltersson Grönvall.

Adoptionskommissionen (S 2021:08) utreder förekomsten av eventuella oegentligheter i Sveriges internationella adoptionsverksamhet. Kommissionen utreder också förslag gällande hur stödet till adopterade kan se ut i framtiden, och hur barnrättsperspektivet och rättssäkerheten kan stärkas inom Sveriges internationella adoptionsverksamhet. Uppdraget ska redovisas senast den 2 juni 2025 (dir. 2024:120).

MFoF har även tidigare tillhandahållit adoptionsspecifikt samtalsstöd och stöd vid ursprungssökning. Regeringen bedömer att det är viktigt att MFoF:s stöd fortsätter och förstärks i väntan på att Adoptionskommissionens förslag.

I uppdraget till MFoF ingår det att:

* vara nationell kontaktpunkt för frågor som rör oegentligheter inom internationella adoptioner,
* ge stöd till internationellt adopterade i samband med ursprungssökning,
* tillhandahålla adoptionsspecifikt professionellt samtalsstöd till adopterade och adoptivföräldrar och
* sprida information till målgrupperna om att stöden finns tillgängliga.

MFoF får under 2025 använda högst 9,8 miljoner kronor för uppdraget. Myndigheten ska lämna delredovisningar till Regeringskansliet senast den 2 maj 2025 och den 27 februari 2026. En slutredovisning av uppdraget ska lämnas senast den 2 februari 2027.
