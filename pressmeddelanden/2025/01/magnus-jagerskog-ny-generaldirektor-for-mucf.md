# Magnus Jägerskog ny generaldirektör för MUCF

– MUCF har en viktig, och ska ha en än tydligare, funktion när det gäller att stödja det civila samhället, som behöver goda förutsättningar för att verka och växa. Jag är glad att Magnus Jägerskog kommer att leda en myndighet med tydligare fokus på civilsamhälles- och trossamfundsfrågor, säger socialminister Jakob Forssmed.

MUCF är en statlig myndighet vars uppgifter spänner över en stor bredd av områden utifrån att man ansvarar för både civilsamhällesfrågor och ungdomsfrågor. Myndigheten tar fram och sprider kunskap om ungas levnadsvillkor och om det civila samhällets förutsättningar, fördelar statsbidrag till civilsamhällets organisationer, samordnar statliga insatser och samverkar med det offentliga och det civila samhället.

Myndigheten har en viktig roll i genomförandet av regeringens åtgärder inom frågor som rör till exempel ökat engagemang i civilsamhället, civilsamhällets arbete med människor i utsatta situationer, kvalitet i bidragsgivningen, tillgången till en meningsfull fritid för barn och unga, fritidskortet och ungas psykiska hälsa. Den 1 januari 2026 sker en sammanslagning av MUCF och Myndigheten för stöd till trossamfund (SST). Det betyder att MUCF och den nya generaldirektören får en breddad roll.

Magnus Jägerskog kommer närmast från rollen som generalsekreterare på BRIS. Han har erfarenhet från bland annat chefsroller på IQ och stiftelsen Friends samt uppdrag i Arvsfondsdelegationen och Barnrättsdelegationen. Magnus Jägerskog tillträder den 26 maj 2025.
