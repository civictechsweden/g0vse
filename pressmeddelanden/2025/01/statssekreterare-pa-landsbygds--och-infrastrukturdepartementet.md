# Statssekreterare på Landsbygds- och infrastrukturdepartementet

– Jag vill rikta ett stort tack till Dan Ericsson för den kunskap och stabilitet som han bidragit med på det nya samlade Landsbygds- och infrastrukturdepartementet. Dan har med sitt ledarskap som grundar sig i hans långa politiska erfarenhet, djupa sakkunskap och gedigna insikter i statsförvaltningen bidragit med värdefulla insatser för att lägga om landsbygdspolitiken. Det har varit en förmån att få arbeta tillsammans med Dan. Jag ser nu mycket fram emot att fortsätta det arbete som Dan Ericsson har påbörjat tillsammans med Daniel Liljeberg som tar över stafettpinnen och vill önska honom varmt välkommen, säger landsbygdsminister Peter Kullgren.

Dan Ericsson har under sin långa karriär i politiken bland annat varit partisekreterare för Kristdemokraterna, riksdagsledamot (1991 – 2000), ordförande i Riksdagens miljö- och jordbruksutskott (1998–2000) samt statssekreterare åt dåvarande kommun- och finansmarknadsminister Mats Odell (2006-2010).

Daniel Liljeberg är utbildad civilekonom och har bland annat arbetat för Svensk Dagligvaruhandel, Villaägarna och Kristdemokraterna. Daniel Liljeberg kommer närmast från tjänsten som statssekreterare hos närings- och energiminister Ebba Busch, och har tidigare varit sakkunnig på Finansdepartementet och Socialdepartementet.
