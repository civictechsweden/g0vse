# Regeringen utser Peter Göthe till ny generaldirektör för Plikt- och prövningsverket

Totalförsvarets plikt- och prövningsverk (Plikt- och prövningsverket) har en central roll för att åstadkomma utökade grundutbildningsvolymer och därmed en personell tillväxt i krigsorganisationen.

Peter Göthe har lång tjänstgöring och bred erfarenhet inom militära och totalförsvarsfrågor. Göthe är idag tillförordnad chef vid avdelningen för militärt försvar vid Försvarsdepartementet och har haft flera chefsroller inom Regeringskansliet. Han har tidigare varit ställföreträdande generaldirektör för Försvarsexportmyndigheten och strategisk rådgivare vid Försvarsmaktens högkvarter. Han har också tjänstgjort i internationella militära och civila insatser och vid EU-representationen i Bryssel.
