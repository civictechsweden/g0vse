# Försäkringskassan får uppdrag att förbereda inför tandvårdsreform

– Denna tandvårdsreform är den största på 20 år och vi prioriterar äldre, en grupp som ofta har sämre mun- och tandhälsa. Många äldre tvingas välja bort tandvård av ekonomiska skäl, vilket är oacceptabelt, säger socialminister Jakob Forssmed.

– Äldres munhälsa är grundläggande för både livskvaliteten och hälsan. Forskning visar att försämrad munhälsa kan leda till andra sjukdomar, vilket understryker vikten av att äldre personer får större tillgång till tandvård, säger äldre- och socialförsäkringsminister Anna Tenje.

– Vi påbörjar nu genomförandet av en historisk tandvårdsreform i Sverige och det är oerhört glädjande att första etappen är i rullning. För oss är det här en mycket prioriterad välfärdsfråga, säger Linda Lindberg, gruppledare för Sverigedemokraterna.

Försäkringskassan ska samarbeta med Tandvårds- och läkemedelsförmånsverket i arbetet och löpande informera Socialdepartementet om hur arbetet fortskrider. En skriftlig slutredovisning av uppdraget ska lämnas senast den 2 mars 2026.
