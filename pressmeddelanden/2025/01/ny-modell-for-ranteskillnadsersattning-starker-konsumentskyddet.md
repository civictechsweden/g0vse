# Ny modell för ränteskillnadsersättning stärker konsumentskyddet

– Nu stärker vi konsumenternas ställning på bolånemarknaden. Tillsammans med digitala amorteringsunderlag som redan är på plats, är det viktiga åtgärder för ökad konkurrens. Det ska inte vara onödigt dyrt att binda sitt bolån, säger finansmarknadsminister Niklas Wykman.

Dagens modell för ränteskillnadsersättning kan leda till merkostnader för konsumenter som vill byta bank eller amortera extra efter att ha bundit sitt bostadslån. Den nya modellen innebär att konsumenter inte längre behöver ersätta kreditgivaren för dennes uteblivna ränteintäkter utan endast för kostnaderna som uppstår vid förtidsbetalningen. Regeringen bedömer att de nya regler som nu föreslås särskilt kommer att gynna konsumenter med sämre eller mer osäkra ekonomiska förhållanden.

Lagändringen föreslås träda i kraft den 1 juli 2025.
