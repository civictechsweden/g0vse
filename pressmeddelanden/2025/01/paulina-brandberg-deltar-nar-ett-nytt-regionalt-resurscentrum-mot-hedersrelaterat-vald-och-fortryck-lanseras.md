# Paulina Brandberg deltar när ett nytt regionalt resurscentrum mot hedersrelaterat våld och förtryck lanseras

Den 21 januari är det 23 år sedan den då 25 år gamla Fadime Şahindal blev mördad av sin pappa. I samband med att detta uppmärksammas bjuder länsstyrelsen i Uppsala län till lansering av ett nytt regionalt resurscentrum mot hedersrelaterat våld och förtryck. Det är en helt ny verksamhet som ska erbjuda stöd och hjälp till utsatta barn, unga och vuxna.

- Det är jätteviktigt att alla som är eller som riskerar att bli utsatta för hedersrelaterat våld och förtryck har lika tillgång till specialanpassad hjälp, oasvett var i Sverige de bor. Regeringen vill möjliggöra dessa utvecklingssatsningar, och vi välkomnar varmt ett nytt regionalt resurscentra, säger jämställdhets- och arbetslivsminister Paulina Brandberg.

Regeringen gör satsningar på att inrätta regionala resurscentra mot hedersrelaterat våld och förtryck i hela landet och Länsstyrelsen Östergötland har i uppdrag att erbjuda stöd vid utvecklingen. Regeringen har fram till och med juni 2024 finansierat inrättande av 15 resurscentra i 13 län i landet. För det fortsatta arbetet avsätts 15 mnkr under 2025 för Länsstyrelsen Östergötland att fördela.

Under lanseringen kommer även den nationella stödlinjen Rätt att välja presenteras. Dit kan utsatta för hedersrelaterat våld och förtryck och deras närstående vända sig för råd och vägledning, presenteras. Linjen öppnades i juni 2024 och drivs av Uppsala universitet (Nationellt centrum för kvinnofrid).

För att hedra Fadime Şahindals minne, och alla som utsätts och varit utsatta för våld och begränsningar i hederns namn, avslutas lanseringen med minnesstund och tyst minut.
