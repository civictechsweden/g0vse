# Skådespelaren Christina Schollin har tagit emot regeringens medalj Illis quorum meruere labores

– Det är en stor glädje för mig som kulturminister att å regeringens vägnar belöna Christina Schollin för hennes omfattande insatser inom svensk film och teater, vilka har gjort henne till en av Sveriges mest folkkära skådespelare och bidragit till svensk films genomslag internationellt. Under sin långa karriär har Christina Schollin vunnit hjärtan hos ständigt nya generationer av film-, tv- och teaterpublik, säger kulturminister Parisa Liljestrand.

Kulturminister Parisa Liljestrand delade ut medaljen på teater Galeasen i anslutning till föreställningen Fanny och Alexander där Christina Schollin medverkar.

Belöningsmedaljen är den äldsta och en av regeringens främsta utmärkelser och tilldelas personer för att belöna framstående insatser för kulturella, vetenskapliga och andra allmännyttiga ändamål. Inskriften Illis quorum meruere labores betyder ”Åt dem vars gärningar gör dem förtjänta av det”. Medaljen instiftades av Gustav III 1785.
