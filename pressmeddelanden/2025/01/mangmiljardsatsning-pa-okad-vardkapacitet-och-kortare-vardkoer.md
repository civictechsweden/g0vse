# Mångmiljardsatsning på ökad vårdkapacitet och kortare vårdköer

– Att korta vårdköerna och öka vårdkapaciteten handlar ytterst om att varje patient får vård efter behov i rätt tid. Detta är en av regeringens prioriterade frågor inom hälso- och sjukvårdsområdet och som vi arbetat med sedan start. Nu går arbetet in i en högre växel, säger sjukvårdsminister Acko Ankarberg Johansson.

– Att vi har fått ner inflationen gör stor skillnad för regionerna, deras pensionskostnader minskar med 25 miljarder kronor bara i år. Det gör att vi kan skifta fokus från stora tillskott för att hantera situationen här och nu till att göra satsningar som strukturellt förbättrar vården både idag och på sikt, säger finansminister Elisabeth Svantesson.

– Sjuka människor väntar orimligt länge på behandlingen de behöver. Nu ger vi stöd och ber samtidigt om konkreta förbättringar. Var vi än bor ska vi kunna få god vård i tid, säger Liberalernas gruppledare Lina Nordquist.

Bristande tillgänglighet inom hälso- och sjukvården synliggörs bland annat genom långa väntetider och att vårdgarantins tidsgränser inte uppfylls. Det finns även utmaningar när det gäller förlossningsvården och primärvården samt regionala ojämlikheter vad gäller tillgången till hälso- och sjukvård för sexuellt våldsutsatta när det kommer till omhändertagande i det akuta skedet och i ett längre perspektiv.

Regeringen har vidtagit flera åtgärder som bland annat riktade bidrag för ökad tillgänglighet och satsningar på inrättande av nationell vårdförmedling. Även om åtgärderna har bidragit till att skapa mer tillgänglighet i vården är målet ännu inte uppfyllt.

I budgeten för 2025 aviserade regeringen ytterligare en miljard för detta arbete jämfört med vad som tidigare aviserats. Sammanlagt uppgår regeringens satsning för att öka vårdkapaciteten och korta vårdköerna till cirka 7,5 miljarder kronor 2025.

## Nästan 6 miljarder fördelas till regionerna

Regeringen har beslutat om att fördela 5,9 miljarder kronor till regionerna i form av statsbidrag. Socialstyrelsen får i uppgift att fördela medlen i enlighet med den nya förordningen (SFS 2024:1252) om statsbidrag till regioner för stärkt tillgänglighet och ändamålsenlig vårdkapacitet inom den specialiserade hälso- och sjukvården.

Medlen ska gå till regionernas arbete med att minska vårdköerna och öka tillgängligheten i hälso- och sjukvården och betalas ut dels efter befolkningsmängd, dels som ett fast belopp om 100 miljoner kronor per region.

I tabellen längst ner anges fördelningen av statsbidrag till regionerna.

## Halv miljard till förverkligandet av förslag för att korta vårdköer

Utredningen Behovsstyrd vård lämnade den 20 januari förslag på statliga engångsinsatser för att minska väntetiderna i hälso- och sjukvården. Regeringen avsätter upp till 500 miljoner kronor för att ha möjlighet att genomföra förslagen om statliga engångsinsatser.

Utbetalningen görs i slutet av året och är direkt kopplad till det totala antalet utförda operationer av höftledsprotes, framfall och gråstarr.

## Socialstyrelsen ska börja samla in väntetidsdata

Regeringen ger Socialstyrelsen i uppdrag att förbereda för insamling av uppgifter om väntetider från regionerna. Syftet är att följa upp och analysera hälso- och sjukvårdens tillgänglighet. I uppdraget ingår att förbereda för att stödja regionerna i arbetet med rapportering genom anpassade lösningar och anvisningar. Regionernas administrativa börda ska särskilt beaktas.

I dag är det främst Sveriges Kommuner och Regioner (SKR) som samlar in väntetidsdata. Regeringen bedömer att den statliga uppföljningen och analysen av hälso- och sjukvårdens kapacitet och tillgänglighet, där väntetidsdata utgör en viktig del, behöver utvecklas och förbättras. Som en del i detta ser regeringen att insamling av väntetidsdata bör ske i statlig regi.

Socialstyrelsen ska senast den 31 mars 2025 lämna en slutredovisning av uppdraget.

|  |  |
| --- | --- |
| **Region** | **Totalt (kronor)** |
| Region Stockholm | 984 031 803 |
| Region Uppsala | 245 813 551 |
| Region Sörmland | 207 911 498 |
| Region Östergötland | 269 069 800 |
| Region Jönköpings län | 232 279 684 |
| Region Kronoberg | 172 762 284 |
| Region Kalmar län | 188 128 040 |
| Region Gotland | 121 816 704 |
| Region Blekinge | 156 281 732 |
| Region Skåne | 610 905 363 |
| Region Halland | 223 364 878 |
| Västra Götalandsregionen | 734 120 385 |
| Region Värmland | 201 390 092 |
| Region Örebro län | 210 325 642 |
| Region Västmanland | 200 616 493 |
| Region Dalarna | 202 419 769 |
| Region Gävleborg | 201 805 682 |
| Region Västernorrland | 186 412 388 |
| Region Jämtland Härjedalen | 147 463 134 |
| Region Västerbotten | 200 675 148 |
| Region Norrbotten | 188 905 930 |
| **Summa** | **5 886 500 000** |
