# Regeringen har presenterat en utvecklad nationell demensstrategi

Varje år insjuknar omkring 20 000 svenskar i en demenssjukdom och 150 000 personer lever med en demenssjukdom. För att möta utmaningarna som vården och omsorgen står inför, utvecklar regeringen nu den strategi för omsorg om personer med demenssjukdom som beslutades 2018.

Den utvecklade strategin **”Varje dag räknas: Nationell demensstrategi 2025–2028”** pekar på flera utvecklingsområden som är av särskild betydelse för personer som har en demenssjukdom, inte minst vad det gäller att öka likvärdigheten inom diagnostik och vård samt samarbetet mellan kommuner och regioner. Strategin kommer omfatta både hälso- och sjukvård, tandvård och socialtjänst.

– Varje dag ska räknas för den som lever med en demenssjukdom och för deras anhöriga. Den som får en demensdiagnos måste få det stöd och den vård som behövs för att fortsätta leva ett gott liv. Den utvecklade nationella demensstrategin tar ett brett grepp om frågan genom att inkludera det förebyggande, hälso- och sjukvården, forskningen och omsorgen för att vi tillsammans ska arbeta för att förbättra vardagen för personer som lever med en demenssjukdom, säger äldre- och socialförsäkringsminister Anna Tenje.

– Alltför länge har demensvården varit fokuserad på omvårdnad. Med den utvecklade strategin sätter vi nu tydliga mål inom utvecklingsområden som rör förebyggande insatser, diagnosticering och behovsanpassad hälso- och sjukvård. Strategin betonar även särskilt ett utvecklat stöd till anhöriga. Allt för att personer med demensdiagnos ska kunna leva ett värdigt och meningsfullt liv, säger socialminister Jakob Forssmed.

– När en person drabbas av demens, drabbas även alla runt omkring. Därför är det otroligt viktigt att vi förbättrar livskvalitén för den som är drabbad och säkerställer en värdig tillvaro. Med den här strategin stärker vi inte bara vården och omsorgen, utan också möjligheten för personer med demens att kunna leva livet, hela livet, säger Malin Danielsson, seniorpolitisk talesperson för Liberalerna.

Den utvecklade strategin innehåller flera nyheter; bland annat en bestämd tidsram, tydliga mål för att underlätta uppföljning, och flera nya områden – däribland hälso- och sjukvården, tandvården och det förebyggande arbetet. I samband med att strategin beslutas avser regeringen dessutom att fatta beslut om ett flertal uppdrag och bidrag för att stödja implementering, uppföljning, och utveckling av strategin och vården och omsorgen av personer med en demenssjukdom.

### Två utgångspunkter

Strategin har två utgångspunkter:

Den första är att demenssjukdom inte är en del av det naturliga åldrandet. Ålder är en riskfaktor, men även personer som inte har nått hög ålder kan drabbas. Ny kunskap om möjligheter att förebygga risken för demenssjukdom måste omhändertas inom vården och omsorgen.

Den andra utgångspunkten är att det ska vara möjligt att leva ett värdigt och meningsfullt liv med demenssjukdom, där tillgången till adekvat vård och stöd är viktigt. I dag är det möjligt att ställa diagnos tidigare i sjukdomsförloppet och fler behandlingsmetoder utvecklas.

### Stärkt kunskapsstyrning med fokus på demensområdet

Förutsättningarna för en äldreomsorg av god kvalitet stärks med kunskapsbaserade verksamheter. Regeringen satsar därför 100 miljoner kronor under 2025–2027 till de regionala samverkans- och stödstrukturerna (RSS). Medlen får användas till att stärka förutsättningarna för kommunerna att utveckla och upprätthålla en kunskapsbaserad äldreomsorg med fokus på vård och omsorg för personer som har en demenssjukdom.

I samband med beslutet om den nationella demensstrategin avser regeringen också besluta om två myndighetsuppdrag på demensområdet: Socialstyrelsen får i uppdrag att främja utvecklingen av vården, omsorgen och tandvården för personer med en demenssjukdom. Myndigheten för vård- och omsorgsanalys får i uppdrag att undersöka om kunskap och erfarenheter från cancervården kan stärka vården och omsorgen för personer som har en demenssjukdom.

Dessutom avser regeringen bevilja Svenskt Demenscentrum 1,5 miljoner kronor för förstärkt kunskapsspridning om demenssjukdomar samt 3 miljoner kronor vardera till två nationella kvalitetsregister på demensområdet: Svenska registret för kognitiva sjukdomar/demenssjukdomar (SveDem) och BPSD-registret.
