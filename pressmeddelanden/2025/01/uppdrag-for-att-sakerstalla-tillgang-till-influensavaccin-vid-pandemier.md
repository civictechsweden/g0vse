# Uppdrag för att säkerställa tillgång till influensavaccin vid pandemier

Vaccin är ett effektivt skydd för att motverka effekterna av influensapandemier men vid en pandemi riskerar tillgången till vaccin att bli begränsad. Förlängningen av uppdraget innebär att nya avtal med vaccintillverkare för att säkra tillgång till vaccin kan ingås.

– Att trygga tillgången till influensavaccin är en grundläggande del av vårt arbete för att skydda människors liv och hälsa. Det är också del av en god samhällsberedskap eftersom vi måste vara redo att möta hotet från nya influensavirus, säger socialminister Jakob Forssmed.

Aktuellt just nu är fågelinfluensan, H5N1, som på kort tid orsakat omfattande utbrott både bland tama och vilda djur globalt. Spridningen av viruset bland djur innebär en ökad risk för oss människor då det kan ge upphov till en, för människor, helt ny eller muterad influensavariant med pandemisk potential. Hittills har dock inga fall av fågelinfluensa hos människa rapporterats i Sverige.
