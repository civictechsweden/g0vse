# Utrikesminister Maria Malmer Stenergard och justitieminister Gunnar Strömmer reser till Turkiet

Vid Natos toppmöte i Vilnius 2023 kom Sverige och Turkiet överens om att lansera ett nytt samtalsformat, Security Compact. Denna bilaterala säkerhetsdialog är ett sätt att fortsätta samarbetet inom terrorismbekämpning och säkerhet som utvecklades under Sveriges anslutningsprocess till Nato.

– Det är avgörande att vi stärker samarbetet mellan våra länder i frågor som rör vår gemensamma säkerhet. Det ligger i både Sveriges och Turkiets intresse, säger utrikesminister Maria Malmer Stenergard.

– Jag ser fram emot att träffa våra turkiska kollegor för att diskutera vårt gemensamma arbete mot terrorism och organiserad brottslighet, säger justitieminister Gunnar Strömmer.

Tisdagens möte i Ankara blir första gången som Sverige och Turkiet träffas i detta format. I det gemensamma uttalandet från toppmötet i Vilnius fastslås att dialogen Security Compact ska sammankallas en gång per år. På dagordningen står den gemensamma kampen mot terrorism, transnationell organiserad brottslighet, Rysslands krig i Ukraina, situationen i Syrien respektive Gaza samt andra utrikespolitiska frågor.
