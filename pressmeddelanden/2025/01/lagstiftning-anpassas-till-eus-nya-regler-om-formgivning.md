# Lagstiftning anpassas till EU:s nya regler om formgivning

EU:s formskyddsförordning reglerar skyddet av formgivningar inom hela EU. Förordningen gör det möjligt att registrera formgivningar på EU-nivå, vilket ger dem skydd i alla medlemsländer med en enda ansökan.

Den nuvarande svenska lagstiftningen är inte helt anpassad till EU:s ändrade regler om formgivning. Regeringen föreslår därför följande ändringar i lagstiftningen för att anpassa den till EU:s regler:

* Reglerna om straffansvar i mönsterskyddslagen och förverkande av egendom i brottsbalken ska inte gälla vid intrång i en EU-formgivning om produkterna bara passerar genom EU utan att säljas på den inre marknaden.
* Patent- och registreringsverket ska inte längre vidarebefordra ansökningar om registrering av formgivningar på EU-nivå till EU:s immaterialrättsmyndighet (EUIPO). Alla ansökningar ska i stället göras direkt till EUIPO. Möjligheten att ta ut en avgift för att vidarebefordra ansökningar tas därför bort.
* Hänvisningar till gemenskapsformgivning i lagstiftningen ändras till EU-formgivning.

Lagändringarna föreslås träda i kraft den 1 juni 2025.
