# Regeringen föreslår åtgärder för att fler som fått ett avlägsnandebeslut ska lämna landet

Regeringen vill effektivisera återvändandeverksamheten och minska incitamenten för en utlänning att stanna kvar i Sverige efter ett avlägsnandebeslut. I lagförslaget föreslår regeringen därför bland annat

* att ett beslut om avlägsnande ska gälla i fem år från det att utlänningen har lämnat landet, eller längre om det finns ett återreseförbud som löper
* en möjlighet att meddela längre återreseförbud än i dag om en utlänning inte har lämnat landet när tidsfristen för frivillig avresa har löpt ut

I propositionen föreslår regeringen även att systemet med så kallat spårbyte ska avskaffas, dvs. möjligheten att ansöka om uppehållstillstånd för arbete inifrån landet efter avslag på asylansökan.

– Idag har ungefär var fjärde asylsökande redan fått sin sak prövad. Att den som fått ett utvisningsbeslut också lämnar landet är avgörande för tilltron till vårt migrationssystem. De här förslagen minskar incitamenten för att stanna kvar i Sverige efter ett utvisningsbeslut, säger migrationsminister Johan Forssell.

– Sverige har i decennier haft svaga regler för återvändande och det här är ett viktigt steg för att förändra det. Det så kallade spårbytet, som har underminerat den reglerade invandringen, kommer att slopas. Även regeln om att utvisningsbeslut preskriberas efter bara fyra år tas bort och ersätts av en regel som ska tvinga fler personer att återvända hem, säger Ludvig Aspling, migrationspolitisk talesperson för Sverigedemokraterna.

Lagändringarna föreslås träda i kraft den 1 april 2025.
