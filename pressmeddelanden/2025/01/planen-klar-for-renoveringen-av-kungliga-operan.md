# Planen klar för renoveringen av Kungliga Operan

Sveriges nationalscen för opera och balett är en angelägenhet för hela landet och ett värdefullt kulturarv. Operabyggnaden är i stort behov av renovering. Nu har en lösning nåtts för renoveringen, som svarar mot uppdraget att inrymma repetitionslokaler för Kungliga Hovkapellet. Lösningen möjliggörs delvis genom privata donationer.

– Jag är oerhört glad att parterna i dag kunnat meddela att man nu har en plan klar för Kungliga Operans renovering. Renoveringen är en av de frågor som legat högst upp på min lista sedan dagen jag blev kulturminister, och det är glädjande att fler vill vara med och bidra till att bevara och utveckla vårt vackra operahus. Ett kulturliv som står på flera ben än enbart det offentliga har möjlighet att vara både bredare och friare, och det här visar precis hur det kan se ut i praktiken, säger kulturminister Parisa Liljestrand.

– Dagens besked innebär att projekteringen nu kan ta fart. Det är ett viktigt steg på vägen mot renoveringen av Operan. Det arbete som behöver göras är omfattande och vi behöver använda resurserna så effektivt som möjligt och se till att renoveringen kommer verksamheten och publiken till glädje, säger finansmarknadsminister Niklas Wykman.

## Renoveringsprocessen

I juni 2023 gav regeringen Statens fastighetsverk (SFV) i uppdrag att genomföra en förstudie för ett projekt att åtgärda operabyggnadens renoveringsbehov och säkerställa att den uppfyller gällande lagkrav vad gäller tekniska egenskaper och arbetsmiljö. Förstudien redovisades i april 2024.

I juni 2024 beslutade regeringen att Statens fastighetsverk fick inleda projektering av en renovering av operabyggnaden i Stockholm till en kostnad om högst 325 miljoner kronor. Inför beslut om projektering konstaterades att det krävdes ytterligare arbete för att möta behov hos verksamheterna. Statens fastighetsverk fick därför i uppdrag att utveckla projektet.

[Pressmeddelande: Regeringen godkänner projektering för en renovering av operabyggnaden i Stockholm](/pressmeddelanden/2024/06/regeringen-godkanner-projektering-for-en-renovering-av-operabyggnaden-i-stockholm/ "Pressmeddelande: Regeringen godkänner projektering för en renovering av operabyggnaden i Stockholm")

Operan har under tiden haft en nära dialog med ett antal intressenter som vill vara med och bidra till att förverkliga visionen om ett operahus som möter framtidens behov.

I december 2024 kunde Kungliga Operan meddela att Gasklockan i Norra Djurgårdsstaden i Stockholm blir tillfällig hemmascen när Kungliga Operan stänger för renovering. Operan flyttar in i Gasometer, som scenen kallas, den 1 februari 2027.
