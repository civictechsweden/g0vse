# Miljötillståndsutredningen får nytt tilläggsdirektiv

Regeringen har nu beslutat att ge tilläggsdirektiv till Miljötillstånds­utredningen. Utredningen ska:

* bedöma möjligheterna att i ett tidigt skede lämna besked om det allmännas grundläggande syn på lämpligheten av en viss verksamhet på en viss plats.
* utreda hur handläggningstiden i plan- och byggprocessen kan förkortas genom bland annat tydligare regler om vilket underlag som ska tas fram i planärenden och för ändrad instansordning överklagande.
* analysera om den totala handläggningstiden för tillståndsprövningen enligt miljöbalken kan förkortas.
* föreslå hur industriutsläppsdirektivet bör genomföras i det nya systemet för miljöprövning.
* analysera hur regelverket kan förändras i syfte att inte ställa högre krav än ramdirektivet för vatten kräver.

– Miljötillståndsutredningen fick ett omfattande uppdrag för att lyckas reformera tillståndsprocesserna i grunden. Regeringen ser ett behov av att ytterligare utreda vissa frågor. Därför har vi beslutat om ett tilläggsdirektiv till utredningen, säger klimat- och miljöminister Romina Pourmokhtari.

– Beslut om detaljplaner och bygglov kan i dag överklagas i flera olika instanser, vilket gör att plan- och byggprocesser ofta förlängs och planerade bostäder försenas, ibland med flera år. Utredningen får nu i uppdrag att se över detta för att korta ledtider och bidra till mer effektiva och förutsägbara tillståndsprocesser. Det handlar bland annat om utökade krav på prövningstillstånd, om kretsen som får överklaga detaljplanebeslut kan minskas och att utreda införandet av en avgift för överklagande av ärenden enligt plan- och bygglagen. Utredaren ska också bedöma om det offentligas behov av utredningar inom ramen för planprocessen kan begränsas och förtydligas, säger infrastruktur och bostadsminister Andreas Carlson.

Det nya uppdraget ska delredovisas senast den 1 juli 2025 i den del som gäller bestämmelserna om hushållning med mark och vatten och senast den 31 december 2025 i den del som gäller att korta tidsåtgången för prövning i plan- och byggprocessen och i samband med överklagande enligt miljöbalken. Övriga delar ska slutredovisas senast den 31 mars 2026.
