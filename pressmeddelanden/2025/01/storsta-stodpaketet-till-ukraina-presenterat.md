# Största stödpaketet till Ukraina presenterat

Med stödpaket 18 har Sverige bidragit med totalt ca 61,9 miljarder kronor i militärt stöd till Ukraina, sedan Rysslands fullskaliga invasion av Ukraina inleddes för snart tre år sedan.

Stödpaketet är uppdelat i åtta komponenter där den största komponenten består av olika upphandlingar av nytillverkad materiel, framför allt från svensk och annan europeisk försvarsindustri, i syfte att kunna donera till Ukraina.

Paketet på totalt 13,5 miljarder kronor innehåller komponenterna:

* Upphandling för donation till ett värde av ca 5,9 miljarder kronor.
  - Det innebär att Försvarets materielverk på uppdrag av regeringen upphandlar utrustning från svensk och utländsk försvarsindustri till den ukrainska försvarsmakten.
* Ekonomiska donationer till ett värde av ca 2,8 miljarder kronor.
  - Innebär att Sverige stöder Ukraina genom donationer till olika fonder för upphandling av militär utrustning och ammunition, t.ex. inom förmågekoalitionerna. Ett annat exempel är upphandlingssamarbetet mellan Sverige och Danmark. Avsikten är att avsätta ca 1 miljard för ukrainsk tillverkning av långräckviddiga robotar långdistansdrönare.
* Donationer av materiel från Försvarsmakten, med tillhörande ersättningsanskaffning, till ett värde av ca 3,3 miljarder kronor.
  - 146 lastbilar
  - 16 Stridsbåt 90. (En dubblering från de tidigare 16 donerade stridsbåtarna)
  - 23 vapenstationer för marint bruk
  - 1 miljon 12,7 mm ammunition
  - 1500 pansarvärnsrobotar av typen TOW
  - 200 pansarskott inklusive övningsmateriel
  - Infanteriutrustning för enskild soldat och grupputrustning
  - Personlig skyddsutrustning CBRN
* Tjänster via Totalförsvarets forskningsinstitut, FOI, och Försvarshögskolan, FHS, till ett värde av ca 180 miljoner kronor.
  - FOI kommer bl.a. att fortsätta med arbetet att utveckla en motsvarande myndighet i Ukraina.
  - FHS ges i uppdrag att genomföra ett utbildningsprogram för ukrainska elever i Ukraina.
* Utbildning till ett värde av 650 miljoner kronor.
  - Ekonomiska medel till Försvarsmaktens utbildningsstöd till en rad olika utbildningsinsatser under hela 2025, t.ex. Interflex som genomför grundutbildning av ukrainska soldater.
* Försörjningslösning till ett värde av 400 miljoner kronor.
  - Innebär olika typer av underhållsåtgärder för den redan donerade svenska materielen.

## Mer om stödpaket 18

Sveriges militära stöd till Ukraina utgår alltid från Ukrainas behov och prioriteringar. Denna kunskap genereras genom löpande bilaterala kontakter och det multilaterala arbetet i förmågekoalitionerna.

Att kunna stödja Ukraina med nyproducerad materiel som kan levereras på kort tid är ett betydelsefullt verktyg som komplement till donationer av materiel från Försvarsmaktens krigsorganisation. Samtidigt som ukrainska förband får sådan materiel som de behöver, stärks även ukrainsk, svensk och europeisk försörjningssäkerhet.
