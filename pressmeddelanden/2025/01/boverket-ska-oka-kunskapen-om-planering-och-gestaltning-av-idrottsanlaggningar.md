# Boverket ska öka kunskapen om planering och gestaltning av idrottsanläggningar

– Att kunna utöva idrott bygger på att ha en plats att kunna göra det på. Många idrottsföreningar upplever i dag ett stort behov av mer tid och plats. Därför arbetar regeringen med flera satsningar för att öka tillgången till idrottsanläggningar, och detta uppdrag är en viktig del i att stärka arbetet ytterligare, säger socialminister Jakob Forssmed.

Boverket är förvaltningsmyndighet för frågor om byggd miljö och fysisk planering och har en viktig roll i arbetet med idrottsanläggningar. Myndigheten ska nu samla in och sprida lärande exempel om hur idrottslokaler och -anläggningar kan planeras och gestaltas.

Uppdraget är ett viktigt komplement till andra pågående insatser på området. Bland annat avsatte regeringen under 2024 130 miljoner kronor extra till Riksidrottsförbundet för att öka tillgången till anläggningar och ytor, som förberedelse inför införandet av Fritidskortet. Dessutom avsätter regeringen varje år över 2 miljarder kronor i stöd till idrotten, där en del går till anläggningar.

Uppdraget lämnades genom myndighetens regleringsbrev för 2025. För uppdraget får Boverket under 2025 använda en miljon kronor. Boverket ska lämna en redovisning av uppdraget till Regeringskansliet senast den 31 mars 2026.
