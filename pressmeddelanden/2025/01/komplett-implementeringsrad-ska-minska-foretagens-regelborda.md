# Komplett implementeringsråd ska minska företagens regelbörda

– Implementeringsrådet spelar en viktig roll för att stärka svenska företags konkurrenskraft i EU-arbetet. Jag är glad för att den kompetens om företagande och EU-rätt som redan finns i Implementeringsrådet nu förstärks och kompletteras med ytterligare kompetenta personer, säger energi- och näringsminister Ebba Busch.

Anders Broström är vd för Entreprenörskapsforum och gästprofessor vid Göteborgs universitet, Institutionen för ekonomi och samhälle. I sin forskning undersöker Anders bland annat förutsättningarna för framgångsrik innovation, forskning och företagande.

Jörgen Hettne är professor i handelsrätt, docent i EU-rätt samt prefekt vid Institutionen för handelsrätt på Ekonomihögskolan vid Lunds universitet. Han är också föreståndare för Centrum för Europaforskning vid Lunds universitet (CFE) och senior rådgivare vid Svenska institutet för europapolitiska studier (Sieps).

Caroline Szyber är egenföretagare, konsult och rådgivare i bostads-, bygg- och fastighetsfrågor. Hon är vice ordförande i Småföretagarnas Riksförbund och Villaägarnas riksförbund samt suppleant i Näringslivets regelnämnd (NNR).

Ulla Werkell är skattejurist och ersättare i Skatterättsnämnden. Hon har arbetat som skattejurist på Fastighetsägarna Sverige, varit vice ordförande i NNR och arbetade innan dess som rättssakkunnig på Finansdepartementets skatteavdelning.

Implementeringsrådets ordförande är Anders Johannesson, tidigare näringspolitisk expert på Lantbrukarnas Riksförbund, LRF. Den 30 september utsågs ledamöterna Christina Fors, sakkunnig på NNR; Göran Grén, avdelningschef för Företagsjuridik på Svenskt Näringsliv; Anna Irani, jurist och äganderättsexpert på LRF och Patrick Krassén, policychef och expert på skattepolitik på Företagarna.

Implementeringsrådet kompletterar Förenklingsrådet eftersom råden kommer att arbeta med olika delar av lagstiftningskedjan. Förenklingsrådet ska ge regeringen förslag på förenklingar i befintlig svensk lagstiftning. Här ingår även EU-lagstiftning som redan har implementerats i Sverige. Implementeringsrådet ska däremot lämna underlag och rekommendationer om EU-rätt som ännu inte är genomförd i svensk rätt.
