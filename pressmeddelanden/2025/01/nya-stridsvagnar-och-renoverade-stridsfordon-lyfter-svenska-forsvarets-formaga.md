# Nya stridsvagnar och renoverade stridsfordon lyfter svenska försvarets förmåga

Satsningen kommer att stärka försvarets förmåga avsevärt och bidra till att färdigställa de fyra brigader som byggs upp.

– Vi får 154 moderna stridsvagnar samt renoverade stridsfordon med de här beställningarna, och det stärker vår försvarsförmåga. Det handlar om att förse de mekaniserade brigaderna och stridsgrupp Gotland med ny och renoverad materiel för framtiden, säger försvarsminister Pål Jonson.

Försvarets materielverk (FMV) har, efter regeringens bemyndigande, tecknat avtal med det tysk-franska försvarsföretaget KNDS om leverans av 44 nytillverkade stridsvagnar av typen Leopard 2 A8. Tio av dem ersätter vagnar som tidigare donerats av Sverige till Ukraina.

I sanslutning till detta har FMV även avtalat med KNDS om renovering och modifiering av 66 befintliga Leopard 2 (som i Sverige kallas Stridsvagn 122). Utöver det har renovering och modifiering redan påbörjats av 44 befintliga vagnar. Sammantaget är detta den mest omfattande uppgraderingen av Stridsvagn 122 sedan vagnarna anskaffades i början av 2000-talet.

Avtalen är i sin helhet värda cirka 17,2 miljarder kronor. Leveranserna av nya stridsvagnar ska börja år 2028 och preliminärt pågå till år 2031. Samtidigt ska renoveringen av befintliga vagnar vara klar. Totalt kommer Försvarsmakten då att ha 154 moderna stridsvagnar med en ny svensk benämning – Stridsvagn 123.

– Det försämrade säkerhetsläget gör att vi nu genomför den största upprustningen av försvaret sedan 1950-talet och den här satsningen på stridsvagnar och stridsfordon är en viktig del av det, säger försvarsminister Pål Jonson.

Renoveringen som görs av Försvarsmaktens befintliga Leopard 2-stridsvagnar innebär att de kommer att höjas till motsvarande tekniska nivå som de nytillverkade vagnarna. Det innefattar till exempel nya kanoner för ökad verkan, bättre skydd för besättningen, utökad digitalisering och längre livslängd för vagnarna.

Regeringen har även bemyndigat Försvarsmakten att renovera befintliga Stridsfordon 90. Den renoveringen ska vara klar till år 2030 och beräknas kosta drygt 5 miljarder kronor. Stridsfordon 90 har ett ackumulerat underhålls- och uppdateringsbehov, som förstärkts av det försämrade säkerhetspolitiska läget.
