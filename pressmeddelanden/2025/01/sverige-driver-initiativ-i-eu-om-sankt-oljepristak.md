# Sverige driver initiativ i EU om sänkt oljepristak

– Vi arbetar ständigt med att strypa inflödet till den ryska statskassan. En tredjedel av intäkterna till den kommer från energiexporten. Sverige driver nu på för att sänka oljepristaket, vilket skulle slå hårt mot Rysslands krigskassa, säger utrikesminister Maria Malmer Stenergard.

En sänkning av oljepristaket med tio dollar per fat från dagens 60 dollar per fat beräknas kunna minska intäkterna till den ryska statskassan med klart över 200 miljarder kronor per år. Det beräknas motsvara omkring 15 procent av Rysslands budgeterade militärutgifter i år.
