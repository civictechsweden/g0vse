# Utökade möjligheter till kontaktförbud ska stärka skyddet för utsatta kvinnor och barn

– Mäns våld mot kvinnor och barn är ett allvarligt samhällsproblem som ska bekämpas med samma kraft som gängbrottsligheten. Det är en fråga om att bekämpa grova brott, men också om trygghet, frihet och jämställdhet. Alla som riskerar att utsättas för våld och andra kränkningar i en nära relation har rätt till samhällets skydd och stöd. Ett viktigt led i detta är att skärpa kontaktförbudslagstiftningen. Med de förslag som regeringen nu har beslutat om kan vi erbjuda ett starkare skydd för de utsatta och effektivare verktyg för att förhindra att brott över huvud taget begås, säger justitieminister Gunnar Strömmer.

Kontaktförbud är en viktig skyddsåtgärd för främst kvinnor och barn som utsätts för våld och andra kränkningar i nära relationer. Det behövs genomgripande ändringar av regelverket för att göra det lättare att meddela kontaktförbud och för att åstadkomma ett reellt skydd för de utsatta.

Regeringen föreslår bland annat att:

* otillbörlig övervakning genom exempelvis GPS-utrustning eller appar ska införas som en ny grund för kontaktförbud,
* kontaktförbud ska få meddelas för att skydda målsägande och vittnen i en rättsprocess,
* det ska införas en presumtion för kontaktförbud efter allvarliga brott i nära relationer,
* särskilt utvidgade kontaktförbud ska kunna meddelas som en förstahandsåtgärd,
* kontaktförbud ska kunna omfatta större geografiska områden, i vissa fall en hel kommun eller ett ännu större område, och
* beslut om kontaktförbud ska få delges genom husrannsakan.

Lagändringarna föreslås träda i kraft den 1 juli 2025.

Förslagen bygger på en överenskommelse mellan regeringen och Sverigedemokraterna.
