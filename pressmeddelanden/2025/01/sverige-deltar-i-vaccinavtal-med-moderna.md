# Sverige deltar i vaccinavtal med Moderna

– Covid-pandemin kom med en del viktiga lärdomar, bland annat om beredskapens viktiga roll. Att vi gemensamt inom EU ingår sådana här avtal är nödvändigt för att säkerställa att vi har vaccin ifall behov skulle uppstå, säger socialminister Jakob Forssmed.

Det är Europeiska kommissionen, genom den europeiska myndigheten för beredskap och insatser vid hälsokriser (HERA), som förhandlar om och ingår avtalet med läkemedelsföretaget Moderna. 17 länder, varav 15 är medlemsstater i EU, deltar i avtalet som gäller i fyra år.

EU:s medlemsstater har möjlighet att ingå i upphandlingsavtalet. Detta sker inom ramen för det EU-gemensamma Joint Procurement Agreement (JPA). Syftet med JPA-mekanismen är att säkra en mer jämlik tillgång till specifika medicinska motåtgärder samt en förbättrad försörjningstrygghet för medlemsländerna.
