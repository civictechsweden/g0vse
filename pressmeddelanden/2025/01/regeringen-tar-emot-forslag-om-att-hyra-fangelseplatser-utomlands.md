# Regeringen tar emot förslag om att hyra fängelseplatser utomlands

Beläggningen inom Kriminalvården ligger sedan flera år på mycket höga nivåer. Den omfattande expansionen av Kriminalvården som pågår är viktig för att hantera de långsiktiga platsbehoven men också för att komma till rätta med nuvarande platsbrist. Behovet av platser är dock så angeläget att det även krävs andra åtgärder.

I december 2023 gav regeringen därför en utredare i uppdrag att titta på förutsättningarna att hyra fängelseplatser i andra länder. Utredaren överlämnade sin promemoria till justitieminister Gunnar Strömmer onsdag den 29 januari.

Utredaren bedömer och föreslår bland annat att:

* det inte finns några absoluta hinder i Sveriges grundlagar eller i Europakonventionen mot att svenska fängelsestraff verkställs utomlands,
* fängelseplatser endast bör hyras i länder som är medlemmar i EU eller EES för att garantera att landet lever upp till internationell standard om till exempel anstaltsförhållanden och behandlingen av intagna,
* svensk personal bör i så stor utsträckning som möjligt bemanna funktioner som innebär beslutsfattande och kontakt med intagna, och
* intagna med både svenskt och annat medborgarskap bör kunna placeras utomlands, men inte personer under 18 år.

– Regeringens stora omläggning av rättspolitiken innebär att fler kommer sitta i fängelse och under längre tid. Samtidigt kom utbyggnaden av Kriminalvården igång alldeles för sent. Därför bygger regeringen kraftigt ut Kriminalvården. Samtidigt behövs fler åtgärder för att avlasta myndigheten. Att hyra fängelseplatser utomlands är en sådan åtgärd. Jag välkomnar därför utredningens förslag och ser fram emot att komma tillbaka till de här frågorna framöver, säger justitieminister Gunnar Strömmer.

Författningsförslagen föreslås träda i kraft den 1 januari 2026.
