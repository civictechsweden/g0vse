# Regeringen pekar ut luftledning som huvudalternativ för utbyggnad av elnät på högre spänningsnivåer

Att peka ut luftledning som huvudalternativ görs i huvudsak av effektiviseringsskäl eftersom elnätet på de aktuella spänningsnivåerna redan i dag nästan uteslutande byggs som luftledning.

Beslutet förväntas inte leda till fler luftledningar än idag, men det har potential att snabba upp tillståndsprocesserna och därigenom bespara tid och kostnader för den övervägande majoritet av projekt där en markdragen kabel i praktiken inte är aktuell. I särskilda fall finns det fortfarande möjlighet att besluta om kabelförläggning.

Förordningsändringarna följer av ändringarna i ellagen och miljöbalken som trädde i kraft den 1 juli 2024. I ellagen infördes bland annat ett bemyndigande för regeringen att meddela bestämmelser om vilka förutsättningar som ska gälla vid prövning av nätkoncession för linje i valet mellan luftledning och mark- eller sjökabel.

Regeringen beslutade även om en ändring i förordningen om områdesskydd enligt miljöbalken m.m. som innebär att den som driver en elledning med stöd av nätkoncession för linje inte behöver söka om undantag från förbudet om åtgärder inom ett särskilt biotopskyddsområde. Detta ifall ledningen fanns på plats när det särskilda biotopskyddet pekades ut.

Ändringen görs för att förenkla underhållet av tillståndsgivna ledningar och minska administrativa bördor för verksamhetsutövare och tillsynsmyndigheter.

Det finns fortsatt möjlighet att fastställa nödvändiga försiktighetsmått inom ramen för de samråd som normalt föregår underhållsåtgärderna.
Förordningsändringarna träder i kraft den 1 mars 2025.
