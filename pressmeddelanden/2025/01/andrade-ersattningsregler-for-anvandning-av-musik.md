# Ändrade ersättningsregler för användning av musik

Musikproducenter, artister och musiker har rätt till ersättning när deras musik spelas i exempelvis radio, tv, restauranger eller butiker. Ersättningsrätten är reglerad på EU-nivå och rättighetshavare från EU får alltså del av ersättningen. I förhållande till länder utanför EU, exempelvis USA, följer Sverige sina internationella förpliktelser med ett krav på ”ömsesidighet” mellan länderna. Det innebär enligt svenska regler att rättighetshavare från länder utanför EU bara har rätt till ersättning här om svenska rättighetshavare ges en motsvarande ersättningsrätt där.

Den 17 oktober 2024 skickades en promemoria på remiss med förslag på ändrade ersättningsregler för användning av musik. Syftet med förslaget är att anpassa svenska regler till en dom från EU-domstolen.

I prome­morian föreslås att kravet på ömsesidighet ska tas bort med ikraftträdande den 1 mars 2025. Remisstiden gick ut den 12 december 2024.

Regeringen anser att konsekvenserna av domen är mycket problematiska och remissutfallet bekräftar den bilden. Sverige driver därför, tillsammans med flera andra EU-länder, frågan om rättvisa internationella villkor på upphovsrättsområdet. Svenska regler måste dock anpassas till domen och regeringen ser inte längre att det är möjligt att avvakta utvecklingen på EU-nivå. Regeringen avser därför att gå vidare med förslaget, som nu bereds i Regeringskansliet. För att ge berörda aktörer längre tid att anpassa sig till förändringen planerar regeringen för ett ikraftträdande den 1 juli 2025.
