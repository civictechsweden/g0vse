# Nytt uppdrag till Miljömålsberedningen om att utvärdera Sveriges nationella etappmål

Vid framtagandet av Sveriges klimatpolitiska ramverk skrevs det in att ”etappmålen till år 2030 och 2040 bör ses över om omfattningen av EU ETS ändras”. Detta skedde i samband med att EU beslutade om det nya lagstiftningspaketet Fit for 55, som roddes i hamn under det svenska EU-ordförandeskapet.

Regeringen och Sverigedemokraterna har till följd av det aviserat i tilläggsöverenskommelsen Tidö Klimat samt i regeringens klimathandlingsplan att Sveriges nationella etappmål bör utvärderas till följd av Sveriges nya EU-åtaganden. Därför går regeringen nu fram med ett nytt tilläggsdirektiv till Miljömålsberedningen, som får i uppdrag att analysera hur effektiviteten av styrningen mot de svenska etappmålen till år 2030 påverkas av EU:s Fit for 55.

Etappmålen är viktiga som kontrollstationer längs vägen mot Sveriges klimatmål, nettonollutsläpp senast år 2045. Miljömålsberedningen uppdras därför även att lämna förslag på hur de svenska etappmålen till år 2030 kan utformas så att de bättre överensstämmer med Sveriges åtaganden inom EU och styr effektivt mot nettonollutsläpp senast år 2045 och negativa utsläpp därefter.

– Att vi får fler internationella klimatmål och åtaganden är i grunden bra. Det handlar om att fler länder vill bygga upp ett klimatarbete och höja ambitionsnivån globalt. Då blir det viktigt att vi håller ordning på de åtaganden vi har och att vi ser till att vår klimatpolitik utformas på ett så ändamålsenligt och effektivt sätt som möjligt. De nya uppdrag som vi nu ger till Miljömålsberedningen är viktiga för att vi inte bara ska ha högt ställda klimatmål utan också arbeta på bästa möjliga sätt för att nå dem, säger klimat- och miljöminister Romina Pourmokhtari.

– Jag är stolt över att vi under Sveriges EU-ordförandeskap fick på plats ett robust klimatpaket med Fit for 55. Nu är det dags för EU:s medlemsländer att genomföra. För att effektivt uppfylla våra åtaganden på EU-nivå krävs tydliga mål som rimmar med EU:s klimatlagstiftning. Så kan Sverige fortsätta driva på för en effektiv europeisk klimatomställning med bred acceptans bland både företag och hushåll. Det nya uppdraget till Miljömålsberedningen spelar en viktig roll i det arbetet, säger EU-minister Jessica Rosencrantz.

– Klimatpolitiken ska vara effektiv och syfta till att bidra globalt. Uppdragen vi nu ger till Miljömålsberedningen skapar förutsättningar för bättre styrning av klimatpolitiken, säger Martin Kinnunen, klimat- och miljöpolitisk talesperson för Sverigedemokraterna.

– Det är viktigt att vi får klimatmål som fungerar i verkligheten runt om i Sverige. Vi ska inte ha en skrivbordsprodukt som stjälper mer än hjälper, säger Kjell-Arne Ottosson, vice ordförande i miljö- och jordbruksutskottet.

Miljömålsberedningen får även i uppdrag att lämna förslag på ett utvidgat uppdrag till Klimatpolitiska rådet. Klimatpolitiska rådets uppdrag ska breddas för att också ta hänsyn till klimatpolitikens effektivitet och internationella perspektiv. Miljömålsberedningen uppdras även att se över reglerna för förordnande av ledamöter till Klimatpolitiska rådet och komma med nödvändiga författningsförslag.

Inom kort fattar regeringen beslut om att utse Christofer Fjellner till ny ordförande för Miljömålsberedningen. Han är idag oppositionsborgarråd och gruppledare för Moderaterna i Stockholms stad och har tidigare varit europaparlamentariker. Förordnandet kommer att börja gälla först efter att Miljömålsberedningen har redovisat sitt nuvarande uppdrag, vilket sker senast den 15 februari 2025. Samtliga riksdagspartier får själva utse sina ledamöter i den nya Miljömålsberedningen.

De nya uppdragen till Miljömålsberedningen ska redovisas för regeringen senast den 31 oktober 2025.
