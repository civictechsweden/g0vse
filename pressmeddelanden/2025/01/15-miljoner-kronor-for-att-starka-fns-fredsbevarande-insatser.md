# 15 miljoner kronor för att stärka FN:s fredsbevarande insatser

Inom FN finns möjlighet för medlemsländer att frivilligt bidra med extra finansiering till olika projekt som syftar till att utforska nya idéer och verktyg för att stärka och förbättra FN:s fredsbevarande insatser. Sverige bidrog med motsvarande 15 miljoner kronor under 2024.

– Att Sverige bidrar till FN:s fredsbevarande insatser är en viktig del av vårt internationella engagemang för fred och säkerhet. Detta stöd är ett sätt för Sverige att ta ansvar i en orolig värld och främja de värden som FN står för – fred, rättvisa och mänskliga rättigheter, säger försvarsminister Pål Jonson.

Genom projektfinansieringen bidrar Sverige bland annat till ett digitalt verktyg för ledningsstöd och beslutsfattning som syftar till att förbättra den operativa effekten av FN:s fredsbevarande insatser. Sverige bidrar också till att stärka kapaciteten att samla in underrättelser till stöd för fredsbevarande insatser, insatser mot miss- och desinformation kopplat till fredsbevarande insatser, samt till FN:s arbete med att förebygga och motverka sexuellt utnyttjande och övergrepp. De prioriterade områdena motsvarar både FN:s uttryckta behov och reflekterar Sveriges specifika kompetenser och intressen.
