# Nytt uppdrag om registrering av EES-medborgare i Sverige

En viktig del i regeringens reformarbete på migrationsområdet handlar om att ge svenska myndigheter bättre förutsättningar att kunna kontrollera vilka utlänningar som vistas i Sverige och med vilken rätt de gör det. En grupp som myndigheterna i dag har begränsat med information om är EES-medborgare. EU:s regelverk om fri rörlighet ger EES-medborgare en omfattande rätt att resa in och vistas i Sverige, till exempel för att arbeta, studera eller söka jobb. Det fanns tidigare en registreringsskyldighet för EES-medborgare som vistades i Sverige i mer än tre månader med så kallad uppehållsrätt, men denna skyldighet togs bort 2014.

– Regeringen arbetar aktivt för att bekämpa skuggsamhället och den nya utredningen blir en del i att kartlägga problemets omfattning. Vi måste veta vilka som befinner sig i Sverige och varför, inte minst för svenska folkets säkerhet. Att EES-medborgare som vistas i Sverige i mer än tre månader registreras är en del i arbetet att ta kontroll över invandringen, stävja fusket och missbruket och minska risken för brottslighet, säger migrationsminister Johan Forssell.

– Systemet med uppehållsrätt för EES-medborgare har länge missbrukats av personer som kommit till Sverige utan avsikt att arbeta eller göra rätt för sig. En del i arbetet mot detta är att införa registrering av sådana personer. Sverige kommer bli bättre på att övervaka vilka som befinner sig i landet, säger Ludvig Aspling, migrationspolitisk talesperson för Sverigedemokraterna.

En utredare får nu i uppdrag att se över hur en ordning som innebär att EES-medborgare med uppehållsrätt registreras kan återinföras i svensk rätt. I uppdraget ingår bland annat att analysera vilka uppgifter om EES-medborgare som ska registreras, vilken eller vilka myndigheter som ska ansvara för registreringsförfarandet och vilka sanktioner som bör följa en underlåtelse att registrera sig. Vidare ska utredaren ta ställning till hur uppgifterna kan hållas uppdaterade och om andra myndigheter bör ges tillgång till uppgifterna.

Utredaren ska även se över svensk rätts förenlighet med EU-rätten i ett visst hänseende med anledning av ett beslut från EU-domstolen. Det handlar om undantag från uppmaning till självmant återvändande för en utlänning som har tillstånd att vistas i en annan EU-stat.

Uppdraget i den del som avser återinförd registrering av EES-medborgare bygger på en överenskommelse mellan regeringen och Sverigedemokraterna.

Uppdraget ska redovisas senast den 30 januari 2026.
