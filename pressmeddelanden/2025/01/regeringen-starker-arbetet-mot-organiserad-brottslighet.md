# Regeringen stärker arbetet mot organiserad brottslighet

- Det är oacceptabelt med ett arbetsliv där människor kan utnyttjas eller känna sig otrygga. Genom myndighetsgemensamma insatser vill vi stärka den svenska arbetsmarknaden och motverka den arbetsrelaterade brottsligheten. Jag ser fram emot att ta del av högskolans redovisning, säger jämställdhets- och arbetslivsminister Paulina Brandberg.

Södertörns högskola driver sedan september 2024 initiativet Sverige mot organiserad brottslighet (SMOB), som syftar till att stärka Sveriges förmåga att bekämpa den kriminella ekonomin, stärka kapaciteten att utreda ekonomisk brottslighet samt att främja tvärsektoriell samverkan mellan relevanta samhällsaktörer. SMOB är ett partnerskap mellan nio myndigheter, Svenskt näringsliv, LO , TCO och Stockholms handelskammare.

Regeringen bedömer att Södertörns högskola har de rätta förutsättningarna för att kunna följa upp de samhällsekonomiska effekterna av arbetslivskriminaliteten.

I uppdraget ingår att

• ta fram och utveckla indikatorer och föreslå kompletterande kvalitativa mått

• vid behov inhämta nya nödvändiga data

• göra en första redovisning av arbetslivskriminalitetens utveckling över tid, och föreslå hur och av vem metoden ska förvaltas

Södertörns högskola ska lämna en delredovisning av uppdraget senast den 2 juni 2025 och en slutredovisning senast den 1 juni 2026.
