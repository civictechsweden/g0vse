# Regeringen presenterar lättnader i strandskyddet

Generellt strandskydd ska inte längre gälla vid små insjöar och smala vattendrag, men länsstyrelsen ska kunna införa strandskydd för områden vid sådana vatten som är av särskild betydelse för att säkerställa något av strandskyddets syften. Strandskydd ska aldrig gälla vid insjöar eller vattendrag som är anlagda efter den 30 juni 1975.

Undantaget från strandskyddet för areella näringar görs mer generöst och även vattenbruk som areell näring ska omfattas av undantaget. Ekonomibyggnader för den areella näringen vattenbruk ska inte kräva bygglov utanför detaljplanelagt område. Det införs en ny möjlighet till dispens från strandskyddet för förvärvsverksamheter med begränsad påverkan på strandskyddet.

Kommunerna ska i vissa fall kunna besluta att upphävt strandskydd inte återinträder när en äldre detaljplan ersätts med en ny. Detta gäller om den nya planen fortsatt ska ha samma användning som tidigare. Det förtydligas också att strandskydd som länsstyrelsen har upphävt i ett område som uppenbart saknar betydelse för strandskyddets syften inte återinträder när äldre planer upphävs eller ersätts.

– Äntligen genomförs en liberalisering av strandskyddet. Regeringen föreslår att det ska avskaffas vid små sjöar och vattendrag. Detta är mycket efterlängtat och bidrar till att fler kan leva och verka nära naturen i hela vårt avlånga land, säger klimat- och miljöminister Romina Pourmokhtari.

– Sverige ska vara ett land där människors liv och möjlighet att bedriva sin verksamhet inte inskränks på grund av onödiga detaljregleringar. Fler människor ska få möjligheten att förverkliga sina boendedrömmar. Förslagen som presenterats idag bedöms sammantaget göra det enklare att bygga bostäder i hela Sverige, säger infrastruktur- och bostadsminister Andreas Carlson.

– Arbetet med ett mer ändamålsenligt strandskydd är viktigt för att öka friheten för medborgarna i Sverige. De gamla strandskyddsreglerna har på ett oproportionerligt sätt hämmat utvecklingen på landsbygden, vilket vi nu åtgärdar med detta lagförslag som är ett första steg i arbetet med att göra det enklare för människor och företag att bygga i närheten av vatten, säger Martin Kinnunen, Sverigedemokraternas miljöpolitiska talesperson.

– Ett reformerat och liberaliserat strandskydd har länge varit en viktig fråga för Moderaterna. Strandskyddet utgör ett stort ingrepp i enskilda markägares möjligheter att själva rå över sin mark, både vad gäller bostadsbyggande och näringsverksamhet. Att fler land- och vattenområden ska undantas är bra och viktigt, säger Moderaternas partisekreterare Karin Enström.

Lagrådsremissen lämnas idag till Lagrådet och propositionen beräknas lämnas till riksdagen i början av februari.
