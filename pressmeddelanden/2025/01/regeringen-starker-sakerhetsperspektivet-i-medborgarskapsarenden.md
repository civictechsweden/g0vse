# Regeringen stärker säkerhetsperspektivet i medborgarskapsärenden

Sverige står inför allvarliga hot från bland annat terrorism, fientliga stater och organiserad brottslighet. För att skydda landets säkerhet ska säkerhetsperspektivet i Migrationsverkets arbete med medborgarskapsärenden stärkas ytterligare. Syftet är att förhindra att personer som kan utgöra ett säkerhetshot eller använder falsk identitet beviljas svenskt medborgarskap.

– Regeringen arbetar i hög takt med att skärpa kraven för att få svenskt medborgarskap. Vi vidtar nu ytterligare åtgärder för att så långt som möjligt säkerställa att inga sårbarheter eller säkerhetshot slinker igenom och beviljas svenskt medborgarskap. Vi ska aldrig kompromissa med Sveriges säkerhet och dela ut medborgarskap på felaktiga grunder, säger Johan Forssell.

– Säkerhetssituationen Sverige befinner sig i är allvarlig och den unikt liberala svenska medborgarskapslagen utgör en tydlig sårbarhet. Samtidigt som ny lagstiftning bereds gör vi nu allt för att minska sårbarheten. Muntlig utredning är ett bra verktyg. Det kan medföra att fler kommer behöva vänta längre men vi kan inte kompromissa om Sveriges säkerhet, säger Sverigedemokraternas migrationspolitiska talesperson Ludvig Aspling.

– Det svenska medborgarskapet är bland de starkaste i världen. Det är av yttersta vikt att säkerställa att medborgarskapet skyddas. Därför är denna förstärkta säkerhetsprövning för att utesluta personer som kan utgöra ett säkerhetshot från medborgarskap viktigt för vår säkerhet, säger Kristdemokraternas migrationspolitiska talesperson Ingemar Kihlström.

– Att stärka säkerheten i medborgarskapsärenden är en grundläggande del av att skydda Sverige mot de hot som vår demokrati och frihet står inför. Vi tar ett viktigt steg mot ett tryggare samhälle när vi ytterligare stärker arbetet för att förhindra att personer med falska identiteter eller säkerhetsrisker beviljas medborgarskap, säger Liberalernas migrationspolitiska talesperson Patrik Karlson.

Migrationsverket ska vidta lämpliga åtgärder för att säkerställa att de krav som gäller i ärenden om medborgarskap upprätthålls. Det kan vara att kräva personlig närvaro för identifiering och genomföra muntliga intervjuer. Myndigheten kan också skapa särskilda säkerhetsbilagor med viktig information för att bedöma säkerhetsrisker. Dessa åtgärder kan genomföras i samråd med Säkerhetspolisen och Polismyndigheten.

Uppdraget ska redovisas löpande till Justitiedepartementet.
