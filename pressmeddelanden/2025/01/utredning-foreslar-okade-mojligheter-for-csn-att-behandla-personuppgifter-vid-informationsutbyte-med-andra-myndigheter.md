# Utredning föreslår ökade möjligheter för CSN att behandla personuppgifter vid informationsutbyte med andra myndigheter

Utredningen har sett över den särskilda registerlagstiftningen som finns inom studiestödsområdet och föreslår bland annat att CSN får utökade möjligheter att behandla personuppgifter vid informationsutbyte med andra myndigheter och aktörer.

Utredningens förslag innebär att kraven på att lämna ut uppgifter till andra myndigheter på papper minskar och uppgiftslämnandet kan i stället ske digitalt.

– Det måste bli stopp på den onödiga papperskarusellen hos CSN. Myndigheten behöver få bättre förutsättningar att kunna arbeta mer effektivt och digitalt, utan omoderna pålagor. Så kan vi också möjliggöra utveckling av bättre kontroller för att få stopp på angrepp på våra gemensamma välfärdssystem. Därför ser jag fram emot att ta del av utredarens förslag, säger utbildningsminister Johan Pehrson.

Utredningen föreslår också att CSN ges utökade möjligheter att använda dataanalyser i stödverksamheten, vilket innebär att myndigheten förväntas kunna arbeta mer effektivt med att förebygga, förhindra och upptäcka felaktiga utbetalningar.

Betänkandet kommer nu att beredas inom Regeringskansliet.
