# Proposition om en ny förebyggande socialtjänstlag

– Människor måste kunna få hjälp när det behövs. Jag är otroligt glad att lägga fram detta efterlängtade förslag på ny socialtjänstlag. Med den nya lagen får svensk socialtjänst bättre förutsättningar att agera snabbare, bli lätt tillgänglig och bygga kompetens för att möta dagens samhällsutmaningar, säger socialtjänstminister Camilla Waltersson Grönvall.

– Samhället ska tidigare kunna sträcka ut en hand till barn och deras familjer och erbjuda hjälp innan problem uppstår eller växer. Genom lätt tillgänglig hjälp för barn och ungdomar stärks deras trygghet, hälsa och välmående, säger socialminister Jakob Forssmed.

– Med den nya socialtjänstlagen blir det glasklart att den som hamnat i svårigheter ska få stöd fort, och efter bästa möjliga kunskap. Vi tar helt enkelt fler steg för ett mer omtänksamt samhälle, säger Lina Nordquist, gruppledare för Liberalerna.

– Det är av yttersta vikt att vi genom tidiga insatser når ut till unga som av olika anledningar valt den kriminella banan. Med rätt verktyg kan vi stoppa den negativa utvecklingen där barn i allt högre utsträckning blir verktyg åt kriminella gäng. Sveriges kommuner spelar en helt avgörande roll i det arbetet, säger Linda Lindberg, gruppledare för Sverigedemokraterna.

Genom propositionen ”En förebyggande socialtjänstlag – för ökade rättigheter, skyldigheter och möjligheter” vill regeringen ersätta den nuvarande socialtjänstlagen, som i stor del baseras på den lag som kom 1980. Den nya lagen ska vara bättra anpassad till hur samhället ser ut i dag, och säkerställa att målen för socialtjänsten nås på ett bättre sätt än tidigare, bland annat genom ändrade arbetssätt.

Det nya lagförslaget innebär bland annat att:

* Socialtjänsten ska arbeta mer förebyggande och fånga upp behov innan de blivit för stora.
* Socialtjänsten ska vara lättare att nå och få hjälp ifrån när det behövs.
* Socialtjänsten ska kunna erbjuda insatser snabbare genom att fler insatser kommer att kunna erbjudas utan individuell behovsprövning – så att insatserna ska komma tillräckligt snabbt, när behovet är som störst.
* Socialtjänstens verksamhet ska bedrivas i enlighet med vetenskap och beprövad erfarenhet och kontinuerligt följas upp och utvecklas.

Barnens rättigheter stärks genom att lagen anpassas till barnkonventionen. Socialtjänsten ska ta hänsyn till barnets åsikter vid bedömningen av vad som är barnets bästa. Barnet har också rätt till information om sina insatser och socialtjänsten ska säkerställa att barnet förstår informationen. Det förtydligas också att Socialtjänsten ska främja jämställda levnadsvillkor.

I samband med att regeringen beslutar om propositionen beslutas även flera regeringsuppdrag:

– Idag kompletterar vi även detta omfattande lagförslag med olika typer av stöd till kommunerna i ett samlat reformpaket för att socialtjänsten ska bli mer förebyggande, lätt tillgänglig och kunna ge insatser som vi vet fungerar, fortsätter socialtjänstminister Camilla Waltersson Grönvall.

Propositionen överlämnas nu till riksdagen och lagförslagen föreslås träda i kraft den 1 juli 2025.
