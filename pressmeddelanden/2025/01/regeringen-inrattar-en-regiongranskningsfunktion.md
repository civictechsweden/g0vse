# Regeringen inrättar en regiongranskningsfunktion

Funktionen inrättas på Ekonomistyrningsverket (ESV) med det huvudsakliga uppdraget att granska regionernas ekonomiska situation. Myndigheten ska bland annat publicera en fördjupad granskning av utvecklingen av regionernas administration och vilken påverkan det har på verksamheternas effektivitet. I uppdraget ingår också att göra en fördjupad jämförelse av effektiviteten och produktiviteten i verksamheter som utförs av privata utförare respektive i egen regi.

− Nu tar regeringen fler steg för att stötta regionernas effektivisering samtidigt som vi får viktig kunskap om deras ekonomi. Det kan hjälpa såväl regionerna som regeringen att utforma träffsäkra åtgärder för att öka effektiviteten och därmed höja kvaliteten i välfärden, säger civilminister Erik Slottner.

Myndigheten ska årligen, under perioden 2025–2028, publicera en rapport om regionernas enskilda och samlade ekonomiska situation. Myndigheten för vård- och omsorganalys ska bistå ESV med kunskap och underlag rörande hälso- och sjukvården samt tandvården. Funktionen inrättas genom ett uppdrag i ESV:s regleringsbrev för 2025.

Regeringen har sedan tidigare även inrättat en effektivitetsdelegation för hälso- och sjukvården på Kammarkollegiet. Delegationen ska bistå regionerna med analyser, föreslå åtgärder som kan öka verksamheternas effektivitet och sprida goda exempel. Delegationen ansvarar även för ett tillfälligt statsbidrag för åtgärder för en effektiv hälso- och sjukvård.
