# Kontrollen av arbetssökande och Arbetsförmedlingens leverantörer ska stärkas

Regeringen har beslutat om regleringsbrev för 2025 för Arbetsförmedlingen och Inspektionen för arbetslöshetsförsäkringen, IAF. Där framgår att Arbetsförmedlingen ska arbeta för att stärka kontrollen av arbetssökande och leverantörer av arbetsmarknadsinsatser.

I dagsläget finns brister i Arbetsförmedlingens kontroll och uppföljning av leverantörers avvikelserapporteringar. Med anledning av det får myndigheten nu i uppdrag att förbättra sin systematiska kontroll och uppföljning av de krav som ställs på leverantörer avseende avvikelserapportering.

Arbetsförmedlingen ska också stärka sin kontroll och uppföljning av att villkoren för rätten till ersättning avseende arbetssökande som deltar i insatser hos leverantörer uppfylls. Bristen på kontroll hos Arbetsförmedlingen av både arbetssökande hos leverantörer och kraven på leverantörerna riskerar annars att leda till felaktiga utbetalningar från välfärden.

– Regeringen fortsätter att återupprätta arbetslinjen. Ett viktigt steg i detta arbete är att göra det svårare att begå bidragsbrott. Därför stärker vi kontrollen av arbetssökande och leverantörer av arbetsmarknadspolitiska insatser, säger arbetsmarknads- och integrationsminister Mats Persson.

Arbetsförmedlingen får också i uppdrag att förbättra matchningen och kontrollen av arbetssökande. I detta ingår att vidareutveckla arbetet med aktivitetsrapporter, handlingsplaner, platsanvisningar och platsförslag för att kontrollera att arbetssökande står till arbetsmarknadens förfogande och aktivt söker arbete. Arbetsförmedlingen ska också fortsätta arbetet med att öka den yrkesmässiga och geografiska rörligheten bland arbetssökande och följa upp resultatet av de höjda ersättningsnivåerna för resor till arbetsintervjuer samt program- och utredningsresor inom arbetsmarknadspolitiken.

Arbetslöshetsförsäkringen har en central roll i arbetsmarknadspolitiken och är en omställningsförsäkring. I syfte att identifiera utvecklingsområden för att säkerställa att arbetslöshetsförsäkringen fungerar som en omställningsförsäkring ska IAF redovisa hur arbetslöshetskassorna tillämpar reglerna för arbetslöshetsförsäkringen, särskilt avseende hur arbetslöshetskassorna kontrollerar den arbetssökandes rätt till arbetslöshetsersättning vid underrättelser och till följd av dessa tillämpar reglerna om sanktioner.
