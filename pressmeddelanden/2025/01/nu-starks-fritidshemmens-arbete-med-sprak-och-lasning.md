# Nu stärks fritidshemmens arbete med språk och läsning

Sverige befinner sig i en läskris. Var fjärde 15-åring kan inte läsa ordentligt, enligt PISA 2022. Nästan hälften av unga utrikes födda har bristande eller otillräckliga läsfärdigheter, enligt PIAAC 2024.

– Att elever kan läsa och förstå vad de läser är grunden för att de ska klara skolan och förberedda sig för vidare studier och yrkesliv. Därför är det avgörande att vi motverkar språkfattigdomen hos barn där utanförskap annars riskerar att gå i arv. En språksatsning som denna är viktig för att unga ska utveckla sin läsförmåga även utanför skoltid, säger utbildningsminister Johan Pehrson.

Det finns stora möjligheter för fritidshemmet att bidra till att stärka elevers språkutveckling, läsintresse och läsförmåga. Regeringen ger därför Skolverket i uppdrag att genomföra insatser för att stärka fritidshemmets arbete med läsning och för att höja elevers kunskaper i det svenska språket. Satsningen ska samordnas med de riktade insatser som Skolverket redan idag ger. På så sätt kan de nå verksamheter där det finns många elever som behöver mer stöd med bland annat läsning och att höja språkkunskaperna i svenska.

För uppdraget avsätts 9 miljoner kronor 2025 och 12 miljoner kronor beräknas årligen 2026 och 2027.
