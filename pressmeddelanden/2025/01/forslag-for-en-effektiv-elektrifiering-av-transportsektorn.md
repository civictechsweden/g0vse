# Förslag för en effektiv elektrifiering av transportsektorn

– Elektrifieringen av transportsektorn är viktig för att skapa hållbar tillväxt och bidra till Sveriges högt ställda klimatpolitiska ambitioner. Utredningens förslag kommer nu att ligga till grund för fortsatt beredning inom Regeringskansliet, säger infrastruktur- och bostadsminister Andreas Carlson.

Utredningen föreslår bland annat att lokala trafikföreskrifter om förbud mot trafik med lastbil som meddelats i ett bullerkänsligt område ska få innefatta särskilda bestämmelser om undantag för lastbil utan förbränningsmotor som drivs med el eller vätgas. Utredningen föreslår också att en samfällighetsförening som förvaltar en gemensamhetsanläggning som avser en parkeringsplats eller ett garage ska få installera laddningsinfrastruktur på parkeringsplatsen eller i garaget.

Utredningen föreslår vidare en möjlighet att sammankoppla interna elnät som inte omfattas av krav på nätkoncession, och att Energimarknadsinspektionen får möjlighet att medge dispens från koncessionsplikt för innovativa projekt.
