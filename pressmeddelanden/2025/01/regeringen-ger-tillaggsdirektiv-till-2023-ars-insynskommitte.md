# Regeringen ger tilläggsdirektiv till 2023 års insynskommitté

I juni 2023 tillsatte regeringen en kommitté med representanter från alla riksdagspartier. Kommittén fick i uppdrag att granska nuvarande regler om insyn i politiska partiers och valkandidaters finansiering och överväga om reglerna behöver förtydligas eller kompletteras. Kommittén skulle också se om det behövs mer öppenhet i kontakterna mellan politiska beslutsfattare och lobbyister.

Kommittén har även sedan tidigare i uppdrag att analysera och bedöma hur särskilda krav på samtycke från enskilda medlemmar när det gäller ekonomiskt stöd som organisationer på arbetsmarknaden lämnar till partier, ledamöter och ersättare för ledamöter samt valkandidater förhåller sig till föreningsfriheten och andra grundläggande fri- och rättigheter.

För att få underlag för hur en sådan lagstiftning skulle kunna se ut, ger regeringen kommittén ett utvidgat uppdrag. I Danmark finns en reglering som inte hindrar fackförbund att ge stöd till politiska partier, samtidigt som en enskild medlem kan välja om hans eller hennes medlemsavgift ska få användas till bidrag till politiska partier.

Kommittén ska även redovisa hur en fullständig författningsreglering, som ställer krav på att bidrag från organisationer på arbetsmarknaden till politiska partier ska vara frivilliga för den enskilde medlemmen, skulle kunna se ut. Detta med respekt för föreningsfriheten som skyddas i både den svenska regeringsformen och Europakonventionen.

För att fullgöra det utvidgade uppdraget får kommittén förlängd tid. Kommittén ska redovisa sitt uppdrag senast den 15 maj 2025.
