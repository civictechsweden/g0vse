# Energi- och näringsminister Ebba Busch deltar i World Economic Forum i Davos

– Det är viktigt att lyfta fram svenska intressen för ny kärnkraft, innovation och AI. Allt fler länder inser behovet av ny kärnkraft. Leveranssäker och fossilfri energi skapar goda förutsättningar för innovation och konkurrenskraft, säger energi- och näringsminister Ebba Busch.

Årets möte kommer att hållas under temat - Collaboration for the Intelligent Age. Programmet är inriktat på fem tematiska prioriteringar, återuppbygga förtroende, omforma tillväxt, investera i människor, skydda planeten och industrier i den intelligenta tidsåldern.

Ebba Busch kommer att delta vid panelsamtal och workshops för att bland annat diskutera hur vi stärker förutsättningar för nya innovationer, digitalisering och AI, samt den globala utbyggnaden av kärnkraft och det ökade behovet av energi.

Tillgången till kritiska råmaterial, artificiell intelligens och den ökade energiefterfrågan som den medför samt vikten av handel och partnerskap för att driva energiomställningen i den takt och skala som krävs är också frågor som kommer diskuteras.
