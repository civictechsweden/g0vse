# Nya regler för nedskräpningsavgifter ska ge mer förutsebarhet och mindre administration

Enligt förordningen om nedskräpningsavgifter är producenter av produkter i engångsplast skyldiga att betala en avgift för nedskräpning. Syftet är att finansiera kommunernas kostnader för att städa upp engångsplastprodukter som slängts i naturen och på offentliga platser. För att förtydliga tillämpningen av förordningen presenterar regeringen nu en rad förändringar.

– Det här är ett viktigt steg i omställningen mot en cirkulär ekonomi och en renare miljö. Företag som tillverkar engångsprodukter och förpackningar som innehåller plast måste ta ett större ansvar för att deras produkter inte ska skräpa ner vår natur och närmiljö, säger klimat- och miljöminister Romina Pourmokhtari.

**1. Inbetalda produktavgifter fördelas till kommunerna enligt en ny metod**

En ny metod ska användas för att fördela produktavgifterna till kommunerna. Den innebär en förenkling och effektivisering av utbetalningsprocessen, vilket medför administrativa och ekonomiska lättnader för samtliga aktörer.

**2. Förtydligande av vilka förpackningsproducenter som ska betala produktavgifter**

Ändringen syftar till att tydliggöra och säkerställa att rätt producenter betalar avgiften och tar det gemensamma ekonomiska ansvaret för nedskräpning av dessa produkter.

**3. Förlängd giltighet för föreskrifter om produktavgifter**

Föreskrifterna som anger produktavgiftens belopp ska kunna användas under flera år, i stället för att fastställas årligen. Detta förväntas minska den administrativa bördan och kostnaderna för Naturvårdsverket och producenterna, samt möjliggör att utbetalningarna till kommunerna kan ske snabbare.

Förändringen ger också en ökad förutsebarhet för producenterna och kommunerna om storleken på produktavgifterna. För att hålla föreskrifterna aktuella ska de dock ändras vid behov och får gälla i högst tre år.
