# Svensk förskola i europeisk toppklass enligt ny studie – regeringens åtgärder för fortsatt hög kvalitet

– Det är mycket glädjande att se svensk förskola i den europeiska toppen. Men det finns mer att göra för både barn och personal i förskolan. Bland annat behöver de barngrupper som är alldeles för stora minska och det behöver finnas tillräckligt med utbildad och kompetent personal på alla förskolor. Det är även viktigt att förskolan kan ge de barn som behöver det stöd i svenska språket, säger skolminister Lotta Edholm.

Till exempel tillsatte regeringen i slutet av förra året en utredning som bland annat ska föreslå obligatorisk språkförskola och åtgärder som ska ge förskolan bättre förutsättningar, till exempel genom att säkerställa att alla barngrupper har lämplig storlek och en bra personaltäthet.

Regeringen har också förstärkt statsbidraget för kvalitetshöjande åtgärder inom förskolan med 900 miljoner kronor 2025. Bidraget kan bland annat användas till att anställa personal, kompetensutveckling av förskollärare och annan personal och för att minska barngruppernas storlek. Förstärkningen motsvarar till exempel ytterligare cirka 1 500 förskollärare.

Rapporten visar dessutom att Sverige, tillsammans med Island, är det land i Europa som satsar mest på förskola i förhållande till BNP. Flera europeiska länder har gjort begränsningar i hur förskolorna arbetar med digitala verktyg och förespråkar försiktighet på det området. Sverige och Danmark lyfts fram som två länder som nu tar fler steg mot att ytterligare begränsa användandet av digitala verktyg i förskolan.
