# Ny generaldirektör för Skolinspektionen

– Skolan ska gå tillbaka till grunderna. Tillbaka till en skola där elever lär sig läsa med riktiga böcker, där ämneskunskaper står i centrum och där lärare kan fokusera på sin undervisning.  Det som sker i klassrummen i dag avgör hur Sverige ser ut i morgon. Därför är regeringens omläggning av skolpolitiken så viktig, och Skolinspektionens nya generaldirektör spelar en nyckelroll i arbetet, säger utbildningsminister Johan Pehrson.

Skolinspektionen är en central del av regeringens arbete för att ta skolan tillbaka till grunderna. Regeringen har stärkt myndigheten genom att tillföra ytterligare resurser och beslutat om uppdrag med tydlig inriktning, bland annat om hur huvudmän arbetar med att säkerställa att utbildningen vilar på vetenskaplig grund och beprövad erfarenhet samt granskning för skolor med problematik vad gäller våldsbejakande extremism.

– Jag är mycket glad att Marie Axelsson har tackat ja till uppdraget som generaldirektör för Skolinspektionen. Med sin gedigna erfarenhet av statlig förvaltning, skolfrågor och förändringsarbete är hon rätt person att leda arbetet framåt. Jag ser fram emot att tillsammans arbeta för att förbättra förutsättningarna och stärka kvaliteten i svensk skola, säger utbildningsminister Johan Pehrson

– Skolinspektionen har ett oerhört viktigt uppdrag att bidra till att alla elever får en utbildning av hög kvalitet. Genom att granska skolor och huvudmän har de i uppgift att se till att de som missköter sig inte bara behöver stå till svars, utan också får kännbara konsekvenser. Att det fortfarande förekommer alltför många exempel på skolor som inte sätter elevens rätt till en bra utbildning i centrum visar att det finns mycket kvar att göra, säger utbildningsminister Johan Pehrson.

Marie Axelsson kommer närmast från Försäkringskassan där hon arbetat som rättschef och chef över myndighetens rättsavdelning. Tidigare har hon arbetat på Skolinspektionen som rättschef och avdelningschef. Hon är utbildad jurist och har tidigare arbetat på Justitiedepartementet.

– Jag vill också tacka Helén Ängmo för hennes viktiga insatser som generaldirektör för Skolinspektionen. Hon har under sina nio år som ytterst ansvarig utvecklat myndigheten i flera delar till den viktiga myndighet Skolinspektionen är i dag, säger utbildningsminister Johan Pehrson.

Helén Ängmo fortsätter sitt nuvarande uppdrag tills den nya generaldirektören börjar den 1 april 2025. Hon har sedan februari 2016 varit generaldirektör för Skolinspektionen och nu löper det förordnandet ut.
