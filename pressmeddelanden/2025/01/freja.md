# Staten säljer Lernia AB

Regeringen har sedan 2012 riksdagens bemyndigande att helt eller delvis avyttra statens aktier i Lernia.

– Jag är glad att vi i dag kan presentera en köpare till Lernia. Staten bör återkommande utvärdera om det finns skäl nog att äga ett bolag. Lernia har under en längre tid utvecklats till att bli ett alltmer renodlat bemanningsföretag. Bolaget saknar ett av riksdagen beslutat samhällsuppdrag och agerar på en välfungerande marknad. Därmed finns det inte skäl för staten att vara kvar som ägare. Vår bedömning är att Lernia med sin nya ägare kommer ha goda möjligheter att utvecklas, säger finansminister Elisabeth Svantesson.

Aurelius förvärvar 100 procent av aktierna i Lernia. Den preliminära köpeskillingen för aktierna i Lernia uppgår till drygt 120 miljoner kronor. Aurelius tillträde av aktierna i Lernia kommer, bl.a. efter förvärvsanmälan och konkurrensprövning samt prövning enligt lagen om granskning av utländska direktinvesteringar, preliminärt ske under första kvartalet 2025.

Öhrlings PricewaterhouseCoopers AB, Snellman Advokatbyrå AB och Ernst & Young AB har varit statens rådgivare under försäljningen.
