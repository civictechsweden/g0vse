# Flera myndigheter ska stärka sitt arbete mot felaktiga utbetalningar

Arbetsförmedlingen ska bidra till målet att de felaktiga utbetalningarna från välfärdssystemen, och den brottslighet som riktas mot dessa system ska minska. Arbetsförmedlingen får därför i fortsatt uppdrag att redovisa måluppfyllelsen, genomförda åtgärder för att minska felaktiga utbetalningar och den brottslighet som riktas mot välfärdssystemen, samt inkomma med en bedömning av åtgärdernas effekter. Arbetsförmedlingen får därtill i uppdrag att redovisa de åtgärder som myndigheten har vidtagit eller planerar att vidta med anledning av Riksrevisionens granskningsrapport Subventionerade anställningar – att motverka fel i ett system med allvarliga risker. Arbetsförmedlingen ska också redovisa motsvarande hantering av Ekonomistyrningsverkets rapport Säkerställ korrekta utbetalningar från välfärdssystemen – förslag på åtgärder 2024.

Svenska ESF-rådet ska redovisa sitt arbete för att motverka felaktiga utbetalningar och risker för brottslighet i verksamheten. Myndigheten ska också redovisa åtgärder som är nödvändiga för att möta framtida behov på området.

Inspektionen för arbetslöshetsförsäkringen får i fortsatt uppdrag att undersöka och analysera felaktiga utbetalningar från arbetslöshetskassorna. Det omfattar bland annat en redovisning av antalet felaktiga utbetalningar, det totala beloppet som betalas tillbaka till arbetslöshetskassorna och antalet polisanmälningar.

– Ingen kriminell ska kunna tömma våra gemensamma välfärdsystem på skattepengar. Ett viktigt led i arbetet att motverka detta blir därför att se till att våra myndigheter arbetar på ett effektivt sätt mot felaktiga utbetalningar. Den kriminella ekonomin ska krossas, säger arbetsmarknads- och integrationsminister Mats Persson.
