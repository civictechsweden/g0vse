# Regeringen fortsätter satsningen på god och nära vård med ny statsbidragsförordning

– Att satsa på god och nära vård är avgörande för att säkerställa att vården blir mer tillgänglig och personcentrerad och också ges med högre kontinuitet. Genom att stärka primärvården kan vi minska behovet av sjukhusvård och använda våra resurser mer effektivt, säger sjukvårdsminister Acko Ankarberg Johansson.

Omställningen till en god och nära vård innebär att primärvården ska vara navet i hälso- och sjukvården. Det är viktigt för att skapa en mer hållbar och effektiv vårdstruktur där patienter får rätt vård, på rätt plats, i rätt tid.

För att stödja omställningen har regeringen haft årliga överenskommelser med Sveriges Kommuner och Regioner (SKR) sedan 2019. Från och med 2025 ersätts överenskommelsen av en ny statsbidragsförordning. Övergången till förordning syftar bland annat till att skapa en ökad tydlighet och förutsägbarhet i hur staten riktar och tillför medel till hälso- och sjukvården. Detta är i linje med Tidöavtalets punkt om ökad styrning och uppföljning av statliga medel.

Socialstyrelsen kommer att administrera statsbidragen som inte kräver ansökan från huvudmännen.
