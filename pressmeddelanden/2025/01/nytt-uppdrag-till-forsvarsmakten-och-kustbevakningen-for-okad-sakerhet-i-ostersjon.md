# Nytt uppdrag till Försvarsmakten och Kustbevakningen för ökad säkerhet i Östersjön

Försvarsmakten och Kustbevakningen bedriver sjöövervakning dygnet runt, året om, och de gör det med särskild vaksamhet mot bakgrund av den säkerhetspolitiska utvecklingen. Det finns dock ytterligare samordningsvinster att göra genom ett närmare samarbete mellan myndigheterna.

– Säkerhetsläget i Östersjöregionen och i Östersjöns inlopp har förändrats i grunden sedan Rysslands fullskaliga invasion av Ukraina. Potentiella hybridoperationer av främmande makt kan inte uteslutas och därför är behovet av en starkare sjöövervakning viktigt, säger försvarsminister Pål Jonson.

Regeringen ger därför Försvarsmakten och Kustbevakningen i uppdrag att komma fram med en handlingsplan som stärker samverkan mellan myndigheterna gällande sjöövervakningen inom ramen för myndigheternas ordinarie uppdrag gällande sjöövervakning.

– Det här uppdraget handlar om att knyta samman det civila och det militära, genom bättre informationsdelning och en mer effektiv användning av myndigheternas resurser. Det kommer stärka vår samlade förmåga till sjöövervakning och därigenom göra Sverige säkrare, säger minister för civilt försvar Carl-Oskar Bohlin.

I den gemensamma handlingsplanen ska det ingå hur sjöinformation i realtid och underrättelseinformation kan delas mellan myndigheterna samt hur säker kommunikation kan säkerställas på kort, medel och lång sikt.

En slutredovisning av hela uppdraget ska lämnas till Försvarsdepartementet senast den 23 maj 2025.
