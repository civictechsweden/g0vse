# Nytt uppdrag till Energimyndigheten för att påskynda sjö- och luftfartens omställning till fossilfrihet

Sjöfarten och luftfarten spelar en avgörande roll i transportsystemet, för så väl passagerare som godstransporter. För att klara Sveriges klimatmål om nettonollutsläpp senast år 2045 behöver inrikes transporter nå klimatneutralitet med nettonollutsläpp till dess.

Mycket görs redan idag på EU-nivå för att minska utsläppen från sjö- och luftfarten inom transportsektorn. Utsläppsintensiteten från sjöfartens bränslen ska minska med 80 procent fram till år 2050 enligt förordningen FuelEU Maritime. Med förordningen Refuel EU Aviation införs en kvotplikt för inblandning av hållbara flygbränslen med målet om att nå 70 procents inblandning till år 2050. Flyget deltar sedan år 2012 i EU:s utsläppshandelssystem och sjöfarten fasas just nu in i systemet för att delta fullt ut från år 2026.

Idag är fartyg och flyg i hög grad beroende av fossila bränslen. Regeringen ser därför ett behov av ytterligare insatser för att komplettera den klimatlagstiftning på EU-nivå som nu implementeras i Sverige inom sektorn, så att sjöfartens och luftfartens klimatomställning ytterligare påskyndas. Här ingår att stödja berörda aktörers omställning tillfossilfria lösningar.

– Hela transportsektorn behöver ställa om mot klimatneutralitet för att nå det långsiktiga målet om nettonollutsläpp senast år 2045, och kraftigt minska utsläppen på kort sikt. Sjöfarten och luftfarten är viktiga sektorer i dessa avseenden, där Sverige har stor potential att ligga i framkant och hitta lösningar som andra länder kan ta efter. Omställningen av sjöfarten och luftfarten är central för att nå hela vägen till nettonollutsläpp, säger klimat- och miljöminister Romina Pourmokhtari.

– Utvecklingen inom elflyg och fartyg som drivs på el kan både öka tillgängligheten och minska utsläppen inom transportsektorn. Energimyndighetens uppdrag blir ett viktigt komplement till den ambitiösa EU-lagstiftningen inom ramen för Fit for 55, säger infrastruktur- och bostadsminister Andreas Carlson.

I regeringens klimathandlingsplan ”Hela vägen till nettonoll” föreslås att en analys ska genomföras av hur fartyg som drivs på el och konvertering av fartyg till eldrift ska kunna främjas på ett effektivt sätt. I regeringens klimathandlingsplan föreslås även att förutsättningar ska skapas för en marknadsintroduktion av elflyg i Sverige.

Dessa förslag genomförs nu, med vissa tillägg, i det nya uppdraget till Energimyndigheten. För att effektivt påskynda sjöfartens och luftfartens omställning behövs både ökad elektrifiering och en bredd av olika nya fossilfria lösningar.

För flyget ska Energimyndigheten därför också analysera om stöd till luftfartssektorn bör inkludera luftfartyg med vätgasdrift. Myndigheten ska även analysera hur forskning och innovation om fossilfritt flyg kan stödjas. För sjöfarten breddas uppdraget till att inkludera inte bara eldrift, utan också behovet av stöd till andra fossilfria lösningar.

Energimyndigheten ska i uppdraget beakta de varierande behov av fossilfria lösningar som aktörerna inom sjö- och luftfarten har. Myndigheten ska också beakta lösningarnas varierande teknikmognadsgrad.

Energimyndigheten ska genomföra uppdraget i samarbete med Trafikanalys, bland annat utifrån myndighetens expertis om transportsektorns elektrifiering. Uppdraget ska redovisas den 1 februari 2026 till Klimat- och näringslivsdepartementet.
