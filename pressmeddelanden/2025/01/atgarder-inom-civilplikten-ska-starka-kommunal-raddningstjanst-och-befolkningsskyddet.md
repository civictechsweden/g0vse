# Åtgärder inom civilplikten ska stärka kommunal räddningstjänst och befolkningsskyddet

– Skyddet av civilbefolkningen och en fungerande personalförsörjning vid höjd beredskap och ytterst krig är centrala uppgifter för det civila försvaret och kan vara avgörande för civilbefolkningens överlevnad, säger ministern för civilt försvar Carl-Oskar Bohlin.

– Kriget i Ukraina visar på ett brutalt sätt hur viktigt det är att befolkningsskyddet är robust och att det finns redundans i personalförsörjningen. Därför kommer uppdraget om civilplikt efter mönstring inom kommunal räddningstjänst läggas i ett snabbspår, fortsätter ministern för civilt försvar Carl-Oskar Bohlin.

## Civilplikt efter mönstring inom kommunal räddningstjänst

Regeringen ger MSB i uppdrag att analysera och bedöma vilka åtgärder som är nödvändiga för att införa civilplikt som kan aktiveras efter mönstring med lång grundutbildning inom kommunal räddningstjänst.

MSB ska bland annat:

* analysera och föreslå vilka personalbehov inom räddningstjänsten som är lämpliga att tillgodose genom civilplikt.
* analysera och ge förslag på vilken aktör som ska ha bemanningsansvar och föreslå var individer ska krigsplaceras.
* analysera vilka eller vilken befattning(ar) inom kommunal räddningstjänst som totalförsvarspliktiga kan tjänstgöra i med civilplikt.
* analysera vad nödvändig grund- och repetitionsutbildning ska innehålla och hur lång utbildningen bör vara.

Uppdraget ska redovisas till Försvarsdepartementet senast den 19 december 2025.

## Civilplikt för befattningar inom befolkningsskyddet

Regeringen ger MSB i uppdrag att genomföra förberedande åtgärder så att totalförsvarspliktiga kan skrivas in, utbildas och krigsplaceras med civilplikt inom befolkningsskyddet. Det handlar bland annat om uppgifter såsom iordningsställande och drift av specialskyddsrum som kräver bemanning för att kunna användas samt utrymningsledning.

MSB ska bland annat:

* analysera och ge förslag på lämpliga befattningar som kan lösa uppgifterna,
* analysera hur stort personalbehovet är,
* analysera och föreslå bemanningsansvarig aktör för respektive befattning,
* analysera om inskrivning för civilplikt bör göras efter mönstring eller på annat sätt,
* analysera vad nödvändiga grund- och repetitionsutbildningar för respektive befattning ska innehålla och hur lång utbildningarna ska vara,
* beräkna kostnader.

Uppdraget ska redovisas till Försvarsdepartementet senast den 10 december 2025.
