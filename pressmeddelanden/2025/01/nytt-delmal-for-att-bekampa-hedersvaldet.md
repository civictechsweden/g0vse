# Nytt delmål för att bekämpa hedersvåldet

- Idag finns sex jämställdhetspolitiska delmål i Sverige och regeringen fortsätter med full kraft att intensifiera arbetet mot hedersrelaterat våld och förtryck. Som en del i det fortsatta arbetet ser vi att ett sjunde jämställdhetspolitiskt delmål bör införas. Allt för länge har hedersrelaterat våld och förtryck fått för lite fokus och nu är det dags att förändra det, säger jämställdhets- och arbetslivsminister Paulina Brandberg.

- Barn och unga får alltför ofta utstå stora konsekvenser av hedersrelaterat våld och förtryck. Hedersrelaterat våld och förtryck är ett av de största sveken mot grundläggande mänskliga rättigheter. Vi måste alla stå tillsammans i kampen för frihet, jämlikhet och varje människas rätt att själv forma sitt liv, säger socialtjänstminister Camilla Waltersson Grönvall.

- Hederskultur måste bekämpas med styrka. Vi kan inte stå på sidan när kvinnor i Sverige utsätts för samma sorts förtryck som är vanligt i de mest radikala diktaturerna i världen. Dagens besked visar att den här regeringen inte kommer acceptera hedersvåldet, säger Camilla Rinaldo Miller, jämställdhetspolitisk talesperson för Kristdemokraterna

Målet för jämställdhetspolitiken är att kvinnor och män ska ha samma makt att forma samhället och sina egna liv. De sex jämställdhetspolitiska delmålen ska bidra till ett effektivt genomförande av jämställdhetspolitiken.

Regeringen bedömer att området hedersrelaterat våld och förtryck kräver ökad uppmärksamhet och synlighet för att detta våld och förtryck effektivt ska kunna förebyggas och bekämpas. Ett särskilt delmål på området bidrar ytterligare till en tydlig inriktning för arbetet.

Den närmare utformningen av delmålet kommer i ett senare skede.
