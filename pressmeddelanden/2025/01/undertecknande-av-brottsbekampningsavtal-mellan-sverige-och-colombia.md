# Undertecknande av brottsbekämpningsavtal mellan Sverige och Colombia

Utrikesminister Maria Malmer Stenergard undertecknade, å regeringens vägnar, ett bilateralt brottsbekämpningsavtal med Colombia. Avtalet undertecknades den 28 januari vid en ceremoni i Bogotá tillsammans med Colombias justitieminister Ángela María Buitrago och försvarsminister Iván Velásquez.

Det bilaterala brottsbekämpningsavtalet syftar till att utöka samarbetet mellan Sverige och Colombia i kampen mot gränsöverskridande organiserad brottslighet, terrorism, narkotikahandel och cyberbrott. Avtalet avser ökat informationsutbyte, samarbete inom kapacitetsbyggande och erfarenhetsutbyte.

— Organiserad brottslighet är ett gränsöverskridande problem som kräver internationellt samarbete med våra partners runt om i världen. Regeringen ser fram emot att arbeta tillsammans med Colombia inom ett viktigt område för våra länder, säger utrikesminister Maria Malmer Stenergard.

— Det är viktigt att vi nu har fått på plats ett samarbetsavtal med Colombia för att ytterligare stärka våra myndigheters arbete för att bekämpa grov brottslighet. Det är välkänt att narkotikasmuggling, särskilt av kokain, bidrar till att finansiera den grova organiserade brottslighet som orsakar enorma trygghets- och integritetsförluster för enskilda, och därutöver utgör ett systemhot mot hela vårt fria och öppna samhälle. Gränsöverskridande problem kräver gränsöverskridande lösningar, och detta samarbete är en viktig del i det, säger justitieminister Gunnar Strömmer.

Brottsbekämpningsavtalet är en del av det bilaterala partnerskapsavtal mellan Sverige och Colombia som signerades i juni 2024 av statsminister Ulf Kristersson och Colombias president Gustavo Petro under den colombianska presidentens besök till Sverige.
