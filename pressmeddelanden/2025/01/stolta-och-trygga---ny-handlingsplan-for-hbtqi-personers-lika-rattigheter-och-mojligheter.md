# Stolta och trygga - ny handlingsplan för hbtqi-personers lika rättigheter och möjligheter

– Hbtqi-personer ska kunna leva ett liv där deras rättigheter och identitet respekteras fullt ut. Även om det har gjorts framsteg så ser vi tyvärr att det kvarstår utmaningar så som diskriminering, hot, hat och våld. Det kommer vi aldrig att acceptera, säger jämställdhets- och arbetslivsminister Paulina Brandberg.

– Alla hbtqi-personer har rätt till trygghet och säkerhet. Inte minst måste vi säkerställa att unga hbtqi-personer har rätt till en trygg och säker uppväxt, fri från diskriminering, våld och andra kränkningar. Den här handlingsplanen är ett otroligt viktigt redskap i det fortsatta arbetet att garantera lika rättigheter och möjligheter för alla, säger socialtjänstminister Camilla Waltersson Grönvall.

– Regeringen fortsätter sitt långsiktiga, systematiska och strategiska arbete för hbtqi-personers fri- och rättigheter. Genom den nya handlingsplanen tar vi nästa steg i arbetet för att alla ska kunna vara den de är och älska vem de vill, säger civilminister Erik Slottner.

Den nya handlingsplanen kompletterar den befintliga strategin för lika rättigheter och möjligheter oavsett sexuell läggning, könsidentitet eller könsuttryck, och kraftsamlar arbetet med konkreta åtgärder för perioden 2024–2027.

**Åtta fokusområden och nya strategiska myndigheter**

Följande fokusområdena bedöms vara av fortsatt central betydelse för arbetet med att främja hbtqi-personers lika rättigheter och möjligheter: Våld, diskriminering och andra kränkningar; Hälsa, vård och sociala tjänster; Arbetslivet; Unga hbtqi-personer; Äldre hbtqi-personer; Privat- och familjeliv; Civila samhället samt Kulturområdet.

Den nya handlingsplanen har mål för varje fokusområde som utgår från olika politikområden. För att insatserna inom fokusområdena ska bedrivas samlat, strukturerat och långsiktigt har ett flertal myndigheter i uppdrag att vara hbtqi-strategiska myndigheter. Dessa är Barnombudsmannen, Folkhälsomyndigheten, Forum för levande historia, Jämställdhetsmyndigheten, Migrationsverket, Myndigheten för familjerätt och föräldraskapsstöd, Myndigheten för ungdoms- och civilsamhällesfrågor, Polismyndigheten, Socialstyrelsen, Statens kulturråd samt Statens skolverk.

Regeringen har nu också utsett Arbetsmiljöverket och Myndigheten för arbetsmiljökunskap till strategiska myndigheter för fokusområde Arbetslivet där det tidigare har saknats strategiska myndigheter.

Regeringen ger även i uppdrag till Totalförsvarets forskningsinstitut att kartlägga förekomsten av hbtqi-fientlighet i digitala miljöer och att sprida den kunskap som tas fram inom ramen för uppdraget.

Folkhälsomyndigheten får ett nytt och utvidgat uppdrag att samordna, stödja och följa upp de hbtqi-strategiska myndigheternas arbete.
