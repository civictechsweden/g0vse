# Uppdrag för att främja människors livskvalitet, hälsa och möjligheter till friluftsliv

– Det finns stora hälsoutmaningar i Sverige där till exempel stillasittandet och psykisk ohälsa ökar. Vi vet att naturen kan ha positiva effekter för både vår psykiska och fysiska hälsa och vi vill möjliggöra för fler att hittar ut i naturen. Därför får Folkhälsomyndigheten i uppdrag att öka kunskapen om friluftslivet i Sverige så att vi bättre kan främja friluftsliv och fysisk aktivitet, säger socialminister Jakob Forssmed.

– Det behöver byggas fler bostäder över hela landet, som möter människors behov och efterfrågan. Trädgårdsstaden främjar trygga grannskap och ger tillgång till bostadsnära natur som bidrar till goda livsmiljöer för alla. Därför ger regeringen Boverket i uppdrag att vägleda kommuner i hur de genom planering av trädgårdsstäder kan bidra till att främja livskvalitet, hälsa och välbefinnande samt öka möjlighet till friluftsliv och fysisk aktivitet, säger infrastruktur- och bostadsminister Andreas Carlson.

Genom Folkhälsomyndighetens regeringsbrev för 2025 får myndigheten i uppdrag att ta fram statistik om friluftslivet för att kunna följa olika gruppers friluftsutövande utifrån faktorer såsom kön, hälsa, ålder och socioekonomi. För uppdraget får Folkhälsomyndigheten använda en miljon kronor.

Boverket får i uppdrag genom myndighetens regleringsbrev för 2025 att vägleda kommuner i hur de genom planering av trädgårdsstäder kan bidra till bostadsnära natur som främjar friluftsliv och välbefinnande i vardagen. För uppdraget får Boverket använda en miljon kronor.

Regeringen har i höstas, i budgetpropositionen för 2025, presenterat satsningar för att underlätta utövandet av friluftsliv. Regeringen och Sverigedemokraterna satsar där 25 miljoner kronor per år under 2025–2027 på vandringslederna i Jämtland och andra fjällområden avseende bland annat skötsel, besöksförvaltning och säkerhetsanordningar, samt fem miljoner kronor per år under 2025–2027 på utveckling av vandringsleder, med fokus på klimatanpassning, i syfte att öka säkerheten och därigenom främja människors vistelse i naturen. På samma anslag som satsningarna ovan, det vill säga anslaget 1:3 Åtgärder för värdefull natur inom utgiftsområde 20 Klimat, miljö och natur, gör regeringen också en satsning på 100 miljoner kronor per år under 2025–2027 på skötsel av naturreservat.
