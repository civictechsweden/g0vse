# Regeringen förbjuder utsläpp från skrubbrar i svenskt vatten

– Nu förbjuder vi fartyg att släppa ut skrubbervatten i svenskt vatten. De flesta svenska redarna kör redan på bränsle med tillräckligt låg svavelhalt för att inte behöva skrubbrar. Men med detta beslut får inga fartyg som trafikerar våra hav släppa ut skrubbervatten i svenskt sjöterritorium, säger infrastruktur- och bostadsminister Andreas Carlson.

– Utsläpp från fartygsskrubbrar är - även i mycket låga koncentrationer - skadliga för vår marina miljö. Användningen av skrubbrar ökar dessutom den totala bränsleförbrukningen med omkring 2–3 procent, vilket också ökar utsläppen av koldioxid. När regeringen nu förbjuder utsläpp från skrubbrar tar vi ett viktigt steg både för en bättre havsmiljö och för klimatet, säger klimat- och miljöminister Romina Pourmokhtari.

Skrubbrar är en reningsutrustning som installeras på fartyg för att rena fartygets rökgaser, så att det som släpps ut till luften innehåller relativt låga nivåer av svavel. Skrubbrar med öppna system tömmer sedan tvättvattnet med alla föroreningar som tvättats ur rökgasen ut i havet. Även skrubbrar med stängda system producerar avtappningsvatten med farliga ämnen som i dag kan släppas ut i vattnet. Det vanligaste är skrubbrar med öppna system.

I linje med regeringens havsmiljöproposition remitterades i juni 2024 en promemoria med förslag om förbud mot utsläpp från skrubbrar. Regeringen har nu beslutat om de förordningsändringar som krävs för att förbudet ska börja gälla. Utsläpp från öppna fartygsskrubbrar till vatten förbjuds i svenskt sjöterritorium från och med den 1 juli 2025. Utsläpp från alla skrubbrar till vatten förbjuds i svenskt sjöterritorium från och med den 1 januari 2029.

Både Sverige och Finland har nu beslutat om förbud mot utsläpp från skrubbrar och även Danmark har aviserat ett kommande förbud.

Regeringen arbetar vidare i olika internationella sammanhang för att en minskning av dessa utsläpp ska ske i så stora havsområden som möjligt.
