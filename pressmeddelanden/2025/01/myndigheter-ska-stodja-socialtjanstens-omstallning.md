# Myndigheter ska stödja socialtjänstens omställning

– Den nya socialtjänstlagen innebär en stor omställning för kommunerna och staten måste på flera sätt stödja dem för att vi ska lyckas skapa en mer förebyggande, lätt tillgänglig och kunskapsbaserad socialtjänst. Det krävs att vi kraftsamlar för att uppnå de här målen i den nya socialtjänstlagen. I det arbetet är förväntningarna på berörda myndigheter höga, säger socialtjänstminister Camilla Waltersson Grönvall.

– Den nya socialtjänstlagen innebär en stor omställning i socialtjänstens sätt att arbeta, med mer av förebyggande och tidiga insatser. Just därför att det är en stor omställning behöver den ske på grundval av bästa tillgängliga kunskap och med tydlig vägledning. Kommuner ska inte behöva uppfinna hjulet utan få handfast stöd från våra myndigheter, säger socialminister Jakob Forssmed.

– En så avgörande reform som den nya socialtjänstlagen får inte bli en hyllvärmare. Våra myndigheter måste hjälpa kommunerna och ge stöd för verklig förändring, säger Liberalernas gruppledare Lina Nordquist.

– I och med den historiska reformeringen av socialtjänstlagen ställs stora krav på Sveriges myndigheter, kommuner och andra viktiga aktörer, som alla gemensamt behöver verka för att lagförändringarna implementeras på ett tillfredsställande vis. Sverigedemokraterna och regeringen säkerställer nu att myndigheterna stödjer kommunerna i det arbetet för att få Sverige på rätt köl, säger Linda Lindberg, gruppledare för Sverigedemokraterna.

Ett syfte med uppdragen är att förbättra kommunernas tillgång till nationellt kvalitetssäkrade metoder och arbetssätt. Uppdrag ges till följande myndigheter:

* Socialstyrelsen får uppdrag för bland annat kunskapsstöd och vägledning till kommunerna. Till exempel ska myndigheten stödja socialtjänsten i att identifiera och avveckla metoder och arbetssätt som är verkningslösa eller skadliga,
* Inspektionen för vård och omsorg (IVO) ska tillsammans med Socialstyrelsen utreda och lämna förslag till hur kvalitetsgranskning av socialtjänst kan utformas.
* Statens beredning för medicinsk och social utvärdering (SBU) får bland annat uppdrag att öka socialtjänstens kunskap om vetenskapliga förhållningssätt
* Brottsförebyggande rådet (Brå) får bland annat i uppdrag att utveckla stödet till kommunerna i det brottsförebyggande arbetet.
* Upphandlingsmyndigheten får bland annat i uppdrag att öka kommunernas kunskap om hur de kan samverka med och anlita idéburna aktörer i utförandet av socialtjänst.

För uppdragen får myndigheterna under 2025 sammantaget använda högst 27 miljoner kronor. 19 miljoner får användas av Socialstyrelsen, 4 miljoner av Statens beredning för medicinsk och social utvärdering och 2 miljoner kronor vardera av Inspektionen för vård och omsorg och Upphandlingsmyndigheten.
