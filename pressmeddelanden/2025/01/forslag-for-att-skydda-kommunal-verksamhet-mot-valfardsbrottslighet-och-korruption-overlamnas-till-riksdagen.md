# Förslag för att skydda kommunal verksamhet mot välfärdsbrottslighet och korruption överlämnas till riksdagen

– Vi måste sätta stopp för korruption och välfärdsangrepp mot kommuner och regioner. En del i den verktygslådan stavas kraftfull intern kontroll, att ha ordning i den egna verksamheten helt enkelt. Verksamheten ska bedrivas effektivt och säkert och med medborgarnas bästa för ögonen, säger civilminister Erik Slottner.

En tydligare intern kontroll ökar möjligheten att upptäcka och förebygga ageranden som kan orsaka exempelvis ekonomisk skada för en kommun eller region. Genom minskad risk för fel och oegentligheter kan t.ex. fler upphandlingar konkurrensutsättas på ett korrekt sätt och avtal avslutas med de leverantörer som inte fullgör sin del av avtalet. I propositionen föreslås därför att den interna kontrollen i kommuner och regioner ska användas för att förebygga fel och oegentligheter i verksamheten.

Lagändringarna föreslås träda i kraft den 1 juli 2025.

Förslaget finns med i regeringens handlingsplan mot korruption och otillåten påverkan 2024–2027.
