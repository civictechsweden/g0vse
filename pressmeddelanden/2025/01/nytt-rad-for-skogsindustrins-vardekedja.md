# Nytt råd för skogsindustrins värdekedja

– Regeringen vill stärka och effektivisera arbetet med skogsnäringspolitiska frågor. För att lyckas med det finns behov av ett forum för diskussioner och informations- och erfarenhetsutbyte med företag och större branschföreträdare inom skogsnäringen, säger landsbygdsminister Peter Kullgren som är ordförande i rådet.

Rådet ska vara ett rådgivande organ för regelbundna diskussioner och utbyte av erfarenheter med näringslivet. Det ska bidra till regeringens arbete för ett hållbart svenskt skogsbruk och främja skoglig tillväxt och konkurrenskraftig skogsnäring med ökad innovationskraft.

Rådet planerar att ha ett första möte våren 2025 och kommer bestå av deltagare verksamma inom skogsnäring, skogsindustri och träförädling. Rådets arbete ska pågå till och med den 31 december 2026.
