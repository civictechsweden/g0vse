# Utredning om moderniserade skatteregler för ett flexibelt arbetsliv överlämnad till regeringen

En utredning har haft i uppdrag att analysera hur skattereglerna om tjänsteställets placering och om avdrag för ökade levnadskostnader vid arbete på annan ort kan moderniseras och att lämna förslag som leder till ökad förutsägbarhet för arbetsgivare, anställda och företagare.

## Tjänsteställets placering

Utredningen föreslår att bestämmelserna förenklas och förtydligas för att göra det lättare för både arbetsgivare och arbetstagare att bestämma tjänstestället. Bland annat föreslås att ett tjänsteställe ska bestämmas för varje anställning eller uppdrag och att ökad vikt ska läggas vid arbetsgivarens eller uppdragsgivarens avsikt om var arbetet ska utföras.

## Avdrag för ökade levnadskostnader vid tjänsteresa

En rad förslag till förenklingar och förtydliganden lämnas gällande förutsättningarna för avdrag, tidsgränser och belopp vid tjänsteresa. Bland annat föreslås att en definition av tjänsteresa ska framgå av lag. Med tjänsteresa avses att den skattskyldige i tjänsten befinner sig på någon annan plats än tjänstestället.

## Avdrag för ökade levnadskostnader vid dubbelt boende och tillfälligt arbete på annan ort

Utredningen föreslår att ett nytt gemensamt avdrag ersätter avdragen vid tillfälligt arbete och dubbel bosättning. Avståndskravet för avdrag vid dubbel bosättning ökar från 50 till 100 km.

Förslagen bedöms minska skatteintäkterna med 450 miljoner kronor 2027 och ha en varaktig offentligfinansiell kostnad på 430 miljoner kronor.

Förslagen föreslås träda i kraft den 1 januari 2027.
