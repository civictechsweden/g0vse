# Folke Bernadotteakademins kontor i Kramfors och Sidas utbildningscenter i Härnösand flyttas till Stockholm

– Skattebetalarnas pengar ska värnas. Omlokaliseringen av Folke Bernadotteakademins säte kommer att leda till en mer kostnadseffektiv verksamhet, framför allt genom en minskning av lokalkostnader. Svenska biståndspengar ska gå till vaccinsprutor, tältsängar och mat till de mest behövande och inte bindas upp i lokaler som inte används i tillräckligt stor utsträckning. Folke Bernadotteakademin har inte längre samma behov av de kurs- och övernattningslokaler som finns på Sandö och de har de senaste åren haft ett mycket lågt utnyttjande. Det blir därför mer ändamålsenligt att hela myndighetens personal samlas vid ett och samma kontor, säger bistånds- och utrikeshandelsminister Benjamin Dousa.

Folke Bernadotteakademin (FBA) inrättades 2002 med säte på Sandö i Kramfors kommun. Myndigheten har även kontor i Stockholm, där merparten av personalen arbetar. FBA har inte längre samma behov av övningsområden och kurslokaler lokaliserade på Sandö och därmed är det mer ändamålsenligt att samla hela personalen på kontoret i Stockholm.

– Avvecklingen av Sidas utbildningscenter i Härnösand kommer att bidra till ytterligare effektivisering av utbildningsverksamheten genom att bedriva hela denna verksamhet från myndighetens huvudkontor. Vi ser att det finns möjligheter för utveckling av verksamheten när prioriterade delar flyttas till myndighetens säte i Rissne, säger Benjamin Dousa.

Beslutet att avveckla Sidas utbildningscenter i Härnösand, och inordna prioriterade delar av verksamheten vid myndighetens säte i Rissne, föranleds av ett minskat behov av fysiska utbildningslokaler och stora möjligheter till utveckling och digitalisering. Verksamheten kommer även att bli mer kostnadseffektiv med färre resor och lägre lokalkostnader.

Besluten berör cirka 25 medarbetare vid FBA:s kontor i Kramfors och 10 medarbetare vid Sidas utbildningscenter i Härnösand.

Verksamheten i Kramfors respektive Härnösand ska upphöra senast den 31 december 2025. Myndigheterna ska fortlöpande informera Utrikesdepartementet om uppdragens genomförande och senast den 31 mars 2026 redovisa konsekvenserna av uppdragen.
