# SiS ska förbereda utfasningen av sluten ungdomsvård

Regeringspartierna har tillsammans med samarbetspartiet Sverigedemokraterna i Tidöavtalet aviserat att särskilda ungdomsfängelser ska inrättas som Kriminalvården ska vara huvudman för. Ungdomsfängelserna ska ersätta de avdelningar på SiS särskilda ungdomshem där unga som döms till sluten ungdomsvård i dag verkställer sin påföljd.

– Det här uppdraget är ett viktigt steg i regeringens reform av den statliga barn- och ungdomsvården. Unga som döms för allvarlig brottslighet måste få rätt vård av en myndighet med rätt kompetens för att skyddas från den grova brottsligheten, säger socialtjänstminister Camilla Waltersson Grönvall.

– Det behövs en bättre fungerande övergång från ett liv på institution till ett liv i frihet, oberoende av var man bor. Vi måste se till att de barn och ungdomar som har dragits in i de kriminella gängen får de bästa förutsättningarna till en sådan övergång med både stöd och kontroll, för att minska risken för att de återfaller i brott. Uppdraget till SiS om att förbereda utfasningen av sluten ungdomsvård är ett led i detta arbete, säger socialminister Jakob Forssmed.

– Det här handlar om barn som begått allvarliga brott och besitter ett stort våldskapital. SiS har inte den kompetens som krävs för att möta det vårdbehov som finns. Dessa åtgärder är därför helt nödvändiga för att skydda barnen från sig själva, men också för att skydda andra barn på de särskilda ungdomshemmen, säger Gulan Avci, barnrättspolitisk talesperson för Liberalerna.

– Som en del i införandet av ungdomsfängelser påbörjar vi nu förberedelserna av utfasningen av den slutna ungdomsvården. Att ansvaret för unga som begår grov brottslighet nu istället åläggs Kriminalvården ser vi som ett nödvändigt steg för att bättre möta de krav som dagens samhällsklimat ställer, samtidigt som den statliga barn- och ungdomsvården framgent kan arbeta med det uppdrag som är tänkt, säger Linda Lindberg, gruppledare för Sverigedemokraterna.

Uppdraget ges till SiS att förbereda utfasningen, med förbehåll för riksdagens ställningstagande. SiS kommer behöva göra anpassningar av lokaler, personaltäthet och kompetens hos personalen för att anpassa verksamheten efter en ny målgrupp av placerade barn och unga.

Enligt SiS kommer det ökade behovet av vård enligt LVU (lagen [1990:52] med särskilda bestämmelser om vård av unga) och socialtjänstlagen (2001:453) göra att verksamheten inte kommer skäras ned, utan ställa om till andra typer av vårdplatser.

SiS ska löpande informera Regeringskansliet om hur arbetet med uppdraget fortskrider och ska senast den 1 april 2026 lämna en slutredovisning av uppdraget.
