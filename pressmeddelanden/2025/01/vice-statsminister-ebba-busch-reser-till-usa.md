# Vice statsminister Ebba Busch reser till USA

Resan inleds med två dagar i Las Vegas. Där ska Ebba Busch besöka teknikmässan Consumer Electronics Show (CES) - ett av världens viktigaste event för ny teknik som också har stor betydelse för svenska företag. Ministern kommer också att träffa svenska företag verksamma i USA och utländska företag och investerare med intresse för samarbete med Sverige.

Den 9 januari reser ministern vidare till San Francisco. Där väntar bland annat möten med företagen Google, Meta, OpenAI och Muon Space. Syftet är att få perspektiv på den senaste teknikutvecklingen inom AI och den rekordsnabbt växande privata rymdsektorn, för att undersöka vilka möjligheter det innebär för svenska företag och stärkt svensk konkurrenskraft.

USA leder utvecklingen inom flera strategiska teknikområden och är samtidigt Sveriges näst viktigaste exportmarknad. Det finns därför stora möjligheter till ökat samarbete mellan Sverige och USA inom ny teknik. Sverige är också den tionde största investeraren i USA - för närvarande är cirka 1 600 svenska företag verksamma i landet. Därtill hjälper företag med koppling till Sverige och vår bilaterala handel till att skapa cirka 380 000 jobb spridda över alla 50 delstater.

I samband med resan finns tid avsatt för media. För intervjuförfrågningar, kontakta pressekreterare.
