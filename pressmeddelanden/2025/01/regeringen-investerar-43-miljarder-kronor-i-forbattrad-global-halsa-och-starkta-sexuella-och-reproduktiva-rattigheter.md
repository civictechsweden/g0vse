# Regeringen investerar 4,3 miljarder kronor i förbättrad global hälsa och stärkt sexuell och reproduktiv hälsa och rättigheter

Kriser, konflikter, klimatförändringar och globala hälsohot utmanar den långsiktigt positiva trenden med förbättrat hälsotillstånd i världen. Ett ökat ifrågasättande av mänskliga rättigheter och i synnerhet flickors, kvinnors och hbtqi-personers sexuella och reproduktiva hälsa och rättigheter (SRHR) medför dessutom att tillgången till hälsotjänster kraftigt begränsas för allt för många individer i världen och möjligheten att sörja för sin hälsa och bidra till samhällsutveckling försvåras.

Regeringen har därför beslutat att investera 4,3 miljarder kronor för ökade insatser på området. Sida får i uppdrag att genomföra satsningen under de kommande fem åren.

Strategin fokuserar på de allra mest utsatta individerna, med störst behov, i låg- och medelinkomstländer. I linje med reformagendans ambitioner väntas strategin bidra till utveckling och förbättrad hälsostatus, starkare hälsosystem, bättre förebyggande insatser, stärkt sjukdomsövervakning vid smittoutbrott, motverka utvecklingen av antibiotikaresistens samt göra det möjligt för fler individers fulla åtnjutande av SRHR. Verksamheten förväntas bland annat öka tillgången till mödrahälsovård, preventivmedel och säkra aborter.

– Genom satsningen bidrar Sverige till att färre flickor könsstympas, tvingas in i barnäktenskap, oavsiktliga graviditeter, osäkra förlossningar och farliga aborter. Satsningen väntas även bidra till att fler barn får grundvaccinationer, att smittsamma sjukdomar stoppas snabbare och att fler sjukdomar kan förebyggas, säger bistånds och utrikeshandelsminister Benjamin Dousa.
