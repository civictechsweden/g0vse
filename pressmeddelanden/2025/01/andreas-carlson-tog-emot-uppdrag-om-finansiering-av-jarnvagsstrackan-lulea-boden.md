# Andreas Carlson tog emot uppdrag om finansiering av järnvägssträckan Luleå-Boden

– Infrastrukturen i norra Sverige har en avgörande betydelse för både arbetspendling och godstrafik i regionen. Trafikverket har på vårt uppdrag redovisat ett möjligt förslag till delfinansiering av en eventuell framtida utbyggd järnväg mellan Luleå och Boden. Upplägget kommer nu att analyseras inom Regeringskansliet, säger infrastruktur- och bostadsminister Andreas Carlson.

Det uppdrag som Trafikverket har redovisat är en del av det större regeringsuppdraget ”Uppdrag att vidta åtgärder för planeringen av transportinfrastrukturen i Norrbottens och Västerbottens län”, som delredovisades den 31 maj 2024.

I uppdraget har det bland annat ingått att utreda och lämna förslag till olika finansieringslösningar för en eventuell framtida utbyggnad av dubbelspår på järnvägssträckan Luleå-Boden.

Trafikverket har tidigare redovisat ett alternativ till finansiering genom direkt extern medfinansiering. Medfinansiering innebär att till exempel en kommun eller ett företag, helt eller delvis, finansierar statlig infrastruktur. Nu redovisar myndigheten den del av uppdraget som rör en finansieringslösning genom höjda banavgifter. Utredningen omfattar en analys av relevanta marknadssegment och deras betalningsförmåga, ett förslag till modell för höjda banavgifter samt en redovisning av vilka intäkter en sådan modell kan medföra på sträckan.

Trafikverkets rapport kommer nu att analyseras i Regeringskansliet.

Efter att riksdagen i december 2024 röstat ja till regeringens infrastrukturproposition fortsätter nu arbetet med att identifiera vilka åtgärder som bör prioriteras in i den nationella planen för transportinfrastruktur 2026–2037.
