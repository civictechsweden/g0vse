# Utredning föreslår att grundläggande svenska som andraspråk införs i skolan

– Det är viktigt att undervisningen anpassas till elevernas förkunskaper. Nyanlända elever som saknar grundläggande kunskaper i svenska språket behöver en kursplan som är anpassad efter deras förutsättningar. Därför är den här utredningen mycket viktig, och jag ser nu fram emot att ta del av utredningens betänkande, säger skolminister Lotta Edholm.

En av fyra elever lämnar grundskolan utan att kunna läsa ordentligt. När det kommer till elever med utländsk bakgrund, så vet vi att deras resultat sticker ut och att de presterar på en lägre nivå.

– För att vända på läskrisen, behöver fler elever lära sig svenska ordentligt och snabbt. Det är viktigt för integrationen och för deltagandet i samhället, men också för individen. Elever som snabbt lär sig behärska svenska, får lättare att lära sig i skolans alla ämnen, säger skolminister Lotta Edholm.

I dag följer helt nyanlända elever samma kursplan i svenska som andraspråk som elever som har bott flera år eller hela sina liv i Sverige, vilket inte blir bra vare sig för eleverna eller för de lärare som ska undervisa dem.

## Utredningen föreslår att grundläggande svenska som andraspråk ska införas

Utredningen föreslår bland annat att:

* En ny kursplan för grundläggande svenska som andraspråk ska införas. Utredaren har valt att kalla kursplanen så eftersom den ska komplettera den nuvarande kursplanen i svenska som andraspråk.
* Det ska förtydligas vilka målgrupperna är för svenska som andraspråk respektive för grundläggande svenska som andraspråk.
* Ett obligatoriskt kartläggningsmaterial ska användas inför beslut om vilket svenskämne  (svenska eller svenska som andraspråk) en elev i grundskolan ska läsa .
* Elever som läser enligt kursplanen för grundläggande svenska som andraspråk   ska inte få betyg.

## Utredningen lämnar inga förslag om modersmålsundervisningen

Utredaren har haft i uppdrag att analysera om och i så fall hur modersmålsundervisning påverkar elevers integration, studieresultat och kunskapsutveckling i svenska språket. Utredaren presenterar följande slutsatser:

* Mer forskning behövs för att kunna svara på frågan om, och i så fall hur, modersmålsundervisning i sig påverkar elevers studieresultat, kunskapsutveckling i svenska språket och integration.
* Utredaren har inte kunnat hitta belägg för att modersmålsundervisning ger negativa effekter och lämnar därför inga författningsförslag som rör modersmålsundervisning.
* Elever  som deltar i modersmålsundervisning presterar bättre i skolan än de som inte deltar, bland de som har rätt till det.
