# Regeringen kräver information om myndigheternas informations- och kommunikationsverksamhet

För att uppnå bästa möjliga medborgarnytta ska all skattefinansierad verksamhet fokusera på kärnuppgifter. En utgift som ofta motiveras med den allmänna samhällsutvecklingen är ökade insatser inom information och kommunikation. Statskontoret har tidigare konstaterat att den årliga kostnaden för påverkanskommunikation är 1,5 miljarder, enligt myndigheterna själva.

Att informera och kommunicera kan vara en naturlig och viktig del av myndigheters verksamhet – men frågan är hur mycket kommunikation och vilken sorts kommunikation som det är lämpligt att myndigheter ägnar sig åt. Det är viktigt att myndigheterna fokuserar på rätt saker och levererar det som medborgarna förväntar sig.

– Det är alltid nyttigt att diskutera var skattepengarna gör mest nytta och hur vi kan använda statens resurser på bästa sätt. Regeringen har därför gett flera myndigheter i uppdrag att redovisa kostnader och motiv för sin kommunikation, samt hur det bidragit till förmågan att uppfylla kärnuppgifterna, säger civilminister Erik Slottner.

De 32 myndigheterna får uppdraget i regleringsbrevet för 2025. Myndigheterna ska dels redovisa sina kostnader för informations- och kommunikationsverksamhet, dels motivera insatserna. Det kan till exempel handla om motivering till framtagande av väskor, märkesnålar med myndighetens namn eller budskap från myndigheten, annonskampanjer eller utgivning av tidningar.
