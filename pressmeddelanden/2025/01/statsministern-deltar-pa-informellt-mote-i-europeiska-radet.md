# Statsministern deltar på informellt möte i Europeiska rådet

Mot bakgrund av ett säkerhetsläge som präglas av Rysslands fullskaliga invasion av Ukraina och de växande hybrid- och cyberattackerna mot EU:s medlemsländer ska ledarna diskutera EU:s säkerhets- och försvarspolitik.

Diskussionen ska bidra till att förbereda nästa steg mot att göra Europa till en mer motståndskraftig och tillförlitlig aktör vad gäller försvar och säkerhet. Detta ska hjälpa till att vägleda EU-kommissionen och EU:s utrikeschef när de utarbetar framtida förslag om hur Europas försvarsförmåga kan stärkas.

Ledarna kommer även diskutera EU:s relation med USA, inte minst i ljuset av den nytillträdda amerikanske administrationen.

Både Storbritanniens premiärminister Keir Starmer och Natos generalsekreterare Mark Rutte deltar vid delar av mötet.
