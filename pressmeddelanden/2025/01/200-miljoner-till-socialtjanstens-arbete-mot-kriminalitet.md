# 200 miljoner till socialtjänstens arbete mot kriminalitet

Statsbidraget ska utveckla och stärka socialtjänstens arbete i landets kommuner för att förebygga och motverka brottslighet. Bidraget kan också gå till brottsförebyggande insatser och återfallsförebyggande insatser till enskilda personer.

Att motverka rekrytering av barn och unga till drogrelaterad organiserad brottslighet och att förebygga olika typer av brott inklusive våld i nära relationer och hedersrelaterat våld och förtryck är angelägna utmaningar för dagens socialtjänst

– Inget barn ska rekryteras in i kriminalitet. Socialtjänsten har en viktig roll i att förebygga och motverka brott och måste flytta fram positionerna i det arbete som riktas till barn och unga. Med det här bidraget stärker vi ytterligare kommunernas förutsättningar att stoppa barns och ungas väg in i kriminalitet, säger socialtjänstminister Camilla Waltersson Grönvall.

– Att förebygga att barn och ungdomar dras in i den kriminella miljön är en av socialtjänstens viktigaste uppgifter idag. Förebyggande insatser är också ett arbete där många kan bidra. Inte minst gäller det civilsamhället, som har en stor brottsförebyggande potential att stötta barn och familjer i att skapa en trygg och meningsfull tillvaro, säger socialminister Jakob Forssmed.

– Alla delar av samhället behöver ta ansvar, men socialtjänsten spelar en avgörande roll i arbetet för att förhindra att barn och unga dras in i kriminalitet. Den här satsningen är ytterligare ett viktigt tillskott i det förebyggande arbetet för att stoppa de kriminella gängens rekryteringsbas, säger Gulan Avci, barnrättspolitisk talesperson för Liberalerna.

– Med en ny, reformerad socialtjänstlag skapar vi bättre förutsättningar för socialtjänsten att bedriva sitt viktiga arbete, bland annat genom ett ännu större fokus på förebyggande arbete, kunskap, tillgänglighet och uppföljning. Inom ramen för det paradigmskifte som nu görs i svensk politik genomför vi nu kraftfulla åtgärder i syfte att på riktigt ta itu med den allvarliga brottsligheten, säger Linda Lindberg, gruppledare för Sverigedemokraterna.

 I propositionen för en ny socialtjänstlag (prop. 2024/25:89) tydliggörs det brottsförebyggande arbetet för socialnämnden. I förslaget tydliggörs det också att socialnämnden särskilt ska arbeta för och ta initiativ till att förebygga och motverka brottslighet bland barn och unga.

Uppdraget att betala ut medlen ges till Socialstyrelsen, som i arbetet även ska samverka med Brottsförebyggande rådet. Av medlen ska 198 500 000 kronor fördelas till kommunerna. Resterande medel får användas av Socialstyrelsen för genomförande av uppdraget. Socialstyrelsen ska senast den 30 september 2026 lämna en redovisning till Regeringskansliet (Socialdepartementet).
