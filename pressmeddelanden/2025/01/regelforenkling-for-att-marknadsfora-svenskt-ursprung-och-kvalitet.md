# Regelförenkling för att marknadsföra svenskt ursprung och kvalitet

– Nu tar vi bort ett onödigt hinder som lett till att färre svenska produkter fått den här kvalitetsstämpeln. Det är viktigt att fler kvalitetsprodukter ska kunna få en skyddad geografisk beteckning. Min och regeringens förhoppning är att det här kommer göra så att fler får upp ögonen för den fantastiskt fina mat vi har i Sverige och att det ger möjlighet för fler svenska produkter att växa, säger landsbygdsminister Peter Kullgren.

Skyddade geografiska beteckningar har potential att öka kännedomen om svenska kvalitetsprodukter och kan användas som en kvalitetsstämpel vid marknadsföring. Genom att ta bort avgiften är förhoppningen att fler företag kommer ansöka om att få en skyddad beteckning registrerad så att fler produkter kan kopplas samman med särskilda kvaliteter och ett tydligt ursprung uppmärksammas, vilket är ett viktigt bidrag till arbetet med livsmedelsstrategin.

Ändringen gäller förordningen (2021:176) om avgifter för offentlig kontroll av livsmedel och vissa jordbruksprodukter.
