# Regeringen förelägger Kiruna kommun att anta detaljplan som möjliggör grafitgruva

– Grafit är en viktig mineral i batteritillverkningen och den gröna omställningen. Den europeiska batteriindustrin är i dag beroende av import, samtidigt som Kina avser att införa exportrestriktioner som kan riskera hela batterivärdekedjan. Regeringen har fattat detta beslut utifrån att området utgör ett riksintresse för utvinning av värdefulla ämnen och material, säger infrastruktur- och bostadsminister Andreas Carlson.

– Sverige har de mineral som behövs och är helt avgörande för digital och grön omställning. Vi är kända för att stå för hållbarhet och goda arbetsvillkor särskilt inom mineralsektorn. Den grafit som Talga tänker producera är ett nyckelmaterial vid tillverkning av batterier, säger energi- och näringsminister Ebba Busch.

Regeringen har med stöd av 11 kap. 15 § plan- och bygglagen beslutat att förelägga Kiruna kommun att anta en detaljplan som möjliggör gruvverksamhet vid grafitfyndigheten i Nunasvaara. Fyndigheten innehåller höga halter av grafit och är ett riksintresse för värdefulla ämnen. Kommunen har tidigare beslutat att avbryta planarbetet, men regeringen anser att det är angeläget att en detaljplan antas så fort som möjligt.

Ett företag som planerar att bedriva gruvverksamhet i området, har begärt att regeringen ska förelägga Kiruna kommun att anta en detaljplan som tillåter markpåverkan från gruvindustri vid grafitfyndigheten.

Regeringen har efter att ha utrett ärendet kommit fram till att det är nödvändigt att Kiruna kommun föreläggs att anta en detaljplan, med hänvisning till riksintresseanspråket för värdefulla ämnen eller material.

Senast den 16 maj 2025 ska Kiruna kommun anta en detaljplan som möjliggör gruvverksamhet inom det aktuella området i enlighet med den begäran som kommit till regeringen.
