# Utredning om skatteregler som gynnar forskning och utveckling överlämnad till regeringen

– Vi måste stärka vår konkurrens och produktivitet för att öka tillväxten. För att lyckas med det behöver vi stärka innovationen i svensk ekonomi. Därför är det viktigt att underlätta för företag i Sverige att satsa på forskning och utveckling och att attrahera och behålla internationell nyckelkompetens, säger finansminister Elisabeth Svantesson.

## FoU-avdraget

Utredningen föreslår bland annat att definitionerna av forskning och utveckling förenklas och utvidgas:

* Kraven på att arbete med forskning och utveckling ska vara systematiskt och kvalificerat tas bort.
* Kraven på att utvecklingsarbete ska bygga på resultatet av forskning och att det ska avse att ta fram nya eller väsentligt förbättrade varor, tjänster eller produktionsprocesser tas också bort.
* För att arbete ska anses vara utveckling ska det i stället räcka att arbetet har till syfte att ta fram eller förbättra en produkt. Arbetet ska bygga på nya lösningar på vetenskapliga eller tekniska problem.

Utredningen föreslår också att Skatteverket ska begära in yttrande från annan myndighet om detta krävs för att bedöma om ett visst arbete utgör forskning eller utveckling.

## Expertskattereglerna

Vad gäller expertskattereglerna föreslår utredningen bland annat:

* Kompetensregeln, som innebär att en kvalificerad arbetstagare ska kunna beviljas skattelättnad oavsett lönenivån, ska förenklas och kompetenskraven ska sänkas.
* Kompetensregeln ska endast omfatta personer som arbetar med forskning- och utvecklingsuppgifter och det ska vara tillräckligt att personen har en doktorsexamen eller motsvarande erfarenhet.
* Det ska inte längre krävas att det finnas betydande svårigheter att rekrytera personer med motsvarande kompetens i Sverige.
* Skattelättnaden ska höjas från dagens 25 till 30 procent.
* Även svenska medborgare ska kunna ta del av skattelättnaden.

Utredningen föreslår att samtliga ändringar ska träda i kraft den 1 januari 2026.
