# 10 600 förskollärare och lärare saknas 2038 – detta är regeringens åtgärder för att höja yrkets status

Skolverkets nya lärarprognos visar att det behövs ytterligare cirka 10 600 lärare och förskollärare år 2038. Framför allt visar prognosen på en stor brist på förskollärare, speciallärare, yrkeslärare och högstadielärare.

– Förskollärare och lärare behöver få goda förutsättningar att kunna fokusera på sitt kärnuppdrag, undervisningen, och inte vara överrösta av administration och andra bisysslor. Att stärka arbetsmiljön är avgörande om vi ska få fler att vilja söka sig till och stanna i yrket, säger skolminister Lotta Edholm.

Regeringen vidtar flera åtgärder för att förbättra förskollärar- och läraryrkets förutsättningar, så att fler utbildar sig och stannar kvar i yrket. Bland annat har regeringen tillsatt en utredning som ser över hur förskollärares och lärares undervisningstid och tid till för- och efterarbete kan regleras. I dag räcker tiden ofta inte till för att planera och följa upp sin undervisning. Utredningen om minskad administration och om reglering av förskollärares och lärares tid ska lämna över sina förslag senast den 3 mars i år.

[Pressmeddelande: Lärares och förskollärares undervisningstid ska regleras](/pressmeddelanden/2024/07/larares-och-forskollarares-undervisningstid-ska-regleras/)

## Satsningar för att skolorna ska kunna anställa fler speciallärare

Alltför många elever får inte tillgång till rätt stödinsatser i rätt tid. Skolorna behöver därför bättre förutsättningar för att kunna möta elevernas behov. Stödet måste också sättas in tidigare än i dag. Regeringen genomför därför stora satsningar för att skolorna ska kunna anställa fler speciallärare och inrätta fler särskilda undervisningsgrupper. Regeringen har även tillsatt Utredningen om en förbättrad elevhälsa som bland annat ska se över regleringen om stödinsatser i skolan och föreslå hur elevhälsans insatser kan stärkas och vilka kompetenser som ska ingå i elevhälsan. Utredningen ska lämna en delredovisning senast den 7 mars och en slutredovisning senast den 25 juni i år.

[Pressmeddelande: Regeringen tillsätter ny utredning för att ta bort extra anpassningar och förbättra elevhälsan](/pressmeddelanden/2024/03/regeringen-tillsatter-ny-utredning-for-en-battre-elevhalsa/)
