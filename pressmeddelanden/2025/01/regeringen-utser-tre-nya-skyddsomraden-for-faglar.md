# Regeringen utser tre nya skyddsområden för fåglar

Regeringens beslut om tre nya skyddsområden för fåglar omfattar totalt en yta på över 200 kvadratkilometer. Regeringen har i samma beslut tagit bort ett befintligt område, vars yta nu ingår i ett av de nya områdena som är utökat.

– Regeringen tar nu ytterligare steg för att utöka Sveriges Natura 2000-nätverk och stärka artrikedomen bland våra fågelarter. Detta innebär också att regeringen nu pekar ut biologiskt värdefulla havsområden. Det här är en viktig del i genomförandet av regeringens havsmiljöproposition och för att uppnå våra mål för biologisk mångfald, säger klimat- och miljöminister Romina Pourmokhtari.

De tre områdena är Risskären i Södermanlands län, Bråvikens arkipelag i Östergötlands län samt Gnäggen-Storgrund i Västernorrlands län. Områdenas karaktärer gör att de ger goda förutsättningar för såväl häckande som födosökande arter, områdena hyser därför sammantaget ett stort antal fågelarter.

Uppbyggandet av Natura 2000-nätverket är viktigt för att uppnå nationella, internationella och EU-mål för biologisk mångfald. Syftet med nätverket är att utpekade naturvärden bevaras.

Enligt EU:s biodiversitetsstrategi ska minst 30 procent av havsområdena vara skyddade år 2030, vilket är i linje med Kunming-Montreal ramverket inom konventionen om biologisk mångfald och målen för ekologiskt sammanhängande nätverk av marina skyddade områden inom havsmiljökonventionerna Helcom och Ospar.

Dagens beslut om utpekande av dessa områden ökar Sveriges bidrag till dessa mål. Beslutet är också ett steg i genomförandet av regeringens proposition Ett levande hav. Beredning av myndigheternas redovisning om skyddsområden för fåglar, som utgör underlag för regeringens beslut, kommer nu att fortsätta inom Regeringskansliet.
