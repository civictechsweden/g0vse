# Kärnkraftssamordnaren lämnar sin andra rapport till regeringen

– Regeringen välkomnar kärnkraftssamordnarens andra delrapport. Den visar på det omfattande arbete som pågår för att möjliggöra ny kärnkraft i Sverige. Rapportens förslag kommer nu att beredas vidare i Regeringskansliet, säger energi- och näringsminister Ebba Busch.

Kärnkraftssamordnaren Carl Berglöf utsågs av regeringen den 4 januari 2024 och har bland annat i uppgift att följa upp regeringens beslutade och aviserade åtgärder i förhållande till färdplanen för ny kärnkraft i Sverige. Kärnkraftssamordnaren ska även identifiera behov av kompletterande åtgärder i syfte att driva arbetet med ny kärnkraft framåt.

I kärnkraftssamordnarens första delrapport rekommenderades att en så kallad programorganisation bör bildas, med varierande omfattning beroende på omfattningen på statens finansiella åtagande. I den andra delrapporten ges en förtydligad rekommendation kring hur denna programorganisation kan utformas. För att ta till vara och överföra erfarenheter från ett projekt till nästa, är kärnkraftssamordnarens rekommendation att ett statligt bolag som investerar i ny kärnkraft bildas, men det kan även vara den privata sektorn som bidrar med sådant delägarskap.

Genom att bolaget investerar i flera projekt som tar del av statens finansieringsmodell kan inlåsningseffekter avseende läroeffekter undvikas. På så vis får vi en högre kostnadseffektivitet och bättre hushållning av statliga medel.

Kärnkraftssamordnaren föreslår även ett regionalt samarbete med närliggande länder avseende kompetensförsörjning och leveranskedjor. I rapporten ges också en uppföljning av kärnkraftssamordnarens insatser sedan förra delrapporten från juni 2024, en sammanfattning av pågående insatser för ny kärnkraft och en lägesbild avseende målen i regeringens färdplan för ny kärnkraft.

– I stort löper förberedelsearbetet på bra inom Regeringskansliet, utredningar och myndigheter. Det finns nu ett behov av att öka fokuset på utbyggnaden som helhet. Det behövs organisatoriska förutsättningar för att hantera en utbyggnad av flera reaktorer och tillgång till fler förläggningsplatser, säger kärnkraftssamordnare Carl Berglöf.
