# Åtgärder och regelförenklingar för ökad motståndskraft och skoglig tillväxt

– Skogen är en strategisk resurs för ett robust Sverige, och det är även viktigt för jobb och tillväxt. Regeringen vill därför fortsatt främja ett långsiktigt hållbart aktivt svenskt skogsbruk och en växande cirkulär bioekonomi med konkurrenskraftiga näringar, säger landsbygdsminister Peter Kullgren.

Uppdraget och återrapporteringskravet på redovisning är beslutat i Skogsstyrelsens regleringsbrev för 2025. Redovisningen ska bland annat omfatta teknikval, informations- och rådgivningsåtgärder och genomförda förändringar i skogens skötsel.

Skogsstyrelsen har tidigare föreslagit att avskaffa krav på lägsta ålder vid föryngringsavverkning av granskog på tidigare åkermark, vilket innebär att skogsägare inte skulle behöva ansöka om dispens för att avverka skog tidigare än lägsta ålder för föryngringsavverkning (LÅF). Regeringen vill nu att myndigheten ska analysera om förslaget kan utvidgas till att gälla större områden av beskogad före detta jordbruksmark med huvudsakligen gran. Skogsstyrelsen ska också uppskatta hur stor skogsmark som kan omfattas av regelförenklingen samt redovisa effekter på skogspolitikens produktions- och miljömål samt klimatåtaganden. Uppdraget ska redovisas senast den 31 maj 2025.
