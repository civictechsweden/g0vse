# Utredning föreslår grundlagsändringar för att säkerställa tillgänglighet för personer med funktionsnedsättning

Många personer med funktionsnedsättning har svårt att få tillgång till information och tjänster.

I EU:s tillgänglighetsdirektiv ställs krav på att vissa produkter och tjänster ska vara utformade så att de är tillgängliga för fler, framför allt för personer med funktionsnedsättning. Direktivet har genomförts i Sverige genom ny lagstiftning som börjar gälla i sommar. För att säkerställa att tillgänglighetsdirektivets krav ska kunna tillämpas fullt ut tillsatte regeringen en utredning för att undersöka hur direktivet passar ihop med Sveriges mediegrundlagar.

Utredningen lämnar förslag på nya regler, så kallade delegationsbestämmelser, i tryckfrihetsförordningen och yttrandefrihetsgrundlagen. Syftet med förslagen är att göra det möjligt att ställa krav på tillgänglighetsfunktioner och hur information presenteras även inom det grundlagsskyddade området.

Utredningen föreslår att grundlagsändringarna ska träda i kraft den 1 januari 2027.
