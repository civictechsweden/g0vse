# Sveriges första militära satellit nu uppskjuten i rymden

Rymdens roll som en strategisk och operativ domän blir tydligare för allt fler aktörer, inklusive Nato och EU. Sverige har flera strategiska resurser som industriell förmåga, innovationskraft och infrastruktur som rymdbasen Esrange i Kiruna. På grund av detta kan vi bidra med unika förmågor som allierad i Nato.

Satelliten, GNA-3, opereras av Försvarsmakten och är en prov- och försökssatellit för kommunikation. Satelliten visar på att Försvarsmakten gör framsteg inom rymddomänen och ger även viktig kunskap för Försvarsmakten inför uppskjutningen av nya plattformar i framtiden.

– Detta visar på att Sverige är en rymdnation på uppgång och att Sveriges försvarsförmågor moderniseras. Detta är bara första steget på vår rymdresa och vi ser fram emot att se försvarets rymdförmågor fortsätta utvecklats, säger försvarsminister Pål Jonson.

Försvarsmakten bedriver flera demonstratorprojekt för att utveckla förmågor inom rymddomänen.  Den svensk-danska demonstratorsatelliten Bifrost planeras skjutas upp under sommaren 2025. Syftet är att demonstrera taktisk spaning och övervakning från rymden med hjälp av AI-stödd databehandling i rymden. Demonstratorsatelliten Heimdall är tänkt att skjutas upp från Esrange under 2027 eller 2028.

Uppskjutningen av GNA-3 är resultatet av ett samarbete mellan Försvarsmakten, Swedish Space Corporation (SSC), Totalförsvarets forskningsinstitut (FOI) och Försvarets materielverk (FMV).

Uppskjutningen till solsynkron bana skedde via Transporter 11 med en Falcon 9 Block 5-raket tillsammans med 115 satelliter från Vandenberg i Kalifornien, USA den 16 augusti 2024.

Via de medel som tillförs Försvarsmaktens rymdprogram, som rymdmiljarden för 2024–2032, kommer Sverige snart få en egen uppskjutningsförmåga från rymdbasen Esrange. Det gör att framtida svenska militära satelliter kommer kunna skjutas upp från Sverige.
