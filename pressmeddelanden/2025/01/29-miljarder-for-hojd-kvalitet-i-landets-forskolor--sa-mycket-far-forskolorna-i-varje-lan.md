# 2,9 miljarder för höjd kvalitet i landets förskolor – så mycket får förskolorna i varje län

Alla förskolor i landet ska kunna hålla god kvalitet och ge en likvärdig utbildning. Statsbidraget för kvalitetshöjande åtgärder inom förskolan är ett mycket viktigt stöd i detta arbete. Efter förslag från regeringen har statsbidraget för 2025 förstärkts med 900 miljoner kronor till totalt cirka 2,9 miljarder kronor. Förstärkningen motsvarar till exempel ytterligare cirka 1 500 förskollärare. Skolverket har nu beslutat om hur mycket varje kommun kan begära ut.

– När förskolan fungerar som bäst ger den alla barn som deltar en bra start i livet. Det här statsbidraget kan användas på flera olika sätt, bland annat för att minska barngruppernas storlek. På många håll är barngrupperna för stora, då kan det här bli ett viktigt tillskott för att kunna minska dem, säger skolminister Lotta Edholm.

Statsbidraget kan bland annat användas till kompetensutveckling för förskollärare och annan personal i förskolan. De kan också användas till att anställa personal och för att minska barngruppernas storlek. Statsbidraget kan gå till insatser inom både kommunala och fristående förskolor.

Så här mycket kan förskolorna i respektive län få:

|  |  |
| --- | --- |
| Blekinge län | 36 945 228 kr |
| Dalarnas län | 73 864 109 kr |
| Gotlands län | 11 660 176 kr |
| Gävleborgs län | 71 981 984 kr |
| Hallands län | 87 979 550 kr |
| Jämtlands län | 33 341 472 kr |
| Jönköpings län | 103 923 078 kr |
| Kalmar län | 59 451 021 kr |
| Kronobergs län | 60 319 608 kr |
| Norrbottens län | 52 572 510 kr |
| Skåne län | 421 933 193 kr |
| Stockholms län | 718 243 870 kr |
| Södermanlands län | 88 382 594 kr |
| Uppsala län | 110 189 685 kr |
| Värmlands län | 67 834 270 kr |
| Västerbottens län | 67 567 813 kr |
| Västernorrlands län | 56 403 562 kr |
| Västmanlands län | 80 460 097 kr |
| Västra Götalands län | 480 652 247 kr |
| Örebro län | 82 628 421 kr |
| Östergötlands län | 119 665 367 kr |

Källa: Skolverket
