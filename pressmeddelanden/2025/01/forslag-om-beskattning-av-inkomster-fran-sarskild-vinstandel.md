# Förslag om beskattning av inkomster från särskild vinstandel

Skattesystemet ska vara förutsägbart och enkelt att förstå. Annars är det svårt för skattskyldiga, exempelvis företag och individer, att veta exakt vilken skatt de ska betala och Skatteverket behöver lägga onödigt mycket tid på administration.

I vissa investeringsbranscher får förvaltare ofta själv en möjlighet att ta del av vinsten från en investering, så kallad särskild vinstandel. I dag är beskattningen av sådana inkomster inte förutsägbar, utan det är i många fall otydligt om det ska beskattas enligt 3:12-regelverket eller som inkomst av tjänst.

Det här får betydande konsekvenser, dels för att det leder till en osäkerhet för företag och individer som inte vet hur de ska beskattas, dels för att Skatteverket behövt lägga för mycket tid på administration. Skatteverket uppger att de har lagt minst 30 000 dagar i utredningsresurser de senaste 15 åren. Otydligheten har de senaste lett till ett stort antal processer hos Skatteverket och i svenska domstolar. Hundratals mål har avgjorts och nya processer har startat varje år.

Regeringen gav därför under förra året en utredare i uppdrag att se över hur beskattningen av sådana inkomster kan göras mer förutsägbar, bland annat genom att föreslå hur en beskattning motsvarande den i 3:12-reglerna kan uppnås för fler. Redan i dag beskattas den övervägande majoriteten av berörda enligt 3:12-regelverket. I praktiken innebär uppdraget därmed att den beskattning som idag gäller för de allra flesta som får sådana inkomster ska vara grunden i beskattningen.

Utredaren föreslår bland annat att:

* personer som på grund av sitt arbete har rätt till särskild vinstandel från en alternativ investeringsfond ska omfattas av de skatteregler som gäller för inkomster vid innehav av kvalificerade andelar i fåmansföretag,
* utomståenderegeln inte ska tillämpas för dessa personer,
* bedömningen av om personen har kvalificerade andelar ska göras avseende beskattningsåret och de senaste tio beskattningsåren och
* vissa begränsningar i möjligheten att räkna med ersättning till arbetstagare i dotterföretag vid beräkningen av löneunderlaget ska gälla för dessa personer.

Förslagets offentligfinansiella effekt är osäker men bedöms medföra att skatteintäkterna minskar med 600 miljoner kronor under införandeåret 2026. På sikt bedöms skatteintäkterna minska med 300 miljoner kronor per år. Utredaren lämnar även förslag på hur detta kan finansieras.
