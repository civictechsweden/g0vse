# Rundabordssamtal om konsumentskydd och konkurrens på lika villkor för e-handelsplattformar

Under senare tid har det rapporterats om kraftigt ökad privatimport av konsumentprodukter via e-handelsplattformar från länder utanför EU. Marknadsföringen från vissa plattformar är omfattande och metoderna ifrågasatta. Undersökningar visar att många av varorna inte uppfyller kraven i EU-lagstiftning om produktsäkerhet och innehåll av kemikalier, vilket kan medföra risker för konsumenter. Svenska och europeiska företags möjlighet att konkurrera på lika villkor med plattformarna påverkas också negativt.

– Den internationella handeln, särskilt via stora e-handelsplattformar, har ökat markant. För människor är det avgörande att kunna lita på att företag följer EU:s regler för exempelvis produktsäkerhet. Det är särskilt viktigt när det gäller leksaker. Vi har också fått rapporter om usla arbetsförhållanden och miljöskador hos vissa företag utanför EU. Jag ser fram emot att samtala närmare om detta, säger civilminister Erik Slottner.

– Försäljning via e-handel är en viktig del av utvecklingen och kompletterar den fysiska handeln. Men det är avgörande att alla företag följer uppsatta regelverk och att konkurrensen därmed sker på lika villkor, oavsett ursprungsland. Så fungerar det tyvärr inte idag och därför vill jag diskutera frågorna vidare vid detta möte, säger statssekreterare Sara Modig.

Inom EU pågår granskningar av e-handelsplattformar, bl.a. med stöd av nyligen beslutade regler om digitala tjänster (DSA). Parallellt tar flera EU-länder olika initiativ i syfte att möta de utmaningar som en del e-handelsplattformar medför för såväl konsumenter som näringsliv.
