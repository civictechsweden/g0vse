# Förbättrad livskvalitet med strategi för rehabilitering, habilitering och hjälpmedel

– Vi ser ett stort behov av en sammanhållen strategi för rehabilitering, habilitering och användningen av hjälpmedel. Genom att stärka dessa insatser kan vi ge patienter bättre förutsättningar att återfå och förbättra sin hälsa, säger sjukvårdsminister Acko Ankarberg Johansson.

I takt med att fler överlever svåra medicinska tillstånd, och i kombination med att vi lever längre, har behovet av rehabilitering och habilitering ökat. Trots det finns i dag stora variationer i tillgång och kvalitet över landet.

Rehabilitering och habilitering är centrala delar av vården som hjälper patienter att återfå funktioner och förbättra sin livskvalitet efter sjukdom eller skada. Inom både rehabilitering och habilitering kan olika typer av hjälpmedel vara en del av åtgärderna för att underlätta aktivitet och delaktighet för patienten. En nationell strategi är nödvändig för att säkerställa en jämlik vård.

Socialstyrelsen ska i sitt uppdrag se över den rehabilitering och habilitering som ligger inom hälso- och sjukvårdens ansvar, såväl den specialiserade och högspecialiserade vården som primärvården.

I sitt uppdrag ska Socialstyrelsen beakta:

* kompetensförsörjning och tillgång till rehabilitering, habilitering och hjälpmedel på nationell, regional och lokal nivå
* patient-, professions-, beslutsfattar- och organisationsperspektiv
* vilka former av kunskapsstöd som behövs
* områden med stora patientgrupper som exempelvis neurologiska sjukdomar, rörelseorganens sjukdomar, cancersjukdom, hjärtsjukdom och olika former av trauman
* åtgärden att prova ut och/eller tillhandahålla hjälpmedel
* behoven för personer med funktionshinder.

Även arbetet med framtagandet av en uppdaterad nationell cancerstrategi ska beaktas.

Socialstyrelsen ska senast den 25 april 2025 lämnas en delredovisning med en plan för genomförandet av arbetet. Uppdraget ska slutredovisas senast den 30 maj 2026.
