# Regeringen och SKR fortsätter satsningen på cancervård

I den nya överenskommelsen fördubblas bland annat medlen till att utrota livmoderhalscancer, från 25 miljoner till 50 miljoner kronor.

– Cancervården är en prioriterad fråga för den här regeringen. Satsningen med ytterligare medel till HPV-vaccinationer möjliggör att catch up-vaccination kan fortsätta erbjudas gratis till unga kvinnor. Ett avgörande steg i vårt mål att bli det första landet i världen som utrotar livmoderhalscancer, säger sjukvårdsminister Acko Ankarberg Johansson.

– Stort fokus de kommande åren kommer att ligga på preventivt arbete, tillgänglighet och rehabilitering. Kontinuiteten i överenskommelserna är viktig, och mycket arbete är en fortsättning på det som vi redan gör. Vi får också synnergieffekter av det här arbetet, exempelvis förbättrade flöden inom bilddiagnostiken, och det tjänar alla på, säger Anna-Lena Hogerud, ordförande för SKR:s sjukvårdsdelegation.

Den nya överenskommelsen omfattar flera insatser för att förbättra cancervården, inklusive:

* **Prevention och tidig upptäckt**: Ökad satsning på utrotandet av livmoderhalscancer och fortsatta satsningar på screening och tidig diagnostik för att upptäcka cancer i ett tidigt skede.
* **Tillgänglig och god vård**: Förbättrad tillgång till vård med fokus på patientens behov och riktade insatser för att korta väntetiderna.
* **Kunskapsutveckling, kompetensförsörjning och forskning**: Vidareutveckling av kunskap, åtgärder för en stärkt kompetensförsörjning samt insatser för att främja forskning och att dess resultat kommer patienterna till del.
* **Tillgång till och användning av medicinska teknologier**: Insatser för att främja en jämlik implementering och tillgång till nya medicinska teknologier, metoder, verktyg och precisionsmedicin.

Genom överenskommelsen förlängs också de särskilda satsningarna på patologi, bild- och funktionsmedicin samt rehabilitering, palliativ vård, seneffekter och aktiva överlämningar. Totalt avsätts ytterligare 220 miljoner kronor för verksamhetsutveckling inom dessa områden i syfte att säkerställa en tillgänglig vård av god kvalitet.

Överenskommelsen för 2025 utgår från nuvarande nationell cancerstrategi. Inför 2026 kommer upplägget för överenskommelsen om cancervården att ses över utifrån den uppdaterade cancerstrategin som planeras att färdigställas under 2025.
