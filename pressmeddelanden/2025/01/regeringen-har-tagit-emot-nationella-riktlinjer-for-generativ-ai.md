# Regeringen har tagit emot nationella riktlinjer för generativ AI

– Sverige ska ha en hög ambitionsnivå för AI samtidigt som vi ska bibehålla och utveckla vår ledande roll inom digitalisering. Inom offentlig sektor kan ökad användning av AI bidra till minskad administration och frigöra mer tid för mänskliga möten, inte minst inom välfärden. Ökad vägledning har varit mycket efterfrågat såväl bland myndigheter som bland kommuner och regioner, säger civilminister Erik Slottner.

Potentialen med AI i den offentliga förvaltningen är stor. Tekniken kan till exempel sammanfatta stora mängder information i analysarbetet och förbättra den personliga anpassningen av myndigheternas tjänster.

Riktlinjerna ska fungera som vägledning för anställda på kommuner, regioner och myndigheter. Syftet är att hantera juridiska, etiska och säkerhetsmässiga frågor för att bidra till en ökad användning av generativ AI.

Generativ AI utvecklas snabbt och därför kommer myndigheterna uppdatera riktlinjerna i takt med att utvecklingen går framåt och erfarenheterna från användningen ökar.

Det finns totalt 18 riktlinjer inom följande sju områden;

* Ledning och ansvar
* Informationssäkerhet
* Upphovsrätt
* Dataskydd (GDPR)
* Etik
* Arbetsrätt
* Anskaffning
