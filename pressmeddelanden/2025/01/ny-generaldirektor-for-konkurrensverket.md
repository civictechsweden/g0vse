# Ny generaldirektör för Konkurrensverket

– Marie Östman har en lång och gedigen erfarenhet från konkurrensområdet och jag är glad över att hon har tackat ja till uppdraget som generaldirektör för Konkurrensverket. Konkurrensfrågorna är en viktig prioritering för regeringen och jag ser fram emot vårt kommande samarbete, säger energi- och näringsminister Ebba Busch.

Marie Östman har mångårig erfarenhet från Konkurrensverket. Bland annat har hon varit processråd och kommer närmast från tjänsten som chefsjurist vid Konkurrensverkets rättsenhet, en roll som hon haft i drygt sex år. Hon har tidigare varit verksam som advokat vid advokatfirman Vinge i Stockholm och Bryssel samt tjänstgjort som departementssekreterare vid Näringsdepartementets enhet för konkurrens, statsstöd och ramvillkor.

Regeringen har under 2024 och 2025 kraftigt ökat myndighetens anslag både för en stärkt konkurrenstillsyn och för en stärkt upphandlingstillsyn. Dessutom har regeringen tillsatt en utredare som senast den 28 februari i år ska lämna förslag på nya konkurrensverktyg och förbättrade regler kopplade till konkurrensbegränsande offentlig säljverksamhet.
