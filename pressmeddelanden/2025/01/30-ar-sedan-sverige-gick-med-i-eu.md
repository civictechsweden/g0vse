# 30 år sedan Sverige gick med i EU

– EU-medlemskapet har gjort Sverige rikare och starkare och är i dag viktigare än någonsin tidigare. Genom EU kan vi agera med större kraft för att stödja Ukraina i kampen för fred och frihet och avsluta kriget på vår kontinent, göra Europa till en mer attraktiv plats för entreprenörer och innovatörer, bekämpa den gränsöverskridande organiserade brottsligheten och genomföra den gröna och digitala omställningen, säger EU-minister Jessica Rosencrantz.

Regeringens prioriteringar inom EU-samarbetet kan sammanfattas med fyra ord på K – kriget i Ukraina, kriminaliteten och konkurrenskraften som går hand i hand med klimatomställningen. För att stärka genomslaget för svenska positioner och värna svenska intressen arbetar regeringen aktivt för att påverka beslut tidigt i processen, i nära samarbete med likasinnade medlemsstater och svenska företag och organisationer. Regeringen genomför också riktade satsningar för att öka antalet svenskar som arbetar i EU-institutionerna.

Under 2025 genomförs flera aktiviteter för att uppmärksamma jubileumsåret. Regeringen.se uppdateras löpande med kalendarium och information om Sveriges arbete i EU.
