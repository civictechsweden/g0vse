# Skolministern bjuder in myndigheter, fackförbund och arbetsgivarorganisationer till krismöte om tryggheten i skolan

Arbetsmiljöverkets statistik visar att antalet anmälningar om hot och våld i skolan har ökat med 150 procent de senaste tio åren. Dessutom har flera medier senaste tiden rapporterat om olika former av våld och hot mot skolpersonal.

– Den utveckling vi ser är mycket oroande. Precis som Sveriges Lärare har påpekat är det viktigt att hela samhället sluter upp för att få bukt med dessa problem. Ett gott samarbete över myndighetsgränserna är en viktig beståndsdel i det arbetet. Därför här jag bjudit in representanter för ett flertal berörda myndigheter, fackförbund och arbetsgivarorganisationer, till ett krismöte. Jag ser fram emot att höra mer om vilka nödvändiga åtgärder de ser, som kan bidra till att öka tryggheten i svensk skola, säger skolminister Lotta Edholm.

Regeringen genomför flera åtgärder för att öka förutsättningarna för en skola präglad av trygghet och studiero. Bland annat ska varje skola ha möjlighet att sätta in relevanta stödinsatser tidigt för alla elever som behöver det. Dessutom behöver lärare och rektorer få bättre förutsättningar att kunna vidta de åtgärder som behövs.

– När en lärare utsätts för ett brott i skolan ska det ses för vad det är och det är därför viktigt att ta reda på vilka hinder som finns idag för att anmäla och hur vi kan undanröja dem samt se till att det finns ett brett spektrum av olika åtgärder att vidta vid behov. Respekten för skolan som bärande samhällsinstitution måste återupprättas, säger skolminister Lotta Edholm.

De myndigheter, fackförbund och arbetsgivarorganisationer som bjudits in till mötet är:

* Skolverket
* SPSM
* Skolinspektionen
* Arbetsmiljöverket
* Socialstyrelsen
* Folkhälsomyndigheten
* Polismyndigheten
* Sveriges Lärare
* Sveriges Skolledare
* Kommunal
* SKR
* Almega Utbildning
