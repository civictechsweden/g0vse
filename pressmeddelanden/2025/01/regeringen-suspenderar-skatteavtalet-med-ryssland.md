# Regeringen suspenderar skatteavtalet med Ryssland

Ryssland bedriver sitt anfallskrig mot Ukraina på flera sätt – på marken, i luften och genom information. Den ryska statsledningen för en ekonomisk propaganda om att den ryska ekonomin är motståndskraftig och växer. I stället visar mycket på motsatsen. Sanktionerna fungerar – Ryssland har stora ekonomiska problem. Putin bedriver en dopad krigsekonomi med fokus på ökade militära utgifter. Det leder till arbetskraftsbrist och hög inflation.

Sedan Ryssland meddelat Sverige att man beslutat att suspendera skatteavtalet mellan länderna, har Sverige svarat att det ryska agerandet saknar rättsligt stöd. Sverige har därför med stöd av folkrätten inlett en process för att suspendera avtalet. I dag har regeringen tagit det sista steget i den processen och fattat det formella beslutet om att suspendera avtalet. Det innebär att Sveriges befintliga skatteavtal med Ryssland inte kommer att tillämpas, vilket ökar trycket mot Rysslands ekonomi. Det blir svårare för företag i Ryssland att handla med företag i Sverige och investera i Sverige. Exempelvis kommer ryska investerare få dubbelt så hög utdelnings­beskattning på svenska portföljinvesteringar.
