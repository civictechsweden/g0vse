# Glesbygdsmedicinskt centrum beviljas bidrag på fem miljoner

– Alla, oavsett var de bor, ska ha tillgång till en god och nära vård. I dag finns behov av nya arbetssätt och modeller anpassade efter landsbygdens specifika behov och förutsättningar. Genom att stödja Glesbygdsmedicinskt centrum och deras arbete med att sprida kunskap och öka medvetenheten om de specifika utmaningar som finns i lands- och glesbygdsområden kan vi skapa bättre förutsättningar för detta, säger sjukvårdsminister Acko Ankarberg Johansson.

– Sverige är ett stort land med mycket glesbygd, men också med mycket potential och kraft. Regeringen vill se ett Sverige som lever och växer också utanför storstäderna – där människor lever och växer – och här spelar glesbygdsmedicin en viktig roll, säger energi- och näringsminister Ebba Busch.

– Var du än bor i Sverige ska du få en jämlik och patientsäker vård. På lands- och glesbygd möter vården särskilda utmaningar. Det här är en viktig satsning för att stärka förutsättningarna att kunna bo, leva och verka i hela vårt land, säger landsbygdsminister med ansvar för regional utveckling Peter Kullgren.

Glesbygdsmedicinskt centrum kommer att använda bidraget till att genomföra projekt och initiativ som syftar till att förbättra vården för invånare i lands- och glesbygdsområden. Centrumet utgör också en viktig källa till kunskap för hela landet rörande samisk hälsa. Genom att fokusera på specifika utmaningar såsom långa avstånd till vårdinrättningar och brist på specialistvård kan centret bidra till en mer jämlik vård över hela landet.

Beslutet ligger i linje med regeringens långsiktiga strategi för att stärka hälso- och sjukvården i hela Sverige, i enlighet med Tidöavtalet.
