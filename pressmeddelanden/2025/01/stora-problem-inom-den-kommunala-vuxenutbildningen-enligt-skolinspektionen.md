# Stora problem inom den kommunala vuxenutbildningen enligt Skolinspektionen

Komvux har ett komplext system där många aktörer ingår och flexibiliteten gör det svårt att få en överblick i systemet. I en ny rapport från Skolinspektionen framkommer det att det finns stora problem när det gäller att sätta rättvisande och likvärdiga betyg i kommunal vuxenutbildning som bedrivs på entreprenad. Granskningen visar också att de ekonomiska incitamenten i komvux riskerar att ge en orättvis betygssättning, då enskilda utbildningsanordnare i vissa fall får ekonomisk kompensation för varje godkänt betyg de sätter.

Under de senaste åren har Skolinspektionen upprepade gånger konstaterat att det finns påtagliga brister i komvux. Därför är det angeläget att ytterligare öka granskningen av komvux i syfte att stärka kvaliteten.

– Att en utbildningsanordnare får betalt per godkänt betyg ger en felaktig bild av vad som ska premieras i utbildning. Möjligheten att fuska sig till både pengar och kvalitetsstämplar genom betygssättning skapar osanna och felaktiga incitament. Det lockar till sig aktörer som inte har i utbildningsväsendet att göra. Komvux ska inte vara en blind fläck när regeringen fortsätter arbetet med att skapa ordning och reda i utbildningsväsendet. Vi förstärker därför Skolinspektionens granskningar av komvux för att förhindra bristande utbildningar. Felaktiga incitament och oseriösa aktörer måste bort från den kommunala vuxenutbildningen, säger utbildningsminister Johan Pehrson.

## Skolinspektionen får utökade medel för att granska komvux

På grund av de påpekade bristerna föreslog regeringen i budgetpropositionen för 2025 att det skulle avsättas 7 miljoner kronor för 2025 för att stärka Skolinspektionens granskning av komvux. Anslaget beräknas därefter öka med 10 miljoner kronor för 2026 och 12 miljoner kronor från och med 2027 för detta ändamål. Förstärkningen ska förhindra att det bedrivs bristfälliga utbildningar inom komvux.

Regeringen har också beslutat om förordningsändringar för att stoppa utbetalningar av statsbidrag för utbildning där Skolinspektionen har konstaterat brister.

– Både elever och arbetsgivare ska kunna förvänta sig en bra vuxenutbildning som leder till jobb. Med de här ändringarna kan vi stoppa oseriösa aktörer som inte bör verka inom komvux, säger utbildningsminister Johan Pehrson.
