# Nordiskt AI-center ska locka företag till Europa

– Vi är mitt i en global AI-revolution. I Norden finns enorm potential inom utveckling och innovation. Att tillvara ta den är avgörande för att stärka Nordens, men också Europas, konkurrenskraft. Därför är jag stolt över att vi under Sveriges ordförandeskap växlar upp det nordiska samarbetet inom AI-frågor genom och tar ledaskap i Europa. Ledande företag och aktörer ska tänka AI när de tänker Norden, säger EU-minister med ansvar för nordiska frågor Jessica Rosencrantz.

Norden och stora delar av Europa har halkat efter länder som USA, Kanada, Storbritannien och Singapore när det kommer till investeringar och upptag av AI-teknologi. AI-centret ska både driva saminvesteringar i strategiska resurser och öka AI-användningen i Norden. Det handlar bland annat om dedikerade spjutspetsinitiativ med aktörer på området och att sprida nationella resurser och initiativ mellan länder. Att bidra till policyutveckling och framsyn för Norden och Baltikum, inte minst i relation till EU-arbetet, är också viktiga uppgifter.

– Norden och Baltikum kan skapa stora värden genom att samarbeta kring utveckling och användning av AI, därför är det en mycket viktig signal att de nordiska länderna under det svenska ordförandeskapet i Nordiska ministerrådet nu har fattat detta första beslut. Gemensamt kan vi avsevärt stärka vår regions inflytande och välstånd, säger Mikael Ljungblom, chef för policy och internationella relationer på AI Sweden.

Centret kommer att vara öppet för partnerskap med relevanta aktörer från hela Norden och Baltikum och ska stärka regionens internationella konkurrens- och attraktionskraft.

AI Sweden leder nu ett förberedande arbete med stöd från Nordic Innovation. I ett nästa steg presenterar AI Sweden en rapport med konkret finansieringsförslag varefter Nordiska ministerrådet formellt fattar beslut om finansiering.
