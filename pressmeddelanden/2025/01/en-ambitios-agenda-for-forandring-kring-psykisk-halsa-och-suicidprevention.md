# En ambitiös agenda för förändring kring psykisk hälsa och suicidprevention

– Vi har beslutat att kalla strategin för ”Det handlar om livet”, för det är precis det som detta handlar om - Livet. Psykisk ohälsa och suicid är en av vår tids stora folkhälso- och samhällsutmaningar. Det är en fråga som regeringen prioriterar högt, säger socialminister Jakob Forssmed.

– Den här strategin är efterlängtad. Regeringen skapar nu förutsättningar för ett samordnat och långsiktigt arbete för en god psykisk hälsa genom hela livet. Det gör vi inte minst genom att stärka och utveckla förutsättningar för en god psykiska hälsa hos barn och unga – bland annat genom att utveckla arbetet för att alla barn ska ha en trygg uppväxt, goda chanser att lyckas i livet oavsett föräldrarnas livssituation och långsiktig stabilitet, säger socialtjänstminister Camilla Waltersson Grönvall.

– Om vi behöver stöd ska vi ovillkorligen bli väl omhändertagna - aldrig, aldrig ska vi känna att självmord är vår enda utväg. Den här strategin omfattar barn och vuxna. Skola, jobb och fritid. Strategin är konkret och den tar ohälsa på allvar. Alla ska kunna må bra hela livet, säger Liberalernas gruppledare Lina Nordquist.

– Handlingsplanen speglar regeringssamarbetets insikt om att psykisk hälsa handlar om mer än kunna erbjuda vård – det handlar om att skapa ett samhälle som främjar välmående, säger Leonid Yurkovskiy, ledamot i socialutskottet för Sverigedemokraterna.

Den nationella strategin som nu har beslutats ska skapa en gemensam och långsiktig inriktning för arbetet med psykisk hälsa och suicidprevention under de kommande tio åren. Ett arbete som ska främja psykiskt välbefinnande, förebygga psykisk ohälsa och suicid samt förbättra livsvillkoren för personer som lever med olika psykiatriska tillstånd.

Strategin bygger på fyra mål och sju delmål som bland annat syftar till att skapa ett samhälle som främjar en god och jämlik psykisk hälsa i hela befolkningen. Under respektive delmål i strategin pekas flera prioriteringar ut som ska bidra till att vägleda planeringen, genomförandet och uppföljningen av insatser på såväl nationell som lokal och regional nivå samt bland andra berörda aktörer.

Regeringen har även beslutat om regeringsuppdrag till Folkhälsomyndigheten och Socialstyrelsen att samordna, stödja och följa upp genomförandet av den nationella strategin. I samband med detta får ytterligare 25 myndigheter i uppdrag att medverka i arbetet.
