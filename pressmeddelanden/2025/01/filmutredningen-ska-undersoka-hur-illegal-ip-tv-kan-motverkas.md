# Filmutredningen ska undersöka hur illegal ip-tv kan motverkas

Filmområdet har påverkats starkt av det senaste decenniets snabba tekniska utveckling och samhällsomvandling. Den tekniska utvecklingen har förändrat både förutsättningarna för att göra film och påverkat publikens beteendemönster i grunden. Ip-tv är en del av den utvecklingen.

– Illegal ip-tv innebär rent konkret att aktörer stjäl tillgång till bland annat filmer och serier utan att betala för vare sig sändningsrätt, upphovsrätt eller varumärkesrätt. Det får negativa konsekvenser för såväl film- och tv- ranschen som den enskilda upphovsmannen. Vi vill därför att Filmutredningen tittar närmare på hur vi kan komma till rätta med det här problemet, säger kulturminister Parisa Liljestrand.

– Inom idrottsområdet har illegala strömningstjänster blivit ett stort problem. Det är frestande för många att betala för abonnemang som har ett pris långt under marknadspriset i stället för att betala fullt pris. Det många inte tänker på är hur det skadar idrottsrörelsen då det leder till inkomstbortfall för förbund och föreningar. Utredningens arbete kan bidra till att motverka detta, säger Jakob Forssmed, socialminister med ansvar för idrottsfrågor.

Tilläggsdirektivet innebär att utredaren får i uppdrag att beskriva hur innehållet i ip-tv som tillhandahålls utan tillstånd från berörda rättighetshavare görs åtkomligt och distribueras och att analysera hur sådan ip-tv påverkar den svenska film- och tv-branschen. Utredaren ska också analysera behovet av och förutsättningarna för ett förbud för privatpersoner att ta emot sådan ip-tv och föreslå hur ett förbud bör utformas, samt vid behov föreslå andra åtgärder för att motverka distributionen.

Utredaren ska ha en dialog med och hämta in upplysningar från berörda aktörer och rättighetshavare inom film- och tv-branschen och andra särskilt berörda rättighetshavare.

Eva Bergquist fortsätter som särskild utredare. Uppdraget ska redovisas senast den 30 september 2025. Ett delbetänkande som avser de ursprungliga delarna i direktiven ska lämnas senast den 28 februari 2025.
