# Regeringen ger nytt beredningsuppdrag för havsbaserad vindkraftspark

Regeringen har fått in flera nya tillståndsansökningar för att anlägga havsbaserade vindkraftparker. Regeringen ger nu Länsstyrelsen i Uppsala län i uppdrag att bereda ansökan om tillstånd enligt miljöbalken för vindkraftparken Najaderna.

Najaderna planeras att byggas utanför Gävles kust, i södra Bottenviken och är delvis belägen inom svenskt territorialvatten, med en sträckning ut i Sveriges ekonomiska zon. Vindkraftsparken planeras att uppnå en installerad effekt om cirka 1 700 MW och har potential att årligen producera cirka 4–5 TWh förnybar el.

För den del av parken som är belägen inom svensk ekonomisk zon har Najaderna Offshore AB lämnat in en ansökan om tillstånd enligt lagen om Sveriges ekonomiska zon till regeringen. Ansökan bereds sedan tidigare av Länsstyrelsen i Uppsala län.

Genom beslutet att ge Länsstyrelsen i Uppsala län i uppdrag att även bereda ansökan om tillstånd enligt miljöbalken för vindkraftparken Najaderna, tillförsäkras en samordnad prövning av vindkraftparken i sin helhet. En samordnad prövning gör sig än starkare mot bakgrund av att hela den hittillsvarande specifika miljöbedömningen har utgått från projektområdet, vilket är beläget inom såväl ekonomisk zon som territorialvattnet.
