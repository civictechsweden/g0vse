# Regeringen förstärker satsningen på hågkomstresor till Förintelsens minnesplatser

I år är det 80 år sedan befrielsen av förintelselägret Auschwitz-Birkenau. Att bevara och föra vidare minnet av Förintelsen är ett ansvar som regeringen tar på stort allvar och avser därför öka medlen till hågkomstresor till 8 miljoner kronor. Samtidigt görs satsningen permanent i statsbudgeten. Målet är att fler ska kunna ta del av verksamheten, inte minst elever och skolor i områden där utanförskapet är stort och som i lägre grad tagit del av insatserna.

– Att delta i en resa till Förintelsens minnesplatser är en upplevelse man bär med sig resten av livet. Förintelsen har och ska ha en särskild plats i vårt kollektiva minne. Rätt vårdat är det ett vaccin mot att historien ska upprepa sig. När allt fler överlevande och vittnen från Förintelsen lämnar oss måste vi föra vidare minnet av Förintelsen till nya generationer, i en ny tid. I detta fyller hågkomstresor en viktig funktion. Att minnas de miljontals människor som föll offer för Förintelsen gör också att vi bättre kan förstå faran med vår egen tids antisemitism, antiziganism och andra former av rasism och intolerans, säger kulturminister Parisa Liljestrand.

– Antisemitismen är ett gift som fördärvar liv och ytterst hela samhällen. Vi kan inte nöja oss med arbete för fysisk säkerhet för judiska organisationer – det är hatets rot, själva den föraktliga människosynen, som vi måste bekämpa med vår fulla kraft, tillsammans, säger energi- och näringsminister Ebba Busch.

– Antisemitismen sprider sig även i våra skolor. Lärare vittnar om svårigheter att tala klarspråk om Förintelsen och nutida antisemitism och att dessa ämnen ibland kan relativiseras eller mötas av tystnad. Det är en utveckling vi aldrig kan acceptera. Att minnas är vår gemensamma uppgift, men också att säkerställa att varje elev får lära sig om antisemitism. Skolan måste vara en plats där vi talar öppet och ärligt om vår historia. Så att det som hänt aldrig händer igen, säger utbildningsminister Johan Pehrson.

Genom förstärkta och permanenta medel stärks långsiktigheten och förutsättningarna för att genomföra hågkomstresor.

Satsningen bygger på en överenskommelse mellan regeringen och Sverigedemokraterna.
