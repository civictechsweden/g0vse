# Säkerhet och Ukrainas EU-närmande i fokus när Jessica Rosencrantz deltar vid ministerrådsmöte i Bryssel

På dagordningen för allmänna rådet står bland annat det polska ordförandeskapets prioriteringar. Europas säkerhet är i fokus.

– Vi måste ta ett större ansvar för Europas säkerhet – var och en och tillsammans. Polens fokus på säkerhet i alla dess dimensioner är därför helt rätt prioritering. Särskilt viktigt är Polens prioritering att fortsätta stödja Ukraina, så länge det krävs, säger EU-minister Jessica Rosencrantz.

Vid mötet kommer EU-ministrarna också att föra landspecifika diskussioner om rättsstatens principer i Ungern, Portugal, Rumänien och Slovenien, där situationen i Ungern är särskilt problematisk och förväntas ta störst utrymme.

Jessica Rosencrantz bjuder också in sina EU-ministerkollegor till ett frukostmöte för att diskutera Ukrainas EU-närmande. Vid frukosten deltar Ukrainas vice premiärminister Olha Stefanisjyna, EU:s utrikeschef Kaja Kallas och utvidgningskommissionär Marta Kos. Det har snart gått tre år sedan Ukraina lämnade in sin ansökan om ett EU-medlemskap, bara några dagar efter det att Ryssland inledde sin fullskaliga invasion.

– Ukraina kan bidra till att göra EU starkare och bättre rustat att möta vår tids stora utmaningar. Sverige har sedan lång tid tillbaka stöttat Ukraina på vägen mot ett EU-medlemskap och trots Rysslands fullskaliga invasion har Ukraina växlat upp sitt reformtempo. Nu finns ett momentum. Mötet med representanter för Ukraina, EU och medlemsländerna är ett konkret initiativ från Sverige för att driva på processen ytterligare, säger EU-minister Jessica Rosencrantz.
