# Regeringen utser Jenny Kvarnholt till ny generaldirektör och chef för Rättsmedicinalverket

– Fler brott måste klaras upp, och fler brottsoffer få upprättelse. Det gäller inte minst grova vålds- och sexualbrott. I det arbetet är Rättsmedicinalverket en helt central aktör. Jenny Kvarnholt är en mycket beprövad och uppskattad chef med stor erfarenhet från rättsväsendet och Regeringskansliet. Med henne som generaldirektör kan Rättsmedicinalverket utveckla sin roll som expertmyndighet och ta nya steg i arbetet med brottsutredningar på uppdrag av polis, åklagare domstolar och kriminalvård, säger justitieminister Gunnar Strömmer.

Jenny Kvarnholt är sedan 2020 expeditionschef på Justitiedepartementet. Hon har tidigare varit expeditionschef på Näringsdepartementet samt departementsråd och enhetschef på Justitiedepartementet. Jenny Kvarnholt har genomgått domarutbildning vid Kammarrätten i Stockholm och Förvaltningsrätten i Stockholm.

Den nya generaldirektören får tre medskick i sitt uppdrag:

För det första att fortsätta utvecklingen av myndighetens underlag till rättsväsendet, och förbereda myndigheten för ny lagstiftning. Rättsmedicinalverket spelar en central roll i att öka lagföringen av brott med sina högkvalitativa underlag inom rättsmedicin, rättspsykiatri, rättskemi och rättsgenetik, och måste kontinuerligt fortsätta utvecklingen av sina underlag.

För det andra att stärka och utveckla samarbetet inom rättsväsendet. Rättsmedicinalverket ska aktivt samverka med andra myndigheter för att möta uppdragsgivarnas behov och förväntningar, och för att säkerställa att myndighetens kunskaper tas tillvara inom rättsväsendet.

För det tredje att säkerställa en effektiv styrning och resursanvändning i myndigheten. Rättsmedicinalverket har under senare år fått ökade anslag för att stärka kvaliteten och öka effektiviteten i verksamheten, och det är viktigt att se till att dessa tillskott leder till förbättrade resultat.
