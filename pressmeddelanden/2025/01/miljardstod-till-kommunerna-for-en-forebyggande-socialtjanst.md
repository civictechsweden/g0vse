# Miljardstöd till kommunerna för en förebyggande socialtjänst

– Med den nya lagen kan socialtjänsten möta behov hos fler barn och vuxna, genom tidigare insatser och ett mer utåtriktat och förebyggande arbete. Men det är avgörande att kommunerna får medel till socialtjänstens omställning och att vi redan nu påbörjar en uppföljning av denna historiska reform, säger socialtjänstminister Camilla Waltersson Grönvall.

– Den nya socialtjänstlagen innebär en tydlig omställning till mer förebyggande arbete. För att kunna komma in tidigare behöver kommunerna utveckla kompetens för det, men det kan också vara så enkelt som att man behöver bli fler inom socialtjänsten. Med detta miljardstöd får kommunerna förutsättningar för båda delarna, säger socialminister Jakob Forssmed.

– En trädgård blir inte vackrare av bara en trädgårdstidning – den kräver odlingsredskap och omsorgsfullt arbete. Därför får kommunerna pengar för omställningen och samtidigt säkrar vi en noggrann uppföljning, säger Liberalernas gruppledare Lina Nordquist.

– Det brottsförebyggande arbetet är bara ett av de många områden där tidigare regeringar misslyckats med att vända den negativa utvecklingen. Detta prioriteras nu av Sverigedemokraterna och regeringen med ett miljardstöd till landets kommuner, parallellt med uppföljning och utvärdering för att säkerställa att åtgärderna är ändamålsenliga och får önskad effekt, säger Linda Lindberg, gruppledare för Sverigedemokraterna.

Regeringen har beslutat om en proposition till en ny socialtjänstlag som bland annat syftar till att ge socialtjänsten bättre förutsättningar att möta den demografiska utvecklingen och andra aktuella samhällsutmaningar. Kommunerna får använda medlen till bemanning och kompetenshöjande insatser för att verka i enlighet med den nya socialtjänstlagens syfte, för en förebyggande, lätt tillgänglig och kunskapsbaserad socialtjänst.

Genom ett statsbidrag på 1 200 miljoner kronor stödjer regeringen kommunernas omställning till den nya socialtjänstlagen. Av dessa medel ska 23 miljoner kronor ges till de regionala samverkans- och stödstrukturerna för att stödja kommunernas samverkan och arbetet för en kunskapsbaserad socialtjänst.

– Det är oerhört viktigt att kommunerna samverkar. De regionala samverkans- och stödstrukturerna har en viktig roll i det arbetet. För små glesbygdskommuner är samverkan med flera eller större kommuner avgörande för att kunna erbjuda vissa insatser, fortsätter socialtjänstminister Camilla Waltersson Grönvall.

Regeringen ger Socialstyrelsen i uppdrag att betala ut statsbidraget. Regeringen ger dessutom Myndigheten för vård- och omsorgsanalys i uppdrag att följa upp tillämpningen av den nya socialtjänstlagen. Myndigheten ska också utvärdera statens stöd till kommunerna för omställningen till den nya socialtjänstlagen.
