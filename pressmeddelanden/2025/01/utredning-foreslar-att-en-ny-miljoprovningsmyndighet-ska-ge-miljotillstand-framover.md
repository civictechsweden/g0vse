# Utredning föreslår att en ny miljöprövningsmyndighet ska ge miljötillstånd framöver

**1. En ny prövningsorganisation**

Miljötillståndsutredningen föreslår en ny prövningsmyndighet för hela miljöprövningsprocessen. Den nya myndigheten ska ansvara för hela miljöbedömnings- och tillståndsprövningsprocessen. Länsstyrelsens och miljöprövningsdelegationernas ansvar för dagens samrådsprocess flyttas till den nya myndigheten och företag och andra verksamhetsutövare kommer därmed att ha kontakt med en och samma myndighet genom hela processen.

**2. Ny samlad reglering om miljöprövning – för att underlätta tillämpningen av regelverket**

I ett nytt kapitel i miljöbalken samlas regleringen av både miljöfarlig verksamhet och vattenverksamhet. Vilka verksamheter och åtgärder som är tillstånds- respektive granskningspliktiga regleras i en förordning.

**3. En ny samordnad miljöbedömnings- och tillståndsprövningsprocess införs**

Processen förändras så att den motsvarar EU-rättens krav. Det innebär att två prövningsspår införs, ett enkelt och snabbt spår för granskningspliktiga verksamheter och ett tillståndsspår för sådana verksamheter och åtgärder som alltid ska miljöbedömas. Generella tidsfrister för olika moment införs. Endast ett samråd är obligatoriskt i miljöbedömningsprocessen. Vad ett tillstånd ska innehålla förtydligas och processen för ändring och omprövning av ett tillstånd förenklas och förtydligas.

– Det pågår ett intensivt arbete för att effektivisera tillståndsprocesserna och regeringen arbetar på många sätt med frågan om miljöprövningar. Ett av syftena med denna utredning är att riva de hinder som i dag bromsar klimatomställningen, så att industrin och transportsektorn kan ställa om sina verksamheter och fasa ut det fossila bränslet så snabbt som möjligt, säger klimat- och miljöminister Romina Pourmokhtari.

Miljötillståndsutredningen fick ett omfattande uppdrag eftersom regeringen ansåg att en reform inom miljöprövningen behövdes för att tillståndsprocesserna skulle bli mer effektiva och förutsebara. Regeringen bedömer att arbetet med att reformera miljöprövningen behöver fortsätta och ser behov av ytterligare utredning av vissa frågor, se separat pressmeddelande om tilläggsdirektivet.

Regeringen kommer nu att analysera utredningens förslag och som en del i detta remittera betänkandet.

Regeringen har redan tillsatt en arbetsgrupp inom departementet för att bedöma behovet av kompletterande förslag och för att ta steg två på vägen mot en mer effektiv miljöprövning.
