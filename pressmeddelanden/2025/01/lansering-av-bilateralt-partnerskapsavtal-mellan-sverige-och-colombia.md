# Lansering av bilateralt partnerskapsavtal mellan Sverige och Colombia

Partnerskapsavtalet signerades i juni 2024 av statsminister Ulf Kristersson och Colombias president Gustavo Petro, och visar på bredden i det svensk-colombianska samarbetet. Partnerskapsavtalet syftar till att stärka ländernas samarbete inom fyra huvudsakliga områden:

* Politisk dialog och multilateralt samarbete,
* handel och utvecklingssamarbete,
* klimat, miljö, grön och digital omställning,
* fred och säkerhet.

Två tematiska arbetsgrupper har bildats för att främja prioriterade områden inom det bilaterala partnerskapsavtalet. Den ena gruppen fokuserar på fredssamarbete, mänskliga rättigheter, mänsklig säkerhet och stärkandet av institutioner. Den andra gruppen fokuserar på ekonomiska möjligheter, vetenskap, innovation och hållbar utveckling.

Under högnivådialogen mottog utrikesminister Maria Malmer Stenergard och Colombias ställföreträdande utrikesminister Paola Vásquez rapportering från grupperna, som presenterade ett flertal resultat inom bland annat fred, jämställdhet, klimat och hållbar utveckling. Sverige och Colombia firade 150 år av bilaterala relationer under 2024. Lanseringen av det bilaterala partnerskapsavtalet visar på det breda samarbetet länderna sinsemellan.
