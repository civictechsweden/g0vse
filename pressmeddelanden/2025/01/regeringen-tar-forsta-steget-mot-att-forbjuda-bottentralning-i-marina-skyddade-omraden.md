# Regeringen tar första steget mot att förbjuda bottentrålning i marina skyddade områden

Förbudet ska gälla för bottentrålning i marina nationalparker, naturreservat, biotopskyddsområden och Natura 2000-områden. Bottentrålning är fiske med redskap som släpas i havsbotten. Syftet med att begränsa användningen av bottentrålning är att skydda och bevara känsliga områden i havet.

– Bottentrålning kan påverka havsmiljön på flera olika sätt och det är särskilt angeläget att skydda miljön i marina skyddade områden, säger landsbygdsminister Peter Kullgren.

– Marina skyddade områden inrättas för att freda känsliga och viktiga naturvärden från störningar. Bottentrålningen kan skada havsbottnens ekosystem. Det är hög tid att vi förbjuder bottentrålning i våra marina naturreservat, biotopskyddsområden, Natura 2000-områden och nationalparker, säger klimat- och miljöminister Romina Pourmokhtari.

– Sverige arbetar aktivt på hemmaplan och i EU för att värna våra hav. Jag är stolt över att regeringen går fram med skarpa förslag för ett långsiktigt hållbart fiske. Vi tar ledarskap i de frågor som är viktiga för Sverige och för Europas gemensamma miljö, säger EU-minister Jessica Rosencrantz.

Regeringen avser att i förordning meddela föreskrifter om ett förbud mot bottentrålning efter att den föreslagna ändringen i fiskelagen har beslutats.

Utgångspunkten är att undantag från förbudet ska kunna göras, om det inte bedöms motverka syftet med områdesskyddet.

Lagändringarna föreslås träda i kraft den 1 juli.
