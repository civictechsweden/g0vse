# Regeringen vill stärka konsumentskyddet på kreditmarknaden

Konsumentkreditinstitut är företag som driver verksamhet med konsumentkrediter och som har lägre krav på kapital och organisation än banker. Konsumentkreditinstitutens lån utmärker sig i flera avseenden jämfört med bankernas. De har till övervägande dominerande del en avsevärt högre ränta än den ränta bankerna ger. Låntagarna hos konsumentkreditinstituten utgörs i hög omfattning av unga människor med låga inkomster. Dessa låntagare får också i väsentligt högre grad än bankers låntagare betalningspåminnelser, inkassokrav och skulder hos Kronofogdemyndigheten.

– Konsumtionsskulderna ökar och många hamnar i allvarliga problem eftersom de har tagit krediter som de egentligen inte borde ha beviljats. Den här rovdriften av de mest utsatta behöver upphöra. Det behövs betydligt högre krav på långivarna, säger finansmarknadsminister Niklas Wykman.

– Regeringen ser allvarligt på de risker som kan medföra att allt fler tar lån de inte kan betala tillbaka. Det här är ett viktigt och rimligt steg för att skydda konsumenterna från oseriösa låneupplägg för lån de egentligen inte har råd med, säger civilminister Erik Slottner.

Enligt förslaget i lagrådsremissen ska det inte längre vara möjligt att bedriva verksamhet som konsumentkreditinstitut. I stället ska det endast bli tillåtet för banker att ge konsumentkrediter.

I dag får banker och konsumentkreditinstitut förmedla konsumentkrediter. Enligt förslaget i lagrådsremissen ska det endast bli tillåtet för banker att förmedla konsumentkrediter.

Lagändringarna föreslås träda i kraft den 1 juli 2025.
