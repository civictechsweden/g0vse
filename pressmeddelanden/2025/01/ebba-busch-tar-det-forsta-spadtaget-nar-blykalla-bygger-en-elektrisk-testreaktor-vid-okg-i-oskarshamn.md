# Ebba Busch tar det första spadtaget när Blykalla bygger en elektrisk testreaktor vid OKG i Oskarshamn

– Sverige är en stolt kärnkraftsnation. Blykallas elektriska testreaktor är ett viktigt steg för att demonstrera och kommersialisera tekniken, men en ännu viktigare milstolpe för svensk kärnkraftsinnovation, säger energi- och näringsminister Ebba Busch.

Ny kärnkraft behövs för att tillgodose framtidens elbehov och för att öka leveranssäkerheten i elsystemet. Kärnkraft har en avgörande roll både i att återupprätta en leveranssäker och trygg elförsörjning samt i att åstadkomma en effektiv klimatomställning.

Energimyndigheten har tidigare beviljat 99 miljoner kronor i stöd till projektet med syfte att kunna demonstrera en mindre blykyld reaktor genom en elektriskt uppvärmd pilotanläggning.

Kärnkraftsforskningen har länge varit eftersatt i Sverige. För att sektorn ska kunna växa behöver forskning och innovation inom området utökas för att stärka den nationella kompetensen. För att skapa långsiktiga förutsättningar avsätter regeringen i energiforskningspropositionen (prop. 2024/25:72) 600 miljoner kronor under perioden 2025–2028 för kärnkraftsforskning, varav 100 miljoner bör gå till pilot- och demonstrationsprojekt. I forsknings- och innovationspropositionen (prop. 2024/25:60) avsätter regeringen under samma period ytterligare 120 miljoner kronor för kärnteknisk grundforskning.

För medieförfrågningar kontakta pressekreterare Dan Jormvik.
