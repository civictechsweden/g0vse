# Förslag om kraftfullare åtgärder mot hot och våld överlämnas till riksdagen

– Vi måste sätta stopp för den organiserade brottsligheten och se till att människor som har viktiga förtroendeuppdrag i kommuner och regioner skyddas från hot och våld. Det handlar om att förhindra lidande för enskilda personer men också att skydda vår demokrati, säger civilminister Erik Slottner.

I propositionen föreslås en skyldighet för kommuner och regioner att förebygga att kommunal- och regionråd utsätts för skada till följd av hot och våld. Förslaget motsvarar det ansvar som kommuner och regioner redan i dag har för sina arbetstagare enligt arbetsmiljöregelverket.

– Hot mot förtroendevalda är något som vi aldrig får acceptera – ytterst är det ett hot mot demokratin. Det finns en lucka i lagstiftningen när det gäller ansvaret för lokala politikers säkerhet. Den luckan täpper vi nu till, och med det kan säkerheten stärkas för medborgarnas valda företrädare i kommuner och regioner, säger justitieminister Gunnar Strömmer.

Lagändringarna föreslås träda i kraft den 1 juli 2025.

Förslaget finns med i regeringens handlingsplan mot korruption och otillåten påverkan 2024–2027.
