# SKR och regeringen samarbetar för fler HVB-platser

Genom den tillfälliga överenskommelsen, som sträcker sig över två år och omfattar tio miljoner kronor, ska kommunerna få stöd att hitta vårdplatser som svarar mot barns och ungas behov.

– Alla barn och unga har rätt till en trygg, säker och ändamålsenlig placering. Regeringen arbetar intensivt med de utmaningar som präglar samhällsvården. Utöver långsiktiga åtgärder tar regeringen nu ett större ansvar för att platssituationen i kommunerna ska bli bättre, här och nu, säger socialtjänstminister Camilla Waltersson Grönvall.

SKR och Regeringen ska på olika sätt stödja kommunernas arbete med att få tillgång till vårdplatser för barn och unga som svarar mot barns och ungas behov. Bland annat ska kommunerna ges stöd i arbetet att tillgängliggöra fler vårdplatser, i arbetet att starta nya HVB-verksamheter och stöd att samverka kommunerna emellan gällande både placeringar, arbetssätt och erfarenheter.

– Platsbristen inom barn- och ungdomsvården är mycket allvarlig, samtidigt som grov kriminalitet brer ut sig bland allt yngre barn. I ett sådant läge måste vi agera och hjälpa kommunerna att hitta placering åt de barn som behöver det. Men framåt behöver vi en långsiktigt hållbar lösning som staten tar huvudansvar för, säger Anders Henriksson, SKR:s ordförande.

I arbetet ska SKR föra dialog med Polismyndigheten, Ekobrottsmyndigheten, Statens institutionsstyrelse, Inspektionen för vård och omsorg och Socialstyrelsen. SKR ska även föra dialog med myndigheterna i den befintliga samverkansstrukturen Barn och unga i organiserad brottslighet (Bob) och med den nationella samordnaren för fler kvalitativa vårdplatser inom den sociala barn- och ungdomsvården i syfte att främja platstillgången. Dessutom ska SKR föra dialog med placeringssamordnare i kommuner och med arbetsgivar- och branschorganisationer för vårdgivare som bedriver vård och omsorg i privat regi.

SKR ska lämna en verksamhetsrapport till Regeringskansliet (Socialdeparte­men­tet) senast den 31 mars 2026.
