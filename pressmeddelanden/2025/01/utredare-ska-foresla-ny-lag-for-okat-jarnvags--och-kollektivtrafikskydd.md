# Utredare ska föreslå ny lag för ökat järnvägs- och kollektivtrafikskydd

– Resenärer ska kunna känna sig trygga när de reser kollektivt i Sverige, oavsett vilket trafikslag man väljer. Trafikverket och Transportstyrelsen har pekat på att en ny lag skulle öka tryggheten och jag har därför gett en utredare i uppdrag att ta fram ett förslag till en sådan lag, säger infrastruktur- och bostadsminister Andreas Carlson.

En bokstavsutredare får i uppdrag att fram ett förslag till en ny lag om järnvägs- och kollektivtrafikskydd och vid behov även förslag till en ny förordning som kompletterar lagen.

Trafikverket och Transportstyrelsen har i rapporten Uppdrag att utreda behovet av att stärka det svenska järnvägs- och kollektivtrafikskyddet, tidigare pekat på att nuvarande regler inte är tillräckliga och att en särskild lag om järnvägs- och kollektivtrafikskydd skulle öka tryggheten för människor som befinner sig i järnvägs- och kollektivtrafiken.

Med utgångspunkt i myndigheternas förslag och rekommendationer får juristen Susanna Halling därför i uppdrag att ta fram förslag till en ny lag. Uppdraget ska redovisas i en promemoria senast den 16 juni 2025.

Parallellt med bokstavsutredarens uppdrag, arbetar Trafikverket och Transportstyrelsen vidare med regeringsuppdraget att gemensamt utarbeta förslag på vidareutvecklade strategiska förutsättningar för, och genomförande av ett nationellt program för järnvägs- och kollektivtrafikskydd. Även detta uppdrag ska redovisas senast den 16 juni 2025.
