# Bistånds- och utrikeshandelsminister Benjamin Dousa tar emot FN:s humanitära chef Tom Fletcher

– Över 300 miljoner människor behöver livräddande stöd på grund av krig, konflikt och klimatförändringar. Som en av världens största humanitära givare bidrar Sverige varje dag till att minska deras lidande – men vi vet också att det finns outnyttjad potential inom den privata sektorn. Därför ser jag fram emot att ta emot Tom Fletcher, tillsammans med 13 svenska företag som kommer att presentera innovativa lösningar kopplade till de humanitära behov vi ser i världen idag, säger bistånds- och utrikeshandelsminister Benjamin Dousa.

Under besöket i Sverige kommer Fletcher utöver bistånds- och utrikeshandelsministern även att träffa statssekreterare Diana Janse.

FN:s kontor för samordning av humanitärt bistånd (OCHA) har som uppdrag att leda, samordna och främja en sammanhållen och effektiv internationell respons i en humanitär kris eller katastrof, i syfte att rädda liv och lindra nöd. Sverige är en av OCHA:s största givare.
