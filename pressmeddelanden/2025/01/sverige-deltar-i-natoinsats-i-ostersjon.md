# Sverige deltar i Natoinsats i Östersjön

Efter den senaste tidens incidenter inleder Nato en insats för ökad närvaro i Östersjön. Den 9 januari fattade regeringen beslut om svenskt deltagande från Försvarsmakten i insatsen.

Försvarsmakten ska bidra med upp till tre örlogsfartyg och en luft- och sjöövervakningsförmåga i form av flygplanet ASC 890.

Kustbevakningen kommer att samarbeta med insatsen och ska bidra med fyra fartyg som ska övervaka prioriterade områden. Ytterligare sju fartyg kommer att hållas i beredskap.

– Genom det svenska bidraget från både Försvarsmakten och Kustbevakningen visar Sverige sitt starka stöd och deltagande i att stärka säkerheten i Östersjön, säger försvarsminister Pål Jonson.

Det är första gången Sverige som allierad bidrar med en väpnad styrka till Natos avskräckning och försvar.

– Det här är ett styrkebesked från svensk sida, där civila och militära myndigheter samarbetar för att stärka vår gemensamma säkerhet i Östersjön, säger minister för civilt försvar, Carl-Oskar Bohlin.
