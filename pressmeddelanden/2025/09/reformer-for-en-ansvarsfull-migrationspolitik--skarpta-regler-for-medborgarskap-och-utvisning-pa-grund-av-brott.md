# Reformer för en ansvarsfull migrationspolitik – skärpta regler för medborgarskap och utvisning på grund av brott

– Vi avsätter nu resurser för att skärpa kraven för att bli svensk medborgare och för att den utlänning som begår brott i Sverige också ska utvisas. Det är viktiga satsningar för att både stärka förtroendet för migrationspolitiken och sammanhållningen i Sverige. Vi vill att varje person som blir svensk medborgare känner en stolthet och en gemenskap med det svenska samhället, säger migrationsminister Johan Forssell.

I budgetpropositionen för 2026 föreslås att medel tillförs för följande:

* Skärpta regler om utvisning på grund av brott
* Medborgarskapet uppvärderas genom krav på bland annat självförsörjning och förlängd hemvisttid
* Kunskapskrav i svenska och om det svenska samhället införs för att förvärva medborgarskap

## Skärpta regler om utvisning på grund av brott

Regeringen avser att återkomma med förslag som innebär att fler ska kunna utvisas på grund av brott och som utgår från förslagen i betänkandet Ett skärpt regelverk om utvisning på grund av brott (SOU 2025:54). Utredningens förslag innebär bland annat att brott ska kunna vara utvisningsgrundande i högre utsträckning än idag och att åklagare ska vara skyldiga att yrka på utvisning när brottet är utvisningsgrundande. Med de nya reglerna bedömer utredningen – vid en grov uppskattning – att antalet brottsutvisade kan sexfaldigas. Berörda myndigheter föreslås tillföras medel för detta ändamål från och med 2026.

## Medborgarskapet uppvärderas genom skärpta krav

– Det är viktigt att uppvärdera medborgarskapet och också ställa relevanta krav för att erhålla ett svenskt medborgarskap. Regeringen fortsätter med den förändring av migrationspolitiken som påbörjades 2022 genom de förslag som nu läggs fram i budgeten, säger Kristdemokraternas migrationspolitiska talesperson Ingemar Kihlström

Regeringen avser att återkomma med förslag om att kraven för att förvärva svenskt medborgarskap ska skärpas och som utgår från förslagen i betänkandet Skärpta krav för svenskt medborgarskap (SOU 2025:1) och promemorian Självförsörjning som krav för svenskt medborgarskap. Medborgarskapet har stor betydelse, både rättsligt och symboliskt. Genom att skärpa kraven höjer också regeringen medborgarskapets status. Förslagen i utredningen och promemorian innebär bland annat att det ska införas ett försörjningskrav, att det ska krävas en längre hemvisttid i Sverige samt skärpta krav på ett hederligt levnadssätt. Regeringen föreslår att Migrationsverket tillförs medel från och med 2026 för kostnader till följd av förslagen.

– Med dessa reformer ser vi till att det svenska medborgarskapet ges till personer som är redo att ta ansvar och delta i samhället på egna meriter. Genom krav på egen försörjning, att man inte levt på försörjningsstöd de senaste tre åren och fler möjligheter att utvisa kriminella etablerar vi en ny princip; den som vill bli svensk medborgare ska stå på egna ben, säger Sverigedemokraternas migrationspoliska talesperson Ludvig Aspling

## Kunskapskrav för att förvärva medborgarskap

Att ha kunskaper i det svenska språket och att förstå hur samhället är organiserat och fungerar är centralt för att delta aktivt i det svenska samhället. Utan sådana kunskaper är det svårt att förstå sina skyldigheter och tillvarata sina rättigheter. Regeringen avser därför att återkomma med förslag om krav på kunskaper i svenska och om det svenska samhället för att förvärva svenskt medborgarskap. Regeringen föreslår att Universitets- och högskolerådet tillförs medel från och med 2025 för kostnader att utveckla och genomföra medborgarskapsprov i svenska och samhällskunskap.

–  Det är viktigt att prov som kommer ha stor betydelse för individen håller hög kvalitet och blir träffsäkra. Nu ser vi till att Universitet- och högskolerådet får de resurser som krävs för deras uppdrag att utveckla och genomföra medborgarskapsprov i svenska och samhällskunskap. Att behärska svenska språket och ha kunskap om samhället är nyckeln till integrationen, säger gymnasie-, högskole-, och forskningsminister Lotta Edholm.

Förslagen bygger på en överenskommelse mellan regeringen och Sverigedemokraterna.

| **Reformer för en ansvarsfull migrationspolitik – skärpta regler för medborgarskap och utvisning på grund av brott (mnr)** | | | | |
| --- | --- | --- | --- | --- |
|  | **2025** | **2026** | **2027** | **2028** |
| **Skärpta regler om utvisning på grund av brott** |  | 84 | 350 | 350 |
| **Medborgarskapet uppvärderas genom skärpta krav på bl.a. vistelsetid** |  | 30 | 17 | 17 |
| **Kunskapskrav införs för att förvärva medborgarskap** | 24 | 88 | 95 | 137 |
