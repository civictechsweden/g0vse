# Nya regler ger förbättrade förutsättningar för företagare

En person som företräder ett företag, till exempel en VD, kan i vissa fall bli personligt betalningsansvarig för företagets skatteskulder. Det är viktigt att risken för företrädare att bli personligen betalningsansvarig för företags skatteskulder inte hämmar företagandet eller försvårar rekryteringen av kompetenta företrädare.

I lagrådsremissen föreslås därför att möjligheterna till befrielse från personligt betalningsansvar ska utökas. Det föreslås också att företrädare ska kunna ansöka om två månaders rådrum för att få längre tid på sig att utvärdera olika handlingsalternativ och vidta åtgärder. Under denna tvåmånadersperiod, som räknas från skattens förfallodag, riskerar företrädaren inte ett personligt betalningsansvar utan ges tid att agera för att kunna driva verksamheten vidare. Bestämmelserna föreslås träda i kraft den 1 juli 2026.

– Med de här förslagen vill regeringen förbättra villkoren med att driva och utveckla företag och att minska riskerna för att livskraftiga företag avvecklas i onödan. Regeringen kommer att fortsätta följa frågan om det skatterättsliga företrädaransvaret noggrant, säger finansminister Elisabeth Svantesson.
