# Nu blir det enklare för personer med adhd att få körkortstillstånd

– I dag får mer än 99 procent av de som prövas medicinskt för adhd eller autism bifall när de ansöker om körkortstillstånd. Att ta bort den särskilda prövningen innebär en enorm lättnad för den enskilde och avlastar både sjukvård och Transportstyrelsen från onödig administration, säger infrastruktur- och bostadsminister Andreas Carlson.

– Kravet på läkarintyg för att personer med adhd- eller autismdiagnos ska få ta körkort går inte att motivera och därför är jag väldigt glad att det nu tas bort. Det blir en lättnad för alla de personer som nu slipper begära läkarintyg. Det blir samtidigt en lättnad för alla de hårt arbetande inom vården som nu slipper skriva intygen utan kan ägna tiden åt vårdmöten som skapar mening och värde, säger socialminister Jakob Forssmed.

Antalet barn och unga som diagnostiseras med adhd och autismspektrumtillstånd har ökat. Socialstyrelsen uppskattar att 10,5 procent av pojkarna och 6 procent av flickorna hade en adhd-diagnos 2022. Enligt myndighetens prognos förväntas en fortsatt ökning ske under de kommande åren.

Utvecklingen där allt fler barn och unga diagnostiseras har gjort att det blivit en ökad efterfrågan på undersökningar och läkarintyg för prövning av körkortstillstånd.

Transportstyrelsen har på uppdrag av regeringen sett över sina föreskrifter och allmänna råd om medicinska krav för körkortsinnehav för personer med adhd, autism och likartade tillstånd.

Den ändring som nu genomförs innebär att personer med adhd och autism som ansöker om körkortstillstånd inte kommer att prövas utifrån nämnda diagnoser. I dessa fall försvinner kravet på läkarintyg.

Ändringen kommer att börja gälla senast från och med 15 januari 2026.
