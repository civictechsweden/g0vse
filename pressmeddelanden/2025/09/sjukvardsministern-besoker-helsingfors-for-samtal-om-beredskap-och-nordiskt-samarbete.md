# Sjukvårdsministern besöker Helsingfors för samtal om beredskap och nordiskt samarbete

– Finland och Sverige står inför liknande utmaningar inom hälso- och sjukvården, inte minst när det gäller beredskap och försörjningssäkerhet. Genom att dela erfarenheter och stärka det nordiska samarbetet kan vi tillsammans bygga en mer motståndskraftig vård för framtiden, säger sjukvårdsminister Acko Ankarberg Johansson.

Dagen inleds med ett besök på svenska ambassaden, där aktuella politiska frågor i Finland presenteras. Därefter följer en genomgång av Finlands social- och hälsovårdsreform, som innebär att ansvaret för vård och omsorg har överförts till 21 nya välfärdsområden.

Under lunchmötet med minister Grahn-Laasonen diskuteras gemensamma utmaningar och möjligheter inom beredskap, läkemedelsförsörjning och nordiskt samarbete. Finland är under 2025 ordförande i Nordiska ministerrådet och har prioriterat samhällssäkerhet som en central fråga.

Efter lunchen genomförs ett studiebesök på Beredskapscentralen vid Helsingfors universitetssjukhus, där arbetet med lägesbild och beredskapsplanering inom social- och hälsovården presenteras.

Besöket är en del av sjukvårdsministerns arbete med att stärka Sveriges beredskap och samverkan med nordiska grannländer.

För mer information och intervjuförfrågningar, kontakta pressekreterare Joel Apelthun.
