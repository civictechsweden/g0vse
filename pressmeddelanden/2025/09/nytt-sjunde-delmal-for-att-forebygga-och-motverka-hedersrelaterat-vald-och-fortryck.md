# Nytt sjunde delmål för att förebygga och motverka hedersrelaterat våld och förtryck

Hedersrelaterat våld och förtryck är ett allvarligt samhällsproblem som strider mot grundläggande värderingar. Det tar sig ofta kollektiva uttryck och kan därmed skilja sig från andra våldsformer. Genom att införa ett särskilt delmål synliggörs detta och arbetet mot hedersrelaterat våld får ökad uppmärksamhet.

Det nya delmålet är:
Hedersrelaterat våld och förtryck ska upphöra. Alla, oavsett kön, ska genom hela livet ha samma rätt och möjlighet att leva sitt liv utan att begränsas av kollektivt grundade hedersnormer.

– Det nya delmålet sätter ljuset på hedersrelaterat våld och förtryck. Det är ett område som länge varit osynliggjort och som drabbar människor på djupet – ofta redan i unga år. Alla ska ha rätt att forma sitt eget liv, fria från kontroll, rädsla och kollektivt förtryck, säger jämställdhetsminister Nina Larsson.

I samband med att det sjunde jämställdhetspolitiska delmålet införs förtydligas också det sjätte delmålet: Mäns våld mot kvinnor, våld i nära relationer och utnyttjande i prostitution och människohandel ska upphöra. Alla, oavsett kön, ska genom hela livet ha samma rätt och möjlighet till kroppslig och psykisk integritet.

Regeringen kommer även att ta fram en ny tioårig nationell strategi från 2026, som ska ersätta den nuvarande strategin mot mäns våld mot kvinnor. Den nya strategin ska bidra till ökad effektivitet, tydligare styrning och strukturerad uppföljning. För att kraftsamla kring det nya delmålet kommer även en handlingsplan mot hedersrelaterat våld och förtryck tas fram för åren 2026-2028.

I budgetpropositionen för 2026 satsar regeringen 166 miljoner kronor i nya satsningar inom jämställdhetspolitiken för 2026. Tillsammans med redan liggande reformer blir det totalt den största jämställdhetsbudgeten någonsin med viktiga satsningar för att motverka mäns våld mot kvinnor, våld i nära relationer, hedersrelaterat våld och förtryck och prostitution och människohandel.
