# Regeringen föreslår straffrättsligt skydd för tekniska företagshemligheter

Regeringen går vidare med förslaget att det ska bli straffbart att utnyttja eller röja tekniska företagshemligheter, även när personen har haft laglig tillgång till informationen. Syftet är att motverka att viktig kunskap sprids på ett sätt som skadar innovation och konkurrenskraft.

Förslaget innebär att det införs två nya brott i lagen om företagshemligheter. Kriminaliseringen ska gälla tekniska företagshemligheter, alltså information som är avgörande för teknisk utveckling, till exempel ritningar, processer eller forskningsresultat. I dag saknas straffrättsligt skydd mot att personer med laglig tillgång till sådan information missbrukar den.

Förslaget är en del av regeringens arbete för att stärka Sveriges innovationsförmåga och skydda näringslivet mot otillbörlig informationsspridning.

Lagändringarna föreslås träda i kraft den 1 januari 2026.
