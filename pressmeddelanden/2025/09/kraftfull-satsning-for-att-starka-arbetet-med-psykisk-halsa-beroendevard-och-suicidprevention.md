# Kraftfull satsning för att stärka arbetet med psykisk hälsa, beroendevård och suicidprevention

– Det behövs en bättre och mer sammanhållen vård för att möta de utmaningar som finns inom vuxenpsykiatrin. Behovet av psykiatrisk vård ökar, samtidigt som många i dag inte får tillräckligt samordnad eller behovsanpassad vård. Med dessa satsningar förbättrar vi stöder till människor med psykisk ohälsa, beroendeproblematik och samsjuklighet, säger socialminister Jakob Forssmed.

– Varje år tar omkring 1 500 människor sina liv i Sverige. Det är en siffra som påminner oss om att vi måste göra mer för att förstå varför det sker och hur vi kan förebygga. Med en nationell haverikommission för suicid skapar vi för första gången en samlad funktion som systematiskt kan utreda och analysera orsakerna bakom dessa tragedier. Målet är att ge hela samhället bättre kunskap om vad som brustit och hur vi kan förhindra att fler människor hamnar i samma situation. Särskilt viktigt är det att stärka lärandet när det gäller suicid bland barn och unga, där kunskapsluckorna i dag är stora, säger socialtjänstminister Camilla Waltersson Grönvall.

– Nu stärker vi arbetet för hela befolkningens psykiska hälsa. Vi öronmärker närmare 1600 miljoner kronor för mer vård och fler vårdplatser i psykiatri, allt format efter individer och deras behov. Vad vi än drabbas av ska vi känna samhällets stöd, säger Lina Nordquist gruppledare för Liberalerna.

– Under alldeles för lång tid har psykiatrin varit underfinansierad och människor med psykisk ohälsa eller beroendeproblematik har inte fått det stöd och den vård man kan förväntas. Vi ser behov av att öka tillgängligheten, öka antalet vårdplatser och stärka de akutpsykiatriska verksamheterna. Nu levererar vi en kraftfull satsning som kommer göra verklig skillnad för både patienter och anhöriga, säger Lina Lindberg, gruppledare för Sverigedemokraterna.

### Storsatsning för vuxenpsykiatrin

Den specialiserade psykiska vården för vuxna står inför flera utmaningar, inte minst när det gäller vårdkapacitet och behovet av en mer personcentrerad, sammanhållen och effektiv vård.

För att kunna möta de utmaningar som finns inom vuxenpsykiatrin föreslår regeringen i budgetpropositionen för 2026 en fortsatt satsning för att stärka och utveckla den specialiserade psykiatriska vården för vuxna. Förslaget innebär att 1,5 miljarder kronor avsätts under 2026 för att öka vårdkapacitet och antalet vårdplatser, stärka de akutpsykiatriska verksamheterna och genomföra insatser för att göra vården mer flexibel utifrån patientens behov.

Förslaget innebär en fortsättning på den satsning som regeringen presenterade i vårändringsbudgeten för 2025 inom vilken 450 miljoner kronor fördelas till regionerna under 2025 för att öka antalet vårdplatser i vuxenpsykiatrin, öka antalet platser för självvald inläggning och stötta regionerna i arbetet med att underlätta flexibla övergångar mellan barn- och ungdomspsykiatrin och vuxenpsykiatrin. För 2027 beräknas satsningen uppgå till 1,5 miljarder kronor och för 2028 till 1,2 miljarder kronor.

### Bättre vård för personer med skadligt bruk, beroende och samsjuklighet

Personer med samsjuklighet i form av skadligt bruk, beroende och annan psykiatrisk diagnos, har ofta komplexa behov som kräver flera olika vård- och stödinsatser från olika aktörer. I dag är ansvarsfördelningen mellan hälso- och sjukvården och socialtjänsten otydligt, vilket innebär att många inte får den samordnade och behovsanpassade vård de behöver.

För att förbättra vården för dessa grupper föreslår regeringen i budgetpropositionen att 50 miljoner kronor avsätts till förberedande insatser för att stödja en kommande samsjuklighetsreform.

Samsjuklighetsreformen innebär att regionernas ansvar för beroendevården ska stärkas och att ansvarsfördelningen mellan hälso- och sjukvården och socialtjänsten ska tydliggöras. Regionerna ska ha ansvar för all behandling av personer med ett skadligt bruk eller beroende. Ansvaret gäller alla vårdnivåer och för alla åldrar och avser både medicinska, psykosociala och psykologiska behandlingsinsatser. Socialtjänsten behåller sitt ansvar för stöd i vardagen, till exempel stöd vad gäller boende och sysselsättning.

Vidare beräknar regeringen att för 2027–2031 avsätta 400 miljoner kronor per år som ska fördelas till regioner och kommuner för att stödja deras arbete med att genomföra reformen.

### Nationella suicidutredningar

Att utveckla det suicidpreventiva arbetet är en viktig fråga för regeringen, vilket inte minst framgår av Tidöavtalet. Trots befintliga suicidpreventiva insatser saknas idag en samlad och systematisk funktion för att utreda och analysera bakomliggande orsaker till suicid.

I budgetpropositionen för 2026 föreslår regeringen en förstärkt satsning på det suicidpreventiva arbetet genom att tillföra medel för inrättandet av en nationell funktion för att utreda suicid. Förslaget innebär att 40 miljoner kronor avsätts för 2026 och 39 miljoner kronor per år beräknas för 2027 och 2028.

Förslagen bygger på en överenskommelse mellan regeringen och Sverigedemokraterna.

| **Satsningar för psykisk hälsa (miljoner kronor)** | | | |
| --- | --- | --- | --- |
|  | 2026 | 2027 | 2028 |
| **Storsatsning för vuxenpsykiatrin** | 1500 | 1500 | 1200 |
| **Bättre vård för personer med skadligt bruk, beroende och samsjuklighet** | 50 | 400 | 400 |
| **Nationella suicidutredningar** | 40 | 39 | 39 |
