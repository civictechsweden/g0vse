# HSAN:s arbete ses över – för en mer effektiv och ändamålsenlig verksamhet

– Det är avgörande att vi har en ansvarsnämnd som kan agera snabbt och rättssäkert när vårdpersonal misstänks för att ha brustit allvarligt. Den här analysen är ett viktigt steg för att stärka både patientsäkerheten och tilliten till vården, säger sjukvårdsminister Elisabet Lann.

HSAN ansvarar för att pröva frågor om legitimation, förskrivningsrätt och prövotid för hälso- och sjukvårdspersonal, ofta efter anmälan från Inspektionen för vård och omsorg (IVO). På senare tid har antalet ärenden ökat och handläggningstiderna blivit allt längre, vilket riskerar patientsäkerheten och utgör ett problem för arbetet mot välfärdsbrottslighet.

Regeringen ger därför Statskontoret i uppdrag att genomföra en myndighetsanalys av HSAN. Syftet är att säkerställa att ansvarsnämnden har rätt förutsättningar att fullgöra sitt uppdrag på ett effektivt, ändamålsenligt och rättssäkert sätt.

Statskontoret ska bland annat analysera gränsdragningen mellan HSAN och andra myndigheter, föreslå förändringar som kan effektivisera handläggningen, och bedöma om HSAN bör få utökade befogenheter i arbetet mot oseriösa och kriminella aktörer.

Socialstyrelsen ska bistå Statskontoret med nödvändiga uppgifter, och uppdraget ska redovisas senast den 30 april 2026.
