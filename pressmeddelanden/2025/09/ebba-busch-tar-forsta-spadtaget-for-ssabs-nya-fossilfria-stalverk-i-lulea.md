# Ebba Busch tar första spadtaget för SSAB:s nya fossilfria stålverk i Luleå

Stål har länge varit en grundpelare i svensk industri. Industrin och den industrinära tjänstesektorn är än i dag motorn som driver en stor del av svensk ekonomi framåt och spelar en väsentlig roll för det svenska samhällets utveckling och välstånd.

Samtidigt står basindustrin för en stor del av Sveriges utsläpp. SSAB Luleå är till exempel Sveriges största punktkälla för koldioxidutsläpp där den nuvarande kol- och masugnsbaserade verksamheten i Luleå står för cirka sju procent av Sveriges totala utsläpp.

Det nya stålverket kommer att ersätta dagens masugnsbasproduktion och ha en kapacitet på 2,5 miljoner ton per år. Det planeras att tas i bruk i slutet av 2029 och förväntas leda till cirka 90 procent minskade koldioxidutsläpp från SSAB Luleå.

Det är banbrytande innovationer som driver konkurrenskraften och klimatomställningen framåt. Omställningen till fossilfritt stål är en viktig del i att stärka industrins konkurrenskraft och skapa nya jobb.
