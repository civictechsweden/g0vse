# Satsningar på ren natur och giftfri vardag

– Sverige har en unik och fantastisk miljö som vi aldrig får ta för given. Regeringen satsar nu på att ta hand om våra sjöar och hav, vår skog och mark. Jag är glad över att regeringen nu satsar 1,8 miljarder kronor de kommande tre åren på ren natur och giftfri miljö. Detta kommer att finansiera skötsel av värdefull natur, miljöövervakning och att stoppa övergödning och spridning av PFAS-gifter, säger klimat- och miljöminister Romina Pourmokhtari.

– Svenska hav, skogar och naturmiljöer är unika och viktiga att värna. Men, tragiskt nog är Bohuskusten ett av Europas skräpigaste områden. Så kan vi inte ha det. Därför växlar regeringen upp arbetet med att städa upp svenska kuster och badvikar. Svenskar ska också känna sig trygga med att produkter vi köper på nätet inte innehåller förbjudna ämnen. Det gäller inte minst leksaker till våra barn. Därför genomför vi nu en satsning på att stoppa skadliga konsumentprodukter, säger EU-minister Jessica Rosencrantz.

– Regeringen lägger in ytterligare en växel för ett friskare hav, till exempel när det gäller att bekämpa övergödning, möjliggöra lokala vattenvårdsprojekt och göra förvaltningen mer ekosystembaserad, säger landsbygdsminister Peter Kullgren.

– Invasiva arter är ett växande problem som orsakar betydande kostnader i samhället och det finns ett stort intresse från så väl kommuner, myndigheter som jägarna att delta i arbetet. Budgetförstärkningen är att betrakta som en väldigt kostnadseffektiv åtgärd där de samhällsekonomiska vinsterna är betydligt högre än kostnaden, säger Sverigedemokraternas miljöpolitiska talesperson Martin Kinnunen.

## Insatser mot övergödning

Övergödningen får långtgående konsekvenser för såväl människor som djur i vattnet eller nära vattnet. Satsningen föreslås vara 250 miljoner kronor årligen över tre år inklusive stöd för andra åtgärder inom lokala vattenvårdsprojekt, LOVA. Utöver det förstärker regeringen miljöövervakningen av havs- och vattenmiljöer med 20 miljoner kronor.

Regeringen föreslår ytterligare 27 miljoner kronor under 2026 samt beräknar 27 miljoner kronor 2027 och 20 miljoner kronor för 2028 för att genom havsregionala åtgärdsplaner stärka arbetet för ökad biologisk mångfald, insatser mot övergödning och farliga ämnen i haven, omställning till hållbart fiske och omställningen av sjöfarten – för minskade utsläpp och minskat buller. Syftet är att stärka arbetet med en ekosystembaserad förvaltning av våra kuster och hav, för en hållbar blå ekonomi.

| **Insatser för att stärka Östersjön (miljoner kronor)** | | | |
| --- | --- | --- | --- |
|  | **2026** | **2027** | **2028** |
| **Åtgärdsarbete mot övergödning inkl. LOVA** | 250 | 250 | 250 |
| **Regionala åtgärdsplaner** | 27 | 27 | 20 |
| **Övervakning av havs- och vattenmiljöer** | 20 | 20 | 20 |
| **Förstärkt internationellt havsmiljöarbete** | 2 | 2 | 2 |

## Skötsel av naturreservat och nationalparker

Naturreservaten och nationalparkerna skyddar våra mest värdefulla områden. De är spridda över hela landet och lockar miljontals besökare. Det är viktiga platser för att främja hälsa och möjligheten att uppleva orörd natur. Det är viktigt för regeringen att tillgängliggöra dessa områden men också att sköta Sverige naturreservat och nationalparker. Därför föreslår regeringen en satsning på ytterligare 50 miljoner kronor per år mellan 2026 och 2028 för skötsel av naturreservat och nationalparker.

Regeringen föreslår också en satsning på 50 miljoner kronor mellan 2026 och 2028 för upprustning av vandringsleder. Det betyder att tillgängligheten i naturen kommer att öka. Tillsammans med 2025 års besked om 100 miljoner kronor per år mellan 2025 och 2027 blir det ett välkommet tillskott till skötselarbetet.

Utöver det så vill regeringen se fortsatta åtgärder för minskad nedskräpning och städning av stränder och badvikar runt om i Sverige. Regeringen föreslår därför 20 miljoner kronor per år mellan 2026 och 2028 för detta arbete. Särskilt för fortsatt strandstädningsbidrag till drabbade kustkommuner. Regeringen föreslår också en satsning på 4 miljoner kronor per år från och med 2026 för bidrag till miljöorganisationer för arbete med minskad nedskräpning. Skräp hör inte hemma i naturen.

| **Skötsel av naturreservat, upprustning av vandringsleder och minskad nedskräpning (miljoner kronor)** | | | |
| --- | --- | --- | --- |
|  | **2026** | **2027** | **2028** |
| **Skötsel av nationalparker och naturreservat** | 50 | 50 | 50 |
| **Stöd till upprustning av vandringsleder** | 50 | 50 | 50 |
| **Städning av stränder och badvikar** | 20 | 20 | 20 |
| **Bidrag till miljöorganisationer** | 4 | 4 | 4 |

## Stoppa skadliga konsumentprodukter och spridningen av PFAS

Regeringen vill minska skadliga ämnen i människors vardag genom att stoppa skadliga konsumentprodukter. Regeringen föreslår 25 miljoner kronor 2026 för att stärka Kemikalieinspektionens arbete med kemikaliekontroll, vilket inkluderar marknadskontroll och annan tillsyn för att skydda svenska konsumenter och stoppa produkter med otillåtet innehåll av skadliga ämnen. Förstärkningen beräknas ligga kvar på denna nivå permanent.

Regeringen ser allvarligt på spridningen av evighetskemikalierna PFAS i miljön. Regeringen föreslår därför 85 miljoner kronor för 2026 för fortsatt arbete med att minska spridning av PFAS. För 2027 beräknas anslaget öka med 110 miljoner kronor och för 2028 med 135 miljoner kronor. Regeringen planerar också att ta fram en nationell plan för att förhindra att PFAS sprids i våra vatten och i vår natur.

| **Förhindra spridningen av PFAS och andra farliga ämnen (miljoner kronor)** | | | |
| --- | --- | --- | --- |
|  | **2026** | **2027** | **2028** |
| **Konsumentprodukter – tillsyn och kemikaliekontroll** | 25 | 25 | 25 |
| **Fortsatt arbete mot spridning av PFAS** | 85 | 110 | 135 |

## Ökade insatser mot invasiva arter

Regeringen föreslår att 25 miljoner kronor satsas på bekämpning av invasiva främmande arter på land och i vatten under 2026, 50 miljoner kronor under 2027 och 60 miljoner kronor under 2028. Det ska användas för att förebygga och bekämpa invasiva främmande arter sprids på land och i vatten. Det är viktigt att arbetet mot invasiva arter sker koordinerat, effektivt och med bra kunskapsunderlag. Samtidigt måste allmänheten informeras om invasiva främmande arter och hur de ska hanteras.

| **Bekämpning av invasiva främmande arter (miljoner kronor)** | | | |
| --- | --- | --- | --- |
|  | **2026** | **2027** | **2028** |
| **Naturvårdsverket** | 5 | 30 | 30 |
| **Havs- och vattenmyndigheten** | 20 | 20 | 30 |

Förslagen bygger på en överenskommelse mellan regeringen och Sverigedemokraterna.
