# Ett steg närmare beredskapslager för spannmål

– Vi har nu fattat beslut som möjliggör att Sverige kan använda årets goda skörd för att snarast möjligt starta beredskapslagring av spannmål, säger landsbygdsminister Peter Kullgren.

– Jordbruksverket ges nu det mandat som krävs för att myndigheten ska kunna inleda upphandling av spannmål. Därmed kan arbetet med att etablera beredskapslager för livsmedelssektorn ta fart på riktigt vilket konkret bidrar till en högre samlad förmåga inom totalförsvaret, säger minister för civilt försvar Carl-Oskar Bohlin.

Eftersom årets skördar har varit gynnsamma är det bra att påbörja upphandlingen redan i år för att minimera påverkan på marknaden. Regeringen har därför beslutat om ändringar i bland annat Jordbruksverkets regleringsbrev som möjliggör att upphandling av spannmål och av lagerhållning kan inledas redan i år.
