# Fler utbildningsplatser för poliser – polisutbildningen etableras i Uppsala

– Sverige har nu nått den högsta polistätheten i modern tid. Vi är på rätt väg, men vi är inte framme. Det behövs många fler poliser i hela landet och nära medborgarna. Ett viktigt steg är att inrätta ett nytt lärosäte för polisutbildning. Det här är en stor framtidsinvestering för Uppsala och hela Sverige. Nu stärker vi medborgarnas säkerhet och trygghet, säger justitieminister Gunnar Strömmer.

– Regeringen har nu beslutat att Uppsala universitet får ansvaret för den nya polisutbildningen. Sverige behöver fler poliser för att stärka tryggheten och därför måste vi också bygga ut utbildningen. Uppsala universitet har både kompetensen och förutsättningarna att genomföra detta på bästa sätt och det är väldigt bra att universitetet vill ta ansvar för den här viktiga utbildningen, säger gymnasie-, högskole- och forskningsminister Lotta Edholm.

– Svenskarnas trygghet är vår främsta prioritet. Att polisutbildningen nu etableras vid Uppsala universitet är ett viktigt steg för att säkerställa fler poliser i hela landet. Sverigedemokraterna har länge drivit på för ökad polistäthet och bättre villkor för polisyrket, och vi ser detta som en avgörande satsning för att återupprätta lag och ordning, säger Katja Nyberg, ledamot i justitieutskottet för Sverigedemokraterna.

– Uppsala är en perfekt plats för polisutbildning. Behovet av poliser är stort, inte minst i Uppsala. Jag ser fram emot hur min hemstad kan bidra till att göra Sverige tryggare, säger Mikael Oscarsson, försvarspolitisk talesperson för Kristdemokraterna.

Regeringen har satsat stora resurser på polistillväxten, med målet att polistätheten i Sverige minst ska motsvara genomsnittet i EU. I budgetpropositionen för 2025 tillförde regeringen medel till Polismyndigheten för såväl betald polisutbildning som för att stärka polisaspiranternas villkor. Båda dessa reformer väntas bidra till att öka attraktiviteten till polisyrket och ge incitament för fler att söka till och genomföra polisutbildningen.

Regeringen tar nu nästa steg i arbetet för att öka antalet poliser och stärka polistätheten. För att fler poliser ska kunna utbildas föreslår regeringen medel i årets budgetproposition så att polisutbildningen kan etableras vid ytterligare ett lärosäte från och med vårterminen 2027. Regeringen har i dag beslutat att Uppsala universitet är det lärosäte som ska få bedriva polisutbildningen som en uppdragsutbildning, med start vårterminen 2027.

Uppsala universitet har bedömts ha bäst förutsättningar att bedriva polisutbildningen som en uppdragsutbildning utifrån ett antal bedömningskriterier, såsom exempelvis lärarkompetens, pedagogisk inriktning, utvärdering och kvalitet, forskning och samverkan, erfarenheter av uppdrags- och distansutbildning, ekonomi samt lokaler.

I budgetpropositionen föreslås Polismyndighetens anslag öka med 21 miljoner kronor för 2026. För 2027 beräknas anslaget öka med 132 miljoner kronor och från och med 2028 beräknas anslaget öka med 229 miljoner kronor.

Förslaget bygger på en överenskommelse mellan regeringen och Sverigedemokraterna.

| **Polisutbildning vid ett nytt lärosäte** | | | |
| --- | --- | --- | --- |
|  | **2026** | **2027** | **2028** |
| **Fler utbildningsplatser** | 21 | 132 | 229 |
