# Kulturdepartementets delar i budgetpropositionen 2026

– Det här är en budget där vi fortsätter bygga vidare på flera prioriterade områden inom kulturpolitiken, där vi bland annat satsar på barns och ungas rätt till kultur och bildning, på beredskap inom kultursektorn och på breddad finansiering. Jag är stolt över att vi med denna budget bidrar till att skapa bättre förutsättningar för ett starkare kultursverige, säger kulturminister Parisa Liljestrand.

## Stärkta förutsättningar för bildning och kultur för barn och unga

Sverige befinner sig i en läskris. För att vända krisen och se till att Sverige återigen blir ett läsande land föreslår regeringen en förstärkning under 2026 och förlängning av den tidigare beslutade satsningen på folkbibliotekens läsfrämjande arbete, där insatser riktade till barn och unga ska prioriteras. I budgetpropositionen för 2026 föreslås att ytterligare 40 miljoner kronor ska avsättas 2026–2028 för ändamålet.

Regeringen föreslår även att Berättarministeriet tillförs 30 miljoner kronor under 2026 för en satsning på läsfrämjande i socialt utsatta områden.

Barns och ungas tillgång till kulturskolornas verksamheter är viktig. Regeringen beräknar att 10 miljoner kronor av statens befintliga stöd till kulturskolorna från och med 2026 kommer att riktas till kulturskolornas digitala insatser som syftar till att fler barn och unga ska kunna ta del av skolornas utbud.

| **Bildning och kultur för barn och unga (mnkr)** | | | |
| --- | --- | --- | --- |
|  | **2026** | **2027** | **2028** |
| **Stärkt läsfrämjande genom satsning på kvalitetslitteratur, folkbibliotek och läsfrämjandeinitiativ - Folkbiblioteken** | 40 | 40 | 40 |
| **Medel till Berättarministeriet** | 30 |  |  |

## Beredskap för skydd av kulturarv och samhällsinformation

För att stärka beredskapen inom kulturarvsområdet och säkra tillgången till tillförlitlig samhällsinformation i kris- och krigstid beslutade regeringen i somras att utse Riksarkivet och Riksantikvarieämbetet till beredskapsmyndigheter. De nya uppgifterna som beredskapsmyndigheter medför ökade kostnader. Regeringen föreslår därför att myndigheterna vardera tillförs 6 miljoner kronor för 2026, 8 miljoner kronor för 2027 och från och med 2028 10 miljoner kronor.

| **Beredskap (mnkr)** | | | |
| --- | --- | --- | --- |
|  | **2026** | **2027** | **2028** |
| **Civilt försvar: Riksarkivet beredskapsmyndighet** | 6 | 8 | 10 |
| **Civilt försvar: Riksantikvarieämbetet beredskapsmyndighet** | 6 | 8 | 10 |

## Bättre förutsättningar för kulturellt och kreativt skapande

Ett samspel mellan privat och offentlig finansiering är angeläget för att uppnå de nationella kulturpolitiska målen. Regeringen föreslår att 3 miljoner kronor tillförs under 2026 för att Konstnärsnämnden, genom det särskilda beslutsorganet Kulturbryggan, ska öka kontaktytorna för kultursektorn och näringslivet kring frågor om breddad finansiering.

De professionella konstnärerna har en avgörande betydelse för ett levande kulturliv. Långa stipendier bidrar till konstnärlig utveckling, då de under en viss tid ger konstnärer ekonomisk trygghet och möjlighet att fördjupa sitt konstnärskap. Regeringen föreslår därför att den tidigare förstärkningen av ersättningar och bidrag till konstnärer med 30 miljoner kronor per år förlängs med ytterligare tre år, 2026–2028 för att möjliggöra fler långa stipendier.

Regeringen vill också stärka de ekonomiska villkoren för författare och litterära upphovsmän och föreslår en höjning av biblioteksersättningen med 10 miljoner kronor från och med 2026. Höjningen av biblioteksersättningen stärker tillgången till kvalitetslitteratur i Sverige.

| **Kulturellt och kreativt skapande (mnkr)** | | | |
| --- | --- | --- | --- |
|  | **2026** | **2027** | **2028** |
| **Ökade kontaktytor mellan kultur och näringsliv** | 3 | 3 |  |
| **Förlängd satsning på långa stipendier** | 30 | 30 | 30 |
| **Biblioteksersättningen** | 10 | 10 | 10 |

## Kungliga Operan

Regeringen har gett Statens fastighetsverk (SFV) i uppdrag att projektera för en renovering av operabyggnaden i Stockholm. Regeringen föreslår därför en förstärkning av Operans anslag under renoveringen, för att Operans deltagande i projekteringen inte ska belasta verksamheten. Operans uppdrag kvarstår under den tid de inte kan vara i byggnaden, och anslaget förstärks därför också för att hantera de kostnader som evakuering och flytt till nya lokaler innebär. Regeringens förslag innebär en förstärkning med totalt 15 miljoner kronor 2026, 25,3 miljoner kronor 2027 och 22,5 miljoner kronor 2028.

| **Kungliga Operan (mnkr)** | | | |
| --- | --- | --- | --- |
|  | **2026** | **2027** | **2028** |
| **Tillkommande kostnader för att bedriva verksamhet utanför Operahuset** | 11 | 20,3 | 11,5 |
| **Kompensation för renovering av Operan** | 4 | 5 | 11 |

## Nationella minoriteter och urfolk

Rätten till återlämnande av samiska mänskliga kvarlevor och orättfärdigt införskaffade kulturföremål är viktig och ska främjas. Återlämnande behöver ske genom rättssäkra, transparenta och effektiva processer, i former som utvecklas i samarbete och dialog mellan berörda parter. Det är viktigt att Sametinget kan vara en aktiv part. Regeringen föreslår därför att Sametinget tillförs 1 miljon kronor per år 2026–2028.

Vidare föreslår regeringen även att bidraget till samisk kultur förstärks med 5 miljoner kronor per år 2026–2028 för att öka stödet till samisk kultur och språk.

För att fler ska få möjlighet att besöka Förintelsens minnesplatser och förstå de yttersta konsekvenserna av antisemitism, antiziganism, och andra former av intolerans förstärks stödet för hågkomstresor till Förintelsens minnesplatser och blir permanent på en nivå av 8 miljoner kronor per år.

| **Nationella minoriteter och urfolk (mnkr)** | | | |
| --- | --- | --- | --- |
|  | **2026** | **2027** | **2028** |
| **Förstärkning av Sametingets arbete med återlämnande av samiska kvarlevor och föremål** | 1 | 1 | 1 |
| **Förstärkning av bidrag till samisk kultur** | 5 | 5 | 5 |
| **Hågkomstresor till Förintelsens minnesplatser** | 2 | 8 | 8 |

Förslagen bygger på en överenskommelse mellan regeringen och Sverigedemokraterna.
