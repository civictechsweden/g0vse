# Regeringen tar emot ett betänkande om ändring av permanenta uppehållstillstånd

Utredningen föreslår att en ny lag införs som gör det möjligt att ändra permanenta uppehållstillstånd till tidsbegränsade för vissa grupper. Syftet är att fler ska vilja bli svenska medborgare. Utredningens förslag kommer nu att skickas på remiss och sedan analyseras inom Regeringskansliet. Därefter tar regeringen och Sverigedemokraterna ställning till förslagen.

– För att bryta utanförskapet i Sverige måste vi ställa krav på att den som bor och lever här under en längre tid också blir en del av det svenska samhället. En naturlig del i det är att bli medborgare och leva upp till de krav som ställs för att beviljas medborgarskap. Utredningens förslag ska nu skickas på remiss och analyseras inom Regeringskansliet, säger migrationsminister Johan Forssell.

Den nya lagen föreslås omfatta personer som har fått permanent uppehållstillstånd så som bland annat flyktingar, alternativt skyddsbehövande, kvotflyktingar, varaktigt bosatta i Sverige eller som har beviljats permanent uppehållstillstånd på grund av synnerligen ömmande omständigheter eller vid vissa verkställighetshinder. Detsamma gäller anhöriga till omnämnda grupper.

Om ett permanent uppehållstillstånd återkallas enligt den föreslagna lagen och individen inte kan beviljas ett tidsbegränsat uppehållstillstånd är utgångspunkten att man inte längre har rätt att vistas i Sverige och därmed ska utvisas. Det föreslås dock ett undantag för den med permanent uppehållstillstånd som har ansökt om medborgarskap i väntan på beslutet. Enligt utredningens förslag ska permanent uppehållstillstånd inte heller återkallas om synnerliga skäl talar emot ett återkallande och det med hänsyn till individens förväntade vandel inte råder tveksamheter om att han eller hon bör ha ett permanent uppehållstillstånd.

Utredningen bedömer att förslagen kommer att påverka både enskilda och myndigheter i stor omfattning.

Utredningen har letts av rådmannen Josephine Boswell. Förslagen föreslås träda i kraft den 1 januari 2027.
