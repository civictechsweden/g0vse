# Rundabordssamtal om myndigheters användning av AI

Regeringen gav förra året 25 myndigheter i uppdrag att redogöra för sin användning av AI, samarbeten med andra myndigheter och vilka kompetenshöjande insatser som har erbjudits personalen. Dessutom ville regeringen veta mer om vilka utmaningar myndigheterna såg när det kommer till etik, juridik och säkerhet.

[Pressmeddelande: Myndigheter ska redovisa hur de utvecklar sin användning av AI](/pressmeddelanden/2025/01/myndigheter-ska-redovisa-hur-de-utvecklar-sin-anvandning-av-ai/)

– Nu följer vi upp myndigheternas AI-arbete för att ge dem möjlighet att ta del av varandras insikter, erfarenheter och för att fånga in förslag på fortsatta åtgärder. Jag är övertygad om att genom att dela lösningar och erfarenheter med varandra bidrar det till att stärka AI-användningen inom offentlig sektor, säger civilminister Erik Slottner.

## Ökad samordning och kompetensutveckling kan stärka AI-användningen framåt

Resultatet pekar på att även om myndigheterna aktivt utforskar AI, är många i ett tidigt skede av implementeringen. Det finns fortfarande stora möjligheter att integrera AI-teknik mer effektivt i verksamheterna och dra nytta av dess fulla potential. Vidare lyfter många av myndigheterna att en ökad formalisering och samordning av samarbeten, mer systematiska kompetensutvecklingsprogram och en tydligare strategisk inriktning kan bidra till att stärka användningen av AI.

Många av myndigheterna anger att de främsta fördelarna med användning av AI-teknik är effektivisering av processer, förbättrat beslutsfattande, ökad precision och noggrannhet, förhöjd kapacitet och servicegrad samt innovation och utveckling.

– Sverige ska vara ledande när det kommer till användning av ny teknik. AI har stor potential att höja kvaliteten i myndigheternas tjänster, minska mängden administration, förbättra välfärden och stärka Sveriges konkurrenskraft. Att den offentliga sektorn tar vara på de vinster som ligger i användningen av AI är helt avgörande för Sverige, säger civilminister Erik Slottner.
