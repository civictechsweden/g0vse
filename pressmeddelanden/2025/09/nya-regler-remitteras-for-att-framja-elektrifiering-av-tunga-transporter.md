# Nya regler remitteras för att främja elektrifiering av tunga transporter

– För att minska vårt beroende av importerade bränslen och stärka vår långsiktiga konkurrenskraft är elektrifieringen avgörande. Genom ett enklare och bredare stöd ökar vi takten i elektrifieringen av transportsektorn, säger energi- och näringsminister Ebba Busch.

– Det måste bli enklare för tung transport, som står för drygt en tredjedel av vägtrafikens utsläpp, att ställa om. Med en bred laddinfrastruktur ökar vi takten i elektrifieringen av transportsektorn och skapar därmed både renare och tystare trafik, säger klimat- och miljöminister Romina Pourmokhtari.

Den fortsatta elektrifieringen av fordonsflottan är viktig för möjligheten att nå ett fossilfritt samhälle. Laddningsinfrastrukturen bör byggas ut i sådan takt att den bidrar till en snabb elektrifiering av transportsektorn.

De senaste årens snabba utveckling inom området innebär att regelverket behöver uppdateras för att ta tillvara den potential som finns. Det handlar bland annat om att inkludera nya kategorier av laddinfrastruktur exempelvis i hamnar, att underlätta för de som söker stöd för icke-publik laddningsinfasstruktur och att förenkla själva ansökningsprocessen.

Det är även viktigt att det finns tydliga krav på kontroll, utvärdering och uppföljning av utbetalade stöd. Regler som motverkar felaktiga utbetalningar bör därför införas.
