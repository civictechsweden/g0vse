# Migrationsminister Johan Forssell reser till Japan för samtal om arbetskraftsinvandring och talangattraktion

– Expo 2025 i Osaka är en viktig plattform för att visa upp Sverige som ett land för innovation, tillväxt och samarbete. Genom att fördjupa våra relationer med Japan vill vi inspirera fler japanska företag och talanger att se Sverige som ett förstahandsval. Det här är en del av regeringens arbete för att stärka Sveriges konkurrenskraft och attrahera spetskompetens, säger migrationsminister Johan Forssell.

Den gemensamma nordiska paviljongen och Sveriges deltagande i Expo 2025 i Osaka är en del av en långsiktig satsning för att främja svenska intressen i Japan. Syftet är att stärka svenska företags möjligheter på den japanska marknaden och positionera Sverige som en ledande nation inom innovation, kunskap och hållbarhet. Ett strategiskt partnerskap mellan Sverige och Japan offentliggjordes i samband med statsminister Ulf Kristerssons besök i Japan 2024.

I samband med besöket reser migrationsministern vidare till Tokyo för samtal med Japans justitieminister. Fokus för mötet är arbetskraftsinvandring och talangattraktion, med målet att främja ett ömsesidigt erfarenhetsutbyte. Under vistelsen i Tokyo medverkar migrationsministern även vid evenemanget Study and Work in Sweden som anordnas av Sveriges ambassad, i syfte att väcka intresse för att studera och arbeta i Sverige.

– Japan är en viktig partner för Sverige, genom att utbyta erfarenheter och stärka det bilaterala samarbetet kan vi hitta gemensamma lösningar på våra utmaningar och skapa bättre förutsättningar för tillväxt och innovation, avsluta Johan Forssell.

Regeringens satsning på att stärka Sveriges närvaro i Asien och främja långsiktiga samarbeten presenterades 2023 i strategin för utrikeshandel, investeringar och global konkurrenskraft.
