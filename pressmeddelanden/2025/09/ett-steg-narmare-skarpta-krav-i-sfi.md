# Ett steg närmare skärpta krav i sfi

– Att behärska svenska språket är en nyckel till integration och ofta helt avgörande för att få jobb, kunna studera och delta i samhället. Ändå präglas sfi i dag av många avbrott och dålig genomströmning. Nu höjer vi kraven i sfi så att fler lär sig svenska, bryter sitt utanförskap och blir en del av samhället, säger gymnasie-, högskole- och forskningsminister Lotta Edholm.

Kunskaper i det svenska språket är avgörande för att människor som kommit till Sverige från andra länder ska kunna etablera sig här, både på arbetsmarknaden och i det svenska samhället. Därför har sfi en viktig roll i integrationen i Sverige.

Dagens sfi fungerar dock inte tillfredsställande och präglas av dålig genomströmning. Det tar lång tid för många elever att lära sig den svenska de behöver för att få ett arbete och integreras i det svenska samhället. Många avbryter också utbildningen i förtid, utan att komma tillbaka. Regeringen har därför beslutat om en proposition som innehåller förslag på hur rätten till sfi ska tidsbegränsas. En tidsgräns kan bidra till att göra utbildningen mer sammanhållen och effektiv.

Förslagen innebär bland annat att:

* Rätten att delta i sfi ska gälla i tre år från den tidpunkt då personen för första gången togs emot till utbildningen, med vissa möjligheter till förlängning.
* Huvudmannen ska kunna bedöma om en elev har särskilda skäl att få ett beslut om förlängning av tiden att läsa sfi, efter att treårs-perioden har löpt ut. Förlängningen ska kunna göras för högst sex månader i taget och som längst kunna vara ytterligare tre år.
* När en elev tas emot till sfi ska elevens kunskaper bedömas, om en sådan bedömning inte är uppenbart onödig. Resultatet av bedömningen ska ligga till grund för den individuella studieplanen.
* Den individuella studieplanen för en elev i sfi ska innehålla en uppgift om den tidpunkt då eleven för första gången togs emot till utbildningen. Om eleven övergår till sfi hos en annan huvudman ska den huvudman som eleven lämnar överlämna en kopia av elevens individuella studieplan till den mottagande huvudmannen.

– Att lära sig språket är ett viktigt steg på vägen till att bli en del av den svenska samhällsgemenskapen. Det sänker trösklarna in till arbetsmarknaden och till att skaffa sig ett eget socialt och professionellt nätverk. Genom att få fler att slutföra utbildningen förbättrar vi förutsättningarna för Sverige att klara integrationen, säger migrationsminister Johan Forssell.

– Att lära sig det svenska språket är en förutsättning för att bli en del av den svenska gemenskapen. Det är biljetten till svensk kultur, med dess historia och kristna värderingar. Utan språket stängs däremot dörren till integration, arbete och framtida möjligheter att bidra. Nu skapar regeringen bättre förutsättning för att möjliggöra detta, säger Mathias Bengtsson, utbildningspolitisk talesperson för Kristdemokraterna.

– Kraven på individer att lära sig svenska ska vara höga. Regeringens och vår bedömning är att tre års studier, som i huvudsak ska gälla, ställer tydliga krav och förväntningar på att personer med olika bakgrund ska lära sig svenska tillräckligt bra för att kunna fungera i vårt svenska samhälle, säger Patrick Reslow, skolpolitisk talesperson för Sverigedemokraterna.

Lagändringarna föreslås träda i kraft den 1 januari 2026.

Förslaget bygger på en överenskommelse mellan Sverigedemokraterna, Moderaterna, Kristdemokraterna och Liberalerna.
