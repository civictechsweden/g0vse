# Fler ska kunna avtjäna fängelsestraff med fotboja

Genom förslagen utökas möjligheterna att verkställa fängelsestraff med elektronisk övervakning, så kallad fotboja. I dag kan fängelsestraff upp till sex månader avtjänas med fotboja. Regeringen föreslår nu att gränsen ska höjas till ett år och sex månader. Verkställigheten ska ske i den dömdes hem eller på ett kontrollerat boende.

Förslagen väntas leda till att färre dömda återfaller i brott, lägre kostnader för samhället och att platser i Kriminalvården frigörs och kan användas för de personer som utgör en fara för samhället och för medborgarna.

– Med vår omläggning av kriminalpolitiken kommer fler att sitta i fängelse och under längre tid. Det är viktigt för att skydda samhället mot farliga individer. Samtidigt kan personer som inte bedöms farliga för samhället och med låg återfallsrisk ges bättre förutsättningar för en återgång till ett liv utan kriminalitet genom att avtjäna straffet med fotboja. På så sätt stärker vi det återfallsförebyggande arbetet, samtidigt som vi frigör anstaltsplatser för de personer som utgör en fara för samhället och medborgarna, säger justitieminister Gunnar Strömmer.

– Med dessa förslag minskar vi återfallen i brott och säkerställer att de som begått allvarliga vålds- eller sexualbrott fortsatt ska avtjäna sina straff på anstalt, säger Henrik Vinge, ordförande i justitieutskottet (SD).

– De som har begått brott måste avtjäna sina straff, och i vissa fall är det lämpligt att det görs genom fotboja. På så sätt är det också möjligt att frigöra fängelseplatser till de som begått grövre brott, säger Ingemar Kihlström, kriminalvårdspolitisk talesperson (KD).

– Att avtjäna sitt straff med fotboja är både effektivt och rättssäkert. Samtidigt som vi ställer tydliga krav på den dömde frigör vi resurser och ser till att de farligaste brottslingarna sitter där de hör hemma, säger Martin Melin, rättspolitisk talesperson (L).

Sammanfattningsvis innebär förslagen följande:

* Fängelsestraff upp till ett år och sex månader ska kunna avtjänas med fotboja. Verkställigheten ska ske i den dömdes bostad eller i nyinrättade kontrollerade boenden.
* Om straffet överstiger sex månader ska en fördjupad lämplighetsprövning göras innan det fattas beslut om verkställighet i den dömdes bostad. Vid den fördjupade lämplighetsprövningen ska särskild hänsyn tas till bland annat risken för återfall i brott och brottsofferperspektivet.
* Kontrollerade boenden ska drivas av Kriminalvården och vara bemannade av Kriminalvårdens personal. Under verkställigheten ska den dömde vara förbjuden att lämna boendet annat än på särskilt angivna tider och för särskilda ändamål, till exempel arbete eller utbildning.

Lagändringarna föreslås träda i kraft den 1 januari 2026. Den nya verkställighetsformen kontrollerat boende ska dock få användas först från och med den 1 juni 2026.

Förslagen i propositionen bygger på en överenskommelse mellan regeringen och Sverigedemokraterna.
