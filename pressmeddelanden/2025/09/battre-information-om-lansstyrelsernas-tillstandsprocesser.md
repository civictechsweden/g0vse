# Bättre information om länsstyrelsernas tillståndsprocesser

Länsstyrelserna hanterar många tillståndsprocesser. Det kan till exempel handla om olika typer av miljöskydd, samhällsplanering och kulturmiljö. Det är viktigt att tillståndsprocesserna är effektiva och förutsägbara för de som söker tillstånden. Under flera år har det pågått ett arbete bland länsstyrelserna att effektivisera tillståndsprocesserna.

Regeringen ger nu länsstyrelserna i uppdrag att tillsammans med Tillväxtverket göra en kunskapshöjande insats om utvecklingsarbetet av tillståndsprocesserna. Insatsen riktar sig till de som berörs av processerna, i första hand beslutsfattare i näringslivsorganisationer och myndigheter. Dessutom ska insatsen förstärka länsstyrelsernas arbete för en mer likartad hantering och för att korta handläggningstider.

– Långa och oförutsägbara handläggningstider kan hämma företagens tillväxt och konkurrenskraft. Genom att sprida kunskap om utvecklingsarbetet minskar vi osäkerheten och bidrar till en mer likvärdig hantering, säger civilminister Erik Slottner.
