# EU:s utvidgning i fokus när Jessica Rosencrantz deltar i informellt EU-ministermöte i Köpenhamn

– Rysslands fullskaliga invasion av Ukraina har gett ny kraft och vikt till EU:s utvidgning. För att gå med i vår union måste länder genomföra en rad reformer på områden som sträcker sig från ekonomi och miljö till rättsstat. Det gör utvidgningen till ett av EU:s viktigaste verktyg för att stärka säkerheten, stabiliteten och välståndet på vår kontinent. Nu ser jag fram emot diskussioner om hur vi kan stärka det arbetet ytterligare, säger EU-minister Jessica Rosencrantz.

Representanter från EU:s kandidatländer deltar under delar av mötet. Diskussionen väntas då kretsa kring de så kallade Köpenhamnskriterierna, kraven länder behöver leva upp till för att kunna bli medlemmar i unionen.

Under mötet kommer även EU:s framtid och rättsstatens principer att diskuteras. Sverige är ett av de mest drivande länderna i arbetet med att stärka rättsstaten i Europa.
