# Förslag på kraftfullare åtgärder mot manipulation av färdskrivare skickas på remiss

– En välfungerande transportbransch med goda konkurrensvillkor är viktig för det svenska näringslivet. Manipulation av färdskrivare riskerar att snedvrida konkurrensen och kan även innebära en stor fara för trafiksäkerheten, säger infrastruktur- och bostadsminister Andreas Carlson.

I promemorian föreslås åtgärder som syftar till att stärka möjligheterna att upptäcka och ingripa vid manipulation eller allvarligt missbruk av ett vägfordons färdskrivare.

Förslaget innebär att det införs en ny lag med bestämmelser om stärkta befogenheter för polismän och bilinspektörer vid misstänkta överträdelser, skärpt straff för manipulation av färdskrivare och straffansvar för den som på något sätt befattar sig med manipulationsutrustning.

Förslaget innehåller även förbättrade bestämmelser om tillsyn samt att berörda myndigheter ska få i uppdrag att utarbeta en tillsynsstrategi med fokus på manipulation av färdskrivare.

I det remitterade förslaget ingår även en höjd sanktionsavgift om en kontroll skulle visa att ett förarkort som har erhållits till följd av oriktiga uppgifter eller falska handlingar används.

Förslaget är på remiss till den 22 december 2025 och den nya lagen föreslås träda i kraft den 1 juli 2026.
