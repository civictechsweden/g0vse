# Mer pengar i plånböckerna

När regeringen tog över hade Sverige en hög inflation på omkring 10 procent som gröpte ur svenskarnas plånböcker. Regeringens viktigaste prioritering var därför att med en återhållsam finanspolitik bekämpa inflationen och samtidigt stötta hårt arbetande människor genom bland annat skattesänkningar.

Många familjer har det dock fortfarande tufft. Därför föreslår regeringen i budgeten flera åtgärden för att stärka människors plånböcker. Totalt innebär åtgärderna att en familj med en polis och sjuksköterska med två barn, 3 och 5 år, som bor i en vanlig villa kommer få ca 1 800 kronor mer i plånboken per månad nästa år. Sammantaget kommer en familj med en polis och en sjuksköterska få över 3 500 kronor i sänkt skatt per månad 2026 jämfört med 2022.

Paketet för större plånböcker innehåller följande förslag:

1. Sänkt skatt på arbete och pension genom att jobbskatteavdraget och förhöjda grundavdraget stärks. Förslagen föreslås träda i kraft från och med den 1 januari 2026.
2. Sänkt skatt på sjuk- och aktivitetsersättning med så pass mycket att skatteklyftan mellan personer som uppbär sjuk- och aktivitetsersättning och personer med arbetsinkomst helt tas bort. Förslaget föreslås träda i kraft från och med den 1 januari 2026. Förslaget innebär 1 800 kronor per år i sänkt skatt för personer som berörs.
3. Sänkt elskatt i hela landet med 9,875 öre (inklusive moms). Förslaget föreslås träda i kraft från och med den 1 januari 2026.
4. Sänkta avgifter för förskola och fritidshem inom ramen för maxtaxan. Förslagen föreslås träda i kraft den 1 juli 2026.
5. Högkostnadsskydd mot höga elpriser för hushåll under perioden från november 2025 och hela 2026. Högkostnadsskyddet ska gälla om det genomsnittliga spotpriset på el under en månad överstiger 1,5 kr/kWh inom ett elområde. Förslaget föreslås träda i kraft den 1 januari 2026.

För en familj med en polis och en sjuksköterska samt två barn, 3 och 5 år, som bor i ett icke-eluppvärmt hus innebär budgeten följande effekter per månad:

|  |  |
| --- | --- |
| **Åtgärd** | **Familj med polis och sjuksköterska\*, kr/mån** |
| Sänkt matmoms | 545 |
| Sänkt skatt på arbetet | 802 |
| Sänkt förskoleavgift | 375 |
| Sänkt elskatt | 85 |
| **Summa** | **1802** |

**\*Anm.:** Gäller för familj med en polis och en sjuksköterska med två barn,
3 och 5 år, i ett icke-eluppvärmt hus.

Förslaget bygger på en överenskommelse mellan regeringen och Sverigedemokraterna.

| **Mer pengar i plånböckerna (mnkr)** | | | |
| --- | --- | --- | --- |
|  | **2026** | **2027** | **2028** |
| **Sänkt skatt på arbete och pension** | 21 400 | 21 400 | 21 400 |
| **Sänkt skatt på sjuk- och aktivitetsersättning** | 460 | 460 | 460 |
| **Sänkt elskatt i hela landet** | 6 520 | 6 600 | 6 680 |
| **Sänkt förskoleavgift (förstärkning av statsbidraget för maxtaxa)** | 1 000 | 1 500 | 1 500 |
| **Högkostnadsskydd på el** | 1 000 |  |  |
