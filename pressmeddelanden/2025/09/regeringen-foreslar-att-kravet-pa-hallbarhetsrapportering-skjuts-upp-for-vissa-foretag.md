# Regeringen föreslår att kravet på hållbarhetsrapportering skjuts upp för vissa företag

Regeringen föreslår att vissa företag ska få mer tid innan de omfattas av kravet att hållbarhetsrapportera enligt de nya EU-reglerna. Förslaget bygger på ett beslut i Europeiska unionen och innebär att kravet skjuts upp med två år för bland annat små och medelstora börsnoterade företag samt vissa stora företag som inte är börsnoterade.

Syftet är att minska den administrativa bördan för företagen och skapa bättre förutsättningar för att reglerna ska bli tydliga och praktiskt genomförbara. Förslaget ligger i linje med regeringens arbete för att stärka konkurrenskraften och förenkla regelverken för svenska företag.

Bakgrunden är att EU:s nya direktiv om företagens hållbarhetsrapportering började gälla i Sverige i juli 2024. Reglerna omfattar fler företag än tidigare och ställer högre krav på innehållet i rapporterna. I april 2025 beslutade EU att vissa företag ska få mer tid innan kraven börjar gälla.

Lagändringarna föreslås träda i kraft den 31 december 2025.
