# Romina Pourmokhtari deltar i extrainsatt miljöråd

Vid miljörådet kommer EU:s klimat- och miljöministrar hålla en riktlinjedebatt kring EU:s reviderade klimatlag med klimatmål till 2040.

Kommissionen föreslår ett nytt klimatmål som innebär 90 procents nettominskning av utsläppen till 2040, jämfört med 1990 års nivåer. Förslaget innehåller ett antal så kallade flexibiliteter för målets genomförande, exempelvis att nyttja internationella krediter i enlighet med Parisavtalets artikel 6 och införandet av permanenta upptag av koldioxid i EU:s utsläppshandelssystem.

Mötets andra fråga rör COP30. Inför det 30:e partsmötet till klimatkonventionen (COP30) som hålls i Brasilien i november 2025 ska EU och övriga parter till Parisavtalet lämna in ett nytt nationellt fastställt bidrag, så kallad NDC (Nationally Determined Contribution) med en ny ambitionsnivå för 2035.

Regeringen anser att EU:s NDC behöver basera sig på en uppgörelse i rådet om målnivån för 2040 och accepterar därför att EU väntar med att lämna in en NDC till dess rådet enats i den frågan. Regeringen kan ställa sig bakom att EU på rådet meddelar en sådan avsiktsförklaring till FN:s ramkonvention om klimatförändring (UNFCCC) och återkommer med sin NDC före COP30 med en tydlig ambitionsnivå.
