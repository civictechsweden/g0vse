# Regeringen fördubblar innovationssatsning för Ukraina till 300 miljoner kronor

FMV fick genom det nittonde militära stödpaketet till Ukraina i uppdrag att hålla i en innovationsutmaning. Regeringen avsatte då cirka 150 miljoner för detta. De ukrainska behoven och gensvaret från olika företag var så stort att regeringen i stödpaket 20 valde att fördubbla stödet till innovationssatsningen, till 300 miljoner kronor.

– Vi måste stärka det ukrainska och svenska försvaret mot hot som drönare. Svensk teknologibas och ukrainska stridserfarenheter är en kraftfull kombination som kommer stärka Ukrainas försvar mot Ryssland. Denna tävling öppnar upp för nya försvarsföretag och lösningar för att bekämpa drönare och andra flygfarkoster, säger försvarsminister Pål Jonson.

Utmaningen görs i form av en upphandling med syfte att hitta innovativa koncept och tekniska lösningar med militär potential som efter vidareutveckling kan stödja Ukraina i kriget mot Ryssland.

Utmaningen annonserades den 7 maj 2025 av FMV och över 100 ansökningar inkom. I juni utvärderades dessa av experter, och 21 företag bjöds in till FMV för att presentera sina koncept inför en expertpanel med bland annat representanter från Ukraina, FMV, Försvarsmakten och Totalförsvarets forskningsinstitut (FOI). Försvarsminister Jonson deltog som observatör. Tolv företag valdes ut och fick finansiering för fortsatt utveckling av sina koncept. Nästa steg nu är att FMV beslutar om vidareutveckling av upp till sex koncept. Vidareutvecklingen ska leda till att färdiga produkter kan serietillverkas och levereras till Ukraina.

Den första militära utmaningen till stöd för Ukraina handlar om att föreslå hela eller delvisa systemlösningar för att neutralisera hotet från flygande farkoster som hypersoniska robotar och glidbomber, eller obemannade flygande farkoster i form av exempelvis långräckviddiga drönare med fasta vingar och patrullrobotar.
