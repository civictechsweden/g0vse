# Simona Mohamsson och Lotta Edholm besöker Bokmässan i Göteborg

Simona Mohamsson kommer inleda sitt besök på Bokmässan med att inviga Skolgården – ett samarbete mellan flera skolmyndigheter. Hon kommer också att delta vid flera seminarier, bland annat om hur förskolan kan stärkas och hur arbetsmiljön för förskollärare kan förbättras. Därtill kommer hon att diskutera hedersrelaterat våld och förtryck, samt hur skolbiblioteken kan stärka elevernas läsförmåga.

 – Sverige behöver en ny värdegemenskap, där vi bildar oss, beter oss och bryr oss. Jag ser fram emot att träffa lärare och andra litteraturentusiaster och prata om allt från skolbibliotek och förskola till rätten att få älska den man vill, säger utbildnings- och integrationsminister Simona Mohamsson.

Lotta Edholm kommer att medverka i två seminarier under Bokmässan och träffa lärarstudenter på en lunch arrangerad av Sveriges Lärare och Sveriges Lärarstudenter. Fokus för seminarierna är bland annat regeringens arbete för att vända läskrisen och hur hot och våld i skolan påverkar lärares arbetsmiljö och elevers studiero.

– Sverige befinner sig i en läskris där var fjärde elev inte kan läsa ordentligt. Regeringen satsar på riktiga böcker till klassrummen och skolbiblioteken, men mer behöver göras för att vända utvecklingen. Dessutom måste vi få bukt med den situation med hot och våld i våra skolor som drabbar både lärare och elever. Jag ser fram emot att diskutera de här utmaningarna under Bokmässan, säger gymnasie-, högskole- och forskningsminister Lotta Edholm.
