# Satsning på att öka kunskaperna om judiskt liv och judiska språk

Folkbildningsrådet får rekvirera högst 2 miljoner kronor under 2025, som ska fördelas mellan folkhögskolor och studieförbund till verksamhet som stärker kunskaperna om judiskt liv och judiska språk.

Verksamheten ska bidra till målsättningen för fokusområdet Kunskap, utbildning och forskning om judiskt liv i regeringens strategi för att stärka judiskt liv och motverka antisemitism. Målsättningen är att det ska finnas god kunskap om judiskt liv i samhället och att den judiska minoriteten ska ha goda möjligheter att lära sig judiska språk.

– Folkbildningen har en viktig roll i att förmedla kunskaper om judisk kultur och traditioner, både inom den judiska minoriteten och till majoritetsbefolkningen. Den här satsningen gör det möjligt att erbjuda fler lärande aktiviteter med fokus på judiskt liv och judiska språk – en central del i arbetet med att stärka judiskt liv och motverka antisemitism, säger kulturminister Parisa Liljestrand.

– Den senaste tiden har vi kunnat se hur judiska människor i Sverige känt sig hotade och har fått utstå ökat hat och glåpord på svenska gator och torg. Därför är det viktigare än någonsin att satsa på folkbildning om judiskt liv, vilket regeringen gör genom dagens beslut, säger Roland Utbult, kulturpolitisk talesperson för Kristdemokraterna.

– Den judiska minoriteten är en självklar del av Sveriges historia och samtid. Att stärka kunskaperna om judiskt liv och judiska språk är avgörande för att motverka antisemitism och samtidigt lyfta fram en viktig del av vårt gemensamma kulturarv. Genom folkbildningen, som finns i hela Sverige, kan fler få möjligheten att ta del av judisk kultur och historia, vilket bidrar till både ökad kunskap och stärkandet av judiskt liv i Sverige, säger Malin Danielsson, kulturpolitisk talesperson för Liberalerna.

Regeringen avser att avsätta 1 miljon kronor per år under 2026 och 2027 för denna satsning.
