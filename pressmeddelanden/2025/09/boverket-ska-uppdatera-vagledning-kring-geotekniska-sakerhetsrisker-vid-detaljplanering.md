# Boverket ska uppdatera vägledning kring geotekniska säkerhetsrisker vid detaljplanering

– Boverket får i uppdrag att se över den vägledning som rör hanteringen av geotekniska säkerhetsrisker i planprocessen enligt plan- och bygglagen. Syftet är att främja att risker för skred och ras vägs in och förebyggs i detaljplaneprocessen. Uppdraget lämnas mot bakgrund av slutsatserna i Statens haverikommissions rekommendationer efter skredet i Stenungsund. Uppdraget är i linje med regeringens handlingsplan för klimatanpassning som aviserade att det behövs utvecklad kunskap och vägledning för de som förebygger ras, skred och erosion. Det är av stor betydelse att se över hanteringen av geotekniska säkerhetsrisker vid detaljplanering, säger infrastruktur- och bostadsminister Andreas Carlson.

I Sverige inträffar årligen flera ras och skred. Klimatförändringarna leder till att risken för ras, skred och erosion ökar. Oftast sker de i obebyggda områden, men ibland påverkas byggnader och infrastruktur. Jordskredet strax utanför Stenungsund 2023 totalförstörde en sektion av E6 och orsakade omfattande skador på närliggande handelsanläggningar och annan viktig infrastruktur.

I sin efterföljande utredning pekade Statens haverikommission (SHK) på att det fanns brister i den geotekniska undersökning som låg till grund för detaljplanen för det aktuella området. SHK noterade även att handläggare på kommun- och länsstyrelsenivå uppgett att de saknar tillräcklig kompetens för själva kunna granska geotekniska rapporter, något som även Statens geotekniska institut pekat på i en tidigare rapport.

Regeringen ger därför Boverket i uppdrag att se över den vägledning som rör hanteringen av geotekniska säkerhetsrisker i planprocessen enligt plan- och bygglagen.

I uppdraget ingår att utvärdera, utveckla och anpassa Boverkets befintliga vägledningar kring ras och skred kopplat till detalj- och översiktsplanering. Boverket ska också ta fram ny vägledning för hur regleringen i detaljplan kan säkerställa att geotekniska säkerhetsfrågor tas om hand.

Uppdraget ska redovisas senast den 19 december 2026.
