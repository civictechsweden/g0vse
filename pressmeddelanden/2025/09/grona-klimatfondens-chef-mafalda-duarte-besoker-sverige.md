# Gröna klimatfondens chef Mafalda Duarte besöker Sverige

Syftet med besöket är att fördjupa samarbetet mellan Sverige och GCF i arbetet med att mobilisera klimatinvesteringar till utvecklingsländer. Sverige är ordförande för GCF under 2025 och besöket ger möjlighet att diskutera Sveriges prioriteringar under ordförandeskapet, däribland ökad effektivitet, stärkt resultatfokus och mobilisering av privat kapital till klimatinvesteringar.

GCF har en projektportfölj som omfattar 18 miljarder USD. Fonden stödjer insatser för både utsläppsminskning och klimatanpassning i utvecklingsländer. Varje år fördelas 2–3 miljarder USD för alltifrån fossilfri energi till klimatanpassning av ekosystem för att skydda människors inkomstmöjligheter. De projekt som godkändes under 2024 förväntas tillsammans minska utsläppen av växthusgaser med 185 miljoner ton CO2e (koldioxidekvivalenter) över hela projektens livscykel och nå ca 200 miljoner människor med anpassnings­insatser.

– Som ordförande i en av världens största klimatfonder har Sverige en unik möjlighet att driva på för ett mer effektivt, transparent och resultatinriktat arbete med klimatfinansiering – där varje krona gör större skillnad, når längre och skapar större förändring. Mafalda Duartes besök i Stockholm stärker ytterligare vårt samarbete med fonden, och lägger grunden för gemensamma insatser med ännu större genomslag, säger bistånds- och utrikeshandelsminister Benjamin Dousa.

Under Sveriges ordförandeår har klimatfonden beslutat om förenklade regelverk för samarbete med organisationer som genomför klimatprojekt, och en process för att inrätta regionala kontor sjösatts. Vid senaste styrelsemötet godkändes 17 nya klimatprojekt i 36 länder, bland annat Indien, Paraguay och Nepal, för rekordsumman 11,5 miljarder kronor.

Under Sverigebesöket kommer Mafalda Duarte träffa bistånds- och utrikeshandelsminister Benjamin Dousa, delar av riksdagens miljö- och jordbruksutskott, näringsliv, forskare, civilsamhälleorganisationer samt företrädare för myndigheter.
