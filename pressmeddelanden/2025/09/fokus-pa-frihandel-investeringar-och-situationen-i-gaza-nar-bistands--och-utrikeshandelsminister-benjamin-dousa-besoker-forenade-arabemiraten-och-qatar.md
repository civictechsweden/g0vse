# Fokus på frihandel, investeringar och situationen i Gaza när bistånds- och utrikeshandelsminister Benjamin Dousa besöker Förenade arabemiraten och Qatar

– När flera länder sluter sig, inte minst USA, behöver vi öppna nya marknader för våra företag. Sverige driver på för frihandelsavtal mellan EU och Gulfländerna Gulfländernas betydelse för Sverige som handelspartners växer i takt med deras snabba samhällsomvandling. Svenska företag har spetskompetens inom områden såsom innovation och grön omställning som är högintressanta för dessa länder. Det innebär stora möjligheter för svenska företag och leder till arbetstillfällen i Sverige. Jag besöker Förenade arabemiraten och Qatar för att ytterligare stärka våra handelsrelationer, säger bistånds- och utrikeshandelsminister Benjamin Dousa.

– Mina samtal med officiella företrädare för Förenade arabemiraten och Qatar kommer att beröra den spända situationen i regionen. Fokus måste nu vara på deeskalering och återhållsamhet. Samtalen kommer självklart också att beröra den humanitära krisen i Gaza och vikten av att nödhjälp släpps in, framhåller bistånds- och utrikeshandelsministern.

Förenade arabemiraten är Sveriges största varuexportmarknad i Mellanöstern och Nordafrika och en viktig regional hubb för svenska företag. Utöver möte med den emiratiske handelsministern kommer Dousa att träffa några av de ca 250 svenska företag som är aktiva på den emiratiska marknaden, bl. a inom hållbara transporter och infrastruktur.

Även Qatar är en viktig och växande marknad för svenska företag. Den bilaterala relationen har fördjupats på senare år, inte minst genom den qatariske emirens besök till Sverige förra året. Under besöket kommer Dousa och hans qatariske handelsminister-kollega inviga det första svensk-qatariska affärsforumet som ett stort antal svenska och qatariska företag deltar i.

Resan ger även möjlighet till diskussioner om aktuella humanitära och utrikespolitiska frågor med två nyckelaktörer i Mellanöstern.
