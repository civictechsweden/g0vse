# Försörjning av läkemedel på agendan när Carl-Oskar Bohlin besöker Astra Zeneca

Situationen med brist- och restsituationer av läkemedel i fredstid är problematisk och en fråga som regeringen tar på stort allvar. En kris- eller krigssituation skulle ställa ytterligare krav på försörjningen av läkemedel och andra sjukvårdsprodukter.

– Att säkerställa en nödvändig försörjning av läkemedel och sjukvårdsmateriel är avgörande för att skydda civilbefolkningen och för att upprätthålla förmågan inom hela totalförsvaret, genom hela hotskalan från kris till krig, säger minister för civilt försvar Carl-Oskar Bohlin.

Regeringen arbetar för att stärka försörjningsberedskapen och har bland annat gett i uppdrag till Socialstyrelsen och Läkemedelsverket att säkra tillgången till särskilt kritiska sjukvårdsprodukter genom tillverkningsberedskap. Målsättningen är att säkerställa att beredskap finns för att tillverka vissa särskilt kritiska sjukvårdsprodukter i Sverige och att det finns uppdaterad information om produktionskapacitet för läkemedel.

Under besöket på Astra Zeneca kommer Carl-Oskar Bohlin att träffa företrädare för företaget för att höra hur de arbetar med dessa frågor.
