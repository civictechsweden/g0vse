# 5 miljoner till Göteborgs universitet och Segerstedtinstitutet för att förstärka arbetet mot antisemitism

Under månaderna som följde efter Hamas terrorangrepp mot Israel den 7 oktober 2023 ökade antalet hatbrottsanmälningar med antisemitiska motiv i Sverige kraftigt enligt statistik från Brottsförebyggande rådet. Rapportering i bland annat media stärker också bilden av att omvärldsläget innebär att hot och hat mot judiska elever och studenter ökar.

– Vi måste ta den här utvecklingen på största allvar. Lärare och rektorer behöver få de verktyg som krävs för att kunna diskutera frågan om antisemitism, inte minst nu när vi ser att judiska elever och studenter riskerar att uppleva en ökad otrygghet. Därför ser vi nu till att Göteborgs universitet och Segerstedtinstitutet kan förstärka och fortsätta det här viktiga förebyggande arbetet kommande år, säger gymnasie-, högskole-, och forskningsminister Lotta Edholm.

Göteborgs universitet har sedan 2023 ett uppdrag att genom Segerstedtinstitutet sprida kunskap om arbetsmetoder mot antisemitism till aktörer som har en viktig roll i att motverka antisemitism bland barn och unga, till exempel lärare och rektorer.

Regeringen föreslår att 5 miljoner kronor tillförs Göteborgs universitet under 2026 för Segerstedtinstitutets arbete för att motverka antisemitism. För 2027–2028 beräknas 5 miljoner kronor tillföras årligen.

Förslaget bygger på en överenskommelse mellan regeringen och Sverigedemokraterna.

| **Segerstedtinstitutet vid Göteborgs universitet ska förstärka arbetet mot antisemitism (miljoner kronor)** | | | |
| --- | --- | --- | --- |
|  | **2026** | **2027** | **2028** |
| **Segerstedtinstitutet: medel för att fortsätta arbete för att motverka antisemitism** | 5 | 5 | 5 |
