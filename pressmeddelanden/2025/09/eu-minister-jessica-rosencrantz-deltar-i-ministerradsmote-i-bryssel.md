# EU-minister Jessica Rosencrantz deltar i ministerrådsmöte i Bryssel

Under rådsmötet kommer EU-ministrarna diskutera utvecklingen för rättsstatsprinciper i EU och i de fyra kandidatländerna Albanien, Montenegro, Nordmakedonien och Serbien.

– I det nya säkerhetspolitiska läget efter Rysslands fullskaliga invasion av Ukraina är EU:s utvidgning det mest strategiska verktyget för att bygga fred, säkerhet, stabilitet och välstånd i Europa. Sverige stödjer de kandidatländer som nu genomför reform efter reform för att nå upp till de höga krav som ställs för att bli medlem i vår union. Det handlar om att bygga ett enat Europa, säger EU-minister Jessica Rosencrantz.

Regeringen kommer understryka vikten av att kandidatländerna genomför det reformarbete som kvarstår på vägen mot ett EU-medlemskap. Det handlar om frågor som rör rättsväsendets oberoende, kampen mot korruption, mediefrihet och civilsamhällets möjligheter att verka fritt. I anslutning till mötet kommer Albanien att öppna fyra nya förhandlingskapitel med EU inom områden som rör miljö, gröna agendan och hållbar konnektivitet.

EU-ministrarna kommer också behandla den preliminära dagordningen inför att EU:s stats- och regeringschefer möts i Europeiska rådet 23–24 oktober. Ukraina, Mellanöstern, säkerhet och försvar, bostadsfrågan, konkurrenskraft och migration står på agendan. Allmänna rådet kommer också att diskutera den avsiktsförklaring som Europeiska kommissionens ordförande Ursula von der Leyen gav i Europaparlamentet den 10 september.
