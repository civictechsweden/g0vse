# Regeringen stärker det statliga exportfinansieringssystemet samt ökar ramen för Ukraina-garantierna

I budgetpropositionen för 2026 föreslår regeringen att Exportkreditnämndens garantiram ökar till högst 650 miljarder kronor och att AB Svensk Exportkredits låneram ökar till högst 175 miljarder kronor. Detta sker i ljuset av ett alltmer osäkert omvärldsläge och en snabbt ökad efterfrågan på statliga exportfinansieringslösningar från svenska exporterande företag.
Regeringen föreslår även att ramen för de särskilda exportkreditgarantierna för affärer med Ukraina ökas med 888 miljoner kronor. Därmed föreslås den sammanlagda garantiramen uppgå till högst 1 776 miljoner kronor 2026.

– Det har varit en handelspolitiskt turbulent tid för våra företag, inte minst till följd av USA:s handelspolitik med nya tullbesked var och varannan dag. Regeringen kraftsamlar nu för att värna svenska jobb och svensk ekonomi. Med den här satsningen hjälper vi våra företag ut i världen vilket är bra för tillväxten, bra för jobben och bra för Sverige. Genom Ukrainagarantierna bidrar vi också till att stärka Ukraina och därmed svensk och europeisk säkerhet, säger bistånds- och utrikeshandelsminister Benjamin Dousa.

– Det är av största vikt att svenska företag ska kunna konkurrera och växa på en global marknad. Här tar regeringen ansvar genom att utöka exportkreditgarantierna och stärker Svensk Exportkredits låneram, så att fler företag kan ta hem affärer och skapa jobb här hemma. Detta är avgörande för industrins investeringar, för små och medelstora företags möjligheter att växa och för Sveriges långsiktiga konkurrenskraft, säger Lili André (KD), näringspolitisk talesperson.

– Den ökade ramen för Ukrainagarantierna innebär att svenska företag får ännu större möjligheter att bidra till Ukrainas återuppbyggnad, säger Joar Forssell (L) utrikespolitisk talesperson.

– Med denna satsning stärker vi svensk export, svenska jobb och svensk säkerhet. Svenska företag får bättre förutsättningar att växa och konkurrera globalt, vilket bidrar till tillväxt och trygghet i hela landet. Samtidigt stärker vi vårt stöd till Ukrainas återhämtning, vilket är avgörande både för Europas stabilitet och för Sveriges långsiktiga säkerhetspolitiska intressen, säger Mattias Karlsson (SD), ordförande i utrikesutskottet.

En exportkreditgaranti fungerar som en försäkring för företagen. Mot en avgift kan företagen försäkra sig hos Exportkreditnämnden mot risken att inte få betalt i en exportaffär. För 2025 var ramen 550 miljarder kronor som för 2026 föreslås ökas till högst 650 miljarder kronor.

Svensk Exportkredit föreslås kunna erbjuda konkurrenskraftiga finansieringsvillkor för svenska företags exportaffärer genom långfristiga lån till fast ränta till ett ännu högre belopp än tidigare, vilket sker i enligt med det regelverk som finns inom OECD för statligt stödda exportkrediter. För 2025 var ramen 150 miljarder kronor som för 2026 föreslås ökas till 175 miljarder kronor.

Exporterande företag kan ansöka om särskilda exportkreditgarantier hos Exportkredit­nämnden för affärer som bidrar till ekonomisk och samhällelig utveckling och välfärd i Ukraina. Tidigare i år har flera gynnsamma förändringar i villkoren gjorts, bland annat har löptiden förlängts till som längst 2035. Under 2025 var garantiramen högst 888 miljoner kronor och för 2026 föreslår regeringen att den högst ska uppgå till 1 776 miljoner kronor.

Förslagen bygger på en överenskommelse mellan regeringen och Sverigedemokraterna.

## Utökad garantiram för Exportkreditnämnden, EKN

|  |  |  |  |
| --- | --- | --- | --- |
|  | 2026 | 2027 | 2028 |
| Reform 1 | 650 miljarder kronor |  |  |

---

## Utökad låneram för AB Svensk Exportkredit, SEK

|  |  |  |  |
| --- | --- | --- | --- |
|  | 2026 | 2027 | 2028 |
| Reform 1 | 175 miljarder kronor |  |  |

---

## Utökad ram för särskilda exportkreditgarantier för affärer med Ukraina

|  |  |  |  |
| --- | --- | --- | --- |
|  | 2026 | 2027 | 2028 |
| Reform 1 | 1776 miljoner kronor |  |  |

---

## Faktaunderlag

### Utökad garantiram för exportkreditnämnden (EKN) och utökad låneram för AB Svensk Exportkredit (SEK)

I ljuset av det osäkra omvärldsläget har svenska företags efterfrågan på statliga exportfinansieringslösningar ökat betydligt under det senaste året. Statliga exportkrediter ställs ut av AB Svensk Exportkredit och statliga exportkreditgarantier utfärdas av Exportkreditnämnden (EKN) enligt av riksdagen fastställda ramar.

Förslaget innebär att Exportkreditnämnden (EKN) bemyndigas att under 2026 ställa ut kreditgarantier för exportkrediter som, inklusive tidigare utfärdade garantier, uppgår till högst 650 mdkr. Förslaget har inga direkta budgetmässiga implikationer. Ramen i Riksgälden används som en säkerhet i EKN:s garantigivning. Enligt gällande ram får EKN ställa ut kreditgarantier för exportkrediter till högst 550 mdkr. Förslaget innebär att EKN bemyndigas att under 2026 ställa ut kreditgarantier för exportkrediter som, inklusive tidigare utfärdade garantier, uppgår till högst 650 mdkr.

Regeringen föreslår ökad låneram för AB Svensk Exportkredit (SEK) med 25 mdkr till 175 mdkr för budgetåret 2026. För 2027 föreslås att låneramen ökar med ytterligare 25 mdkr till 200 mdkr. SEK har till uppgift att tillhandahålla finansiering av svensk export genom att bl.a. utfärda exportkrediter. Uppgiften ställer särskilda krav på långfristig finansiering. Låneramen används även som säkerhet i CIRR-systemet. CIRR (Commercial Interest Reference Rate) är en miniminivå för fast ränta fastställd månatligen inom ramen för OECD och överenskommelsen om statligt stödda exportkrediter.

### Utökad ram för särskilda exportkreditgarantier för affärer med Ukraina

Förslaget innebär att de särskilda exportkreditgarantierna för Ukraina ökar med 888 mnkr 2026. 800 mnkr finansieras från uo7 och 88 mnkr från uo24 för att täcka eventuella förluster. Den sammanlagda garantiramen inklusive tidigare utfärdade garantier föreslås uppgå till högst 1 776 mnkr under 2026. De avsatta medlen kan används för att ersätta svenska exporterande företag som beviljas en garanti under garantiperioden 2026-2035.

Tidigare i år justerades garantiernas maximala löptid från tre till fyra år och täckningsgraden ökades från 80 procent till maximalt 95 procent. Beloppet som kan beviljas företag i samma koncern höjdes från 100 till 300 miljoner kronor. Därefter genomfördes ytterligare en betydande förändring genom att löptiden för exportkreditgarantierna förlängdes till att gälla till som längst 2035, från tidigare 2028. Ändringen trädde i kraft den 1 juni 2025.

Tack vare dessa justeringar har efterfrågan på dessa garantier ökat under året. För närvarande har garantier till ett belopp om 164 miljoner kronor ställts ut. EKN har mottagit ansökningar om garantier till ett belopp om 658 miljoner kronor.

## Frågor och svar

### Utökad garantiram för exportkreditgarantier, EKN

Vad kostar satsningen? Det krävs ingen direkt finansiering av förslaget. Det gäller möjligheten för EKN att ställa ut kreditgarantier för exportaffärer till ett värde om sammanlagt högst 650 mdkr, med denna ram i Riksgälden som säkerhet. EKN tar ut riskavspeglande avgifter som förväntas täcka eventuella förluster.

Vad är en exportkreditgaranti? Exportkreditgarantierna fungerar som försäkringar och minskar risken för företagen. Verksamheten är själv­finansierad genom att riskavspeglande avgifter tas ut av exporterande företag. EKN kan försäkra en del av företagens exportaffär. EKN kan även täcka bankers risk vilket underlättar finansiering för företagen.

Vilka företag kan beviljas exportkreditgarantier? Garantier kan beviljas för verksamhet som avser export (direkt eller indirekt) där det finns ett betydande svenskt intresse.

### Utökad låneram för AB Svensk Exportkredit (SEK)

Vad kostar satsningen? Det krävs ingen direkt finansiering för förslaget. Det gäller möjligheten för SEK att, med låneramen i Riksgälden som säkerhet, ställa ut krediter för svenska exportaffärer.

Varför prioriteras detta? Låneramen används som säkerhet för SEK:s upplåning i CIRR-systemet. En höjd låneram innebär att SEK kan svara upp mot en ökad efterfrågan på exportkrediter från svenska företag under det kommande året.

Vad är CIRR? CIRR (Commercial Interest Reference Rate) är en miniminivå för fast ränta fastställd månatligen inom ramen för OECD och överenskommelsen om statligt stödda exportkrediter. Genom ett av riksdagen särskilt beslutat samhällsuppdrag kan SEK ställa ut långfristiga lån till fast ränta enligt CIRR. Detta är något privata banker inte erbjuder. Systemet är centralt för möjligheten att kunna erbjuda exportfinansiering på de löptider som svensk exportindustri efterfrågar.

### Utökad ram för särskilda exportkreditgarantier för affärer med Ukraina

Varför behövs denna garanti för att svenska företag ska kunna exportera till Ukraina? På grund av den mycket stora och svårbedömda risken förknippad med att göra affärer i Ukraina kan EKN, med stöd av gällande regelverk, endast i undantagsfall utfärda exportkreditgarantier för svensk export till landet.

Varför detta stöd till näringslivet? Är det inte bättre att ge bistånd till Ukraina? Ukraina är den största mottagaren av svenskt bistånd. Men endast traditionellt gåvobistånd kommer inte att vara tillräckligt för uppbyggnad av Ukraina. Tvärtom, det privata näringslivet kommer att ha en viktig roll i detta arbete.

Är villkoren verkligen tillräckliga för att stödja svenska företag med riskavlastning? Ja, vi har gjort justeringar för att anpassa villkoren till de behov som företagen har av riskavlastning.

Hur stor del av risken kan täckas i en affär? Hur långa affärer kan garanteras? Upp till 95% av kontraktsvärdet kan garanteras. Företagen behöver därmed fortfarande stå för en del av risken. Regeringen har ändrat i förordningen så att garantier kan ställas ut för affärer som längst får gälla till och med den 31 december 2035.
