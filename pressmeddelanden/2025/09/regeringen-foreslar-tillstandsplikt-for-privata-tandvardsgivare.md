# Regeringen föreslår tillståndsplikt för privata tandvårdsgivare

– Vi måste säkerställa att tandvården håller hög kvalitet och att skattemedel används på rätt sätt. Med tillståndsplikt får vi bättre kontroll och kan stänga ute oseriösa aktörer. Detta stärker patientsäkerheten, säger socialminister Jakob Forssmed.

– Varje år beräknas upp till 20 miljarder kronor betalas ut felaktigt från vår välfärd. Bara inom tandvården handlar det om flera hundra miljoner kronor. Det är orimligt och provocerande. På område efter område stryper vi den kriminella ekonomin. Missbrukar man systemet ska tillstånd återkallas, verksamheter förbjudas och kriminella straffas, säger äldre- och socialförsäkringsminister Anna Tenje.

– Oseriösa eller kriminella aktörer har ingen plats i tandvården. Ändå förekommer ovetenskapliga behandlingar och rena stölder av skattemedel. Det måste bli självklart att varken människor eller gemensamma resurser utnyttjas av fifflare och skumraskfigurer, säger Lina Nordquist gruppledare för Liberalerna.

– Att hundratals miljoner varje år betalas ut felaktigt från det statliga tandvårdsstödet är helt oacceptabelt. Nu tar vi viktiga steg för att säkerställa att våra gemensamma resurser inte försvinner iväg till oseriösa och kriminella aktörer, säger Linda Lindberg gruppledare för Sverigedemokraterna.

Genom riktad tillsyn har Inspektionen för vård och omsorg (IVO) under senare år identifierat en ökad risk för brister i patientsäkerheten hos små vårdgivare inom tandvårdssektorn. Det handlar bland annat om bristande kunskap om ansvaret för patientsäkerhet, bristande dokumentation och behandlingar som inte varit förenliga med vetenskap och beprövad erfarenhet.

Felaktiga utbetalningar utgör ett hot mot välfärdssamhället. Försäkringskassan uppskattar att de felaktiga utbetalningarna från det statliga tandvårdsstödet uppgår till cirka 430 miljoner kronor årligen.

## Tillstånd krävs för att bedriva tandvård

För att stärka kontrollen över tandvårdssektorn föreslår regeringen bland annat att privata vårdgivare ska ha tillstånd från IVO för att få bedriva tandvårdsverksamhet. IVO får även möjlighet att återkalla tillstånd vid allvarliga brister i verksamheten. Verksamhet som bedrivs utan tillstånd kan förbjudas och det blir också straffbart att bedriva sådan verksamhet.

Förslagen innebär också att regionerna bland annat blir skyldiga att anmäla till IVO om det finns anledning att anta att en privat vårdgivare saknar tillstånd. Ett annat förslag är att statligt tandvårdsstöd som huvudregel inte ska betalas ut om behandlaren saknar legitimation eller särskilt förordnande att utöva yrket.

– Med den här reformen tar vi ett viktigt steg mot en tryggare och mer patientsäker tandvård. Genom ökad kontroll kan vi säkerställa att resurserna används där de gör mest nytta - för patienterna, säger socialminister Jakob Forssmed.

De nya lagarna föreslås träda i kraft den 1 januari 2026.
