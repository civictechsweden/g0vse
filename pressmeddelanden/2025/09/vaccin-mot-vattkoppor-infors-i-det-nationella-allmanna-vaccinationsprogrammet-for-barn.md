# Vaccin mot vattkoppor införs i det nationella allmänna vaccinationsprogrammet för barn

Vattkoppor är en vanlig och mycket smittsam sjukdom som ofta orsakar mild sjukdom, men en lång sjukdomstid och ofta med besvärlig klåda. Vaccination mot vattkoppor är en kostnadseffektiv insats för att skydda barn mot sjukdom, minska belastning på hälso- och sjukvården samt beräknas minska statens kostnader för vård av barn (VAB).

För att öka skyddet mot vattkoppor bland barn vill regeringen tillföra resurser från och med 2027. Folkhälsomyndigheten ges i uppdrag att förbereda insatsen under 2026 och tilldelas tre miljoner kronor för detta arbete, vilket bland annat omfattar förberedande av inköp av vaccin, framtagande av informationsmaterial och rekommendationer. Regeringen avser tillföra 43 miljoner kronor från 2027 och framåt till regionerna för inköp och utförande av vaccinationer mot vattkoppor. Regeringen avser även att avsätta medel för ikappvaccinering för barn under 18 år under en sjuårsperiod, där 49 miljoner avsätts år 2027 och 51 miljoner kronor år 2028. Insatsen möjliggör att alla barn under 18 år kommer att ha erbjudits vaccin år 2033.

– Nu lyfter vi av vattkoppsbördan från barn och föräldrar. Genom att införa vaccinet i det nationella vaccinationsprogrammet skyddar vi barn, avlastar vården och minskar kostnader för VAB. Detta kommer göra stor skillnad för svenska familjer, säger socialminister Jakob Forssmed.

– Vattkoppor kan för många barn innebära långa sjukdagar, svår klåda och ibland allvarliga komplikationer. Genom att nu göra vaccinet tillgängligt för alla barn stärker vi barnhälsan, minskar pressen på skola och vård och underlättar för föräldrar i vardagen. Det är en satsning som både ökar tryggheten för familjer och bidrar till ett mer jämlikt samhälle, säger socialtjänstminister Camilla Waltersson Grönvall.

– Varje barn har rätt att vara frisk nog för att kunna gå i skolan. Vaccination är ett enkelt och viktigt steg för att det ska bli verklighet. Så att fler barn får ta del av undervisningen, växa tillsammans med sina klasskamrater och bygga sin framtid, säger Helene Odenjung, barnrättspolitisk talesperson för Liberalerna.

– Det är en viktig och kostnadseffektiv satsning för att förebygga och underlätta för barn med vattkoppor. Med detta tillägg i det nationella vaccinationsprogrammet stärker vi både barns skydd mot sjukdom och minskar belastningen på vården, samtidigt som samhällskostnaderna för VAB kan hållas nere i största möjliga mån, säger Linda Lindberg, gruppledare för Sverigedemokraterna.

Förslagen bygger på en överenskommelse mellan regeringen och Sverigedemokraterna.

| **Vattkoppsvaccination till alla barn under 18 år (miljoner kronor)** | | | |
| --- | --- | --- | --- |
|  | **2026** | **2027** | **2028** |
| **Vattkoppsvaccination till alla barn under 18 år: Förberedande arbete för FoHM** | 3 |  |  |
| **Vattkoppsvaccination till alla barn under 18 år: Vattkoppor i det nationella allmänna vaccinationsprogrammet för barn** |  | 43 | 43 |
| **Vattkoppsvaccination till alla barn under 18 år:Ikappvaccinering** |  | 49 | 51 |
