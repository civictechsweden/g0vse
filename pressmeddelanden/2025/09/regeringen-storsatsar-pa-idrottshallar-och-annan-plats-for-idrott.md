# Regeringen storsatsar på idrottshallar och annan plats för idrott

– Regeringen gör nu en storsatsning på tillgången till idrottsanläggningar och idrottsytor. Utan platser att samlas och utöva idrott på, stannar hela idrottsrörelsen. Nu möjliggör vi att fler ska kunna ta del av en aktiv och meningsfull fritid, säger socialminister Jakob Forssmed

Idrotten har ett egenvärde och bidrar med mycket i samhället. För regeringen är det viktigt att skapa goda förutsättningar för idrottsrörelsen att bedriva sin verksamhet. Tillgången till ändamålsenliga anläggningar och idrottsmiljöer är avgörande för att den organiserade idrotten ska kunna fungera.

I dag råder en utbredd brist på tillgängliga idrottshallar och andra platser där det går att idrotta. Nya bostadsområden har ofta sämre tillgång till idrottsytor än äldre områden och det finns behov av renovering av befintliga idrottsytor. En konsekvens av anläggningsbristen är att en tredjedel av landets barn- och ungdomsföreningar tvingas tacka nej till nya medlemmar. Detta visar tydligt att mer behöver göras.

Regeringen tar bristen på idrottsanläggningar på stort allvar och avsätter därför nu 250 miljoner kronor per år 2026 och 2027 till idrottshallar och annan plats för idrott. Medlen ska användas till delfinansiering av lokala nybyggnads- och renoveringsprojekt och fördelas tillsammans med kunskaps- och processtöd i samverkan med berörda parter. Genom att kombinera ekonomiskt stöd till idrottsanläggningar med kvalificerat kunskaps- och processtöd bedöms insatserna kunna ge ett mer kostnadseffektivt resultat samt komma så många som möjligt till del. Liknande arbete bedrivs i Danmark som varit inspiration för satsningen.

Satsningen bedöms också stimulera en ökad efterfrågan på byggtjänster. Detta är således även en viktig insats för att stimulera konjunkturen. Tillgängliga och välfungerande idrottsanläggningar är även en viktig del i ett bredare brottsförebyggande arbete. Idrottshallar kan även fungera som särskilda samlingsplatser i kommunerna, s.k. trygghetspunkter, där allmänheten kan få hjälp och stöd i krig och krissituationer.

Regeringen avsatte under 2024 även 130 miljoner kronor till att stödja ökad tillgång till anläggningar och idrottsmiljöer för att stärka kapaciteten och skapa goda förutsättningar inför införandet av fritidskortet.

Förslaget bygger på en överenskommelse mellan regeringen och Sverigedemokraterna.

| **Plats för idrott** | | | |
| --- | --- | --- | --- |
|  | **2026** | **2027** | **2028** |
| **Plats för idrott** | 250 000 | 250 000 |  |
