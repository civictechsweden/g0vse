# Svenska kraftnät ska se över anslutningsprocessen för ett mer konkurrenskraftigt Sverige

– Leveranssäker el till konkurrenskraftiga priser behövs för att Sverige ska kunna genomföra och attrahera investeringar som bidrar till näringslivs- och samhällsutvecklingen. Regeringen ger därför Svenska kraftnät i uppdrag att ta ytterligare steg i att utveckla anslutningsprocessen för att skapa konkurrenskraftiga förutsättningar för svensk industri, säger energi- och näringsminister Ebba Busch.

Uppdraget syftar till att stärka Svenska kraftnäts arbete med att samordna den långsiktiga planeringen av det nationella elsystemet, så att leveranssäkerhetsmålet och planeringsmålet uppnås.

Under arbetet med uppdraget ska Svenska kraftnät samla in synpunkter från Energimarknadsinspektionen, systemansvariga för distributionssystem, Accelerationskontoret, större elanvändare och andra aktörer som berörs av analysen.

Svenska kraftnät ska redovisa uppdraget senast den 30 april 2026.
