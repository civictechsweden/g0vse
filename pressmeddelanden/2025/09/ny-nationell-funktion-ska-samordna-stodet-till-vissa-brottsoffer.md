# Ny nationell funktion ska samordna stödet till vissa brottsoffer

Regeringens omläggning av rättspolitiken handlar om ett perspektivskifte, där fokus flyttas från gärningsmannen till brottsoffers upprättelse och samhällets behov av skydd.

Brottsoffermyndigheten får i uppdrag att förbereda och inrätta en nationell samordningsfunktion. Syftet med funktionen är att ge brottsoffer det stöd de behöver på ett så smidigt och effektivt sätt som möjligt. Uppdraget omfattar brottsoffer som utsatts för terroristbrott eller annan allvarlig brottslighet där bostaden har förstörts. Funktionen ska även göra det lättare för dessa brottsoffer att få kontakt med rätt aktörer.

– Staten måste göra mer för att hjälpa brottsoffer som drabbas av allvarlig brottslighet, och inte minst för de som drabbats av terrorism eller fått sina hem förstörda av en sprängning. Dessa brottsoffer står i dag alldeles för ensamma. Det här uppdraget handlar om att hjälpa brottsoffer som hamnar i en sådan situation. Det kan handla om att samordna kontakter med försäkringsbolag, kommun och andra relevanta aktörer, säger justitieminister Gunnar Strömmer.

I budgetpropositionen för 2026 föreslås att Brottsoffermyndigheten tillförs 10 miljoner kronor från och med 2026 för att genomföra uppdraget. Den nationella samordningsfunktionen ska vara operativ från och med den 31 mars 2026.

Uppdraget ska redovisas senast den 31 mars 2027.
