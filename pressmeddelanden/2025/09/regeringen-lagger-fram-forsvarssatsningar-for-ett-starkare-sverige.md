# Regeringen lägger fram försvarssatsningar för ett starkare Sverige

## Ett starkare Sverige

Regeringen gör nu den mest omfattande förstärkningen av försvaret sedan kalla kriget. Syftet är att skydda Sverige och landets befolkning. Satsningarna bidrar till att göra Sverige starkare – såväl militärt, civilt och ekonomiskt. De kraftiga ökningarna av försvarets budget, satsningar på innovation och försvarsindustrins expansion skapar också möjligheter för ett tekniklyft i hela landet.

Den militära förmågan ska fortsatt byggas upp och materiella och personella mål uppfyllas. Samövade krigsförband ska kunna möta omvärldsutvecklingens krav.

Utifrån aktuell BNP-prognos samt föreslagna och beräknade anslag i budgetpropositionen för 2026 beräknas försvarsutgifterna motsvara 2,8 procent av BNP under 2026 enligt Natos redovisningspraxis. Från och med 2028 beräknas anslagen motsvara 3,1 procent av BNP.

Tillsammans med tidigare budgeterade ökningar ökar anslagen med 26,6 miljarder i budgetpropositionen för 2026. I budgetpropositionen för 2026 föreslår regeringen att anslagen för det militära försvaret tillförs 10 miljarder.

Tillväxten av försvaret behöver ske parallellt med ett ökat nyttjande av krigsorganisationen, bland annat genom deltagande i Natos åtgärder för avskräckning och försvar, nationella beredskapsanpassningar samt fortsatt militärt stöd till Ukraina. Utbyggnaden av försvaret innebär också förstärkningar i försvarsindustrin och fler utbildade och anställda i krigsorganisationen.

Regeringen avser att ta de ytterligare steg som krävs för att nå 3,5 procent till 2030 i kommande budgetpropositioner utifrån bland annat fördjupade underlag från försvarsmyndigheterna och kommande BNP-utveckling.

## Särskilda satsningar på Försvarsmaktens personal

Försvarsmaktens tillväxt innebär större personalbehov än tidigare. En central uppgift är att attrahera, rekrytera, utveckla och behålla personal.

### Höjda ersättningar för totalförsvarspliktiga och officersaspiranter

Villkoren för värnpliktiga ska vara skäliga. Dagersättningen höjdes senast 2017 och har därefter varit oförändrad. Regeringen föreslår nu dagersättningen för totalförsvarspliktiga och ersättningen till officerskadetter höjs.

Dagersättning till totalförsvarspliktiga föreslås höjas från dagens nivå till 200 kronor. För att finansiera detta föreslår regeringen att anslaget 1:1 tillförs 338 miljoner kronor för 2026. Anslaget beräknas öka med 358 miljoner kronor under 2027 och 377 miljoner kronor under 2028. Det motsvarar 1 620 kronor mer i månaden för en totalförsvarspliktig.

Kadettersättningen för officersaspiranter föreslås höjas procentuellt lika mycket som dagersättningen, från 175 kronor/dag till 240 kronor/dag.

Förslaget innebär att Försvarsmakten tillförs medel via anslaget 1:1 motsvarande 44 miljoner kronor för 2026. Anslaget beräknas öka med 46,6 miljoner kronor från och med 2027. Det motsvarar 1 950 kronor i månaden för en kadett.

### Plikt- och prövningsverket

För utvecklingen av ett nytt inskrivningsprov och nytt informationssystem för totalförsvarspliktiga ökas Plikt- och prövningsverkets anslag med 4,5 miljoner kronor 2026, med 10,4 miljoner kronor 2027 och med 9 miljoner kronor från och med 2028.

För att genomföra beredskapshöjande åtgärder och en utbyggnad av civilplikten ökas anslaget med 13,5 miljoner kronor 2026, 5 miljoner kronor 2027 och 15 miljoner kronor från och med 2028.

## Satsningar på Försvarsmaktens materiel

Tillsammans med tidigare budgeterade beslut ökar anslaget för materiel och anläggningar med närmre 12 miljarder kronor i nivå jämfört med 2025.

Regeringen föreslår att anslaget för anskaffning av material och anläggningar tillförs drygt 4,7 miljarder som ett steg mot att nå Natos nya utgiftsmål om 3,5 procent av BNP. Regeringen kommer återkomma kring användningen av medlen.

Av de ökade resurserna till det militära försvaret föreslår regeringen ett tillskott till anslag 1:3 med 4,7 miljarder 2026, 6,7 miljarder 2027 och 7,5 miljarder 2028.

### Större förväntade anskaffningar under 2026

* Armén: luftvärn, raketartilleri, ammunition, stridsfordon
* Marinen: nya ytstridsfartyg, stridsbåtar
* Flygvapnet: taktiskt transportflyg, långräckviddig bekämpningsförmåga

## Satsningar på industri, forskning och innovation

Upprustningen av försvaret och stödet till Ukraina förutsätter att vi har en stark försvarsindustri i Sverige. Erfarenheterna från kriget i Ukraina understryker vikten av att snabbt kunna utveckla militär förmåga. Budgetpropositionen för 2026 innehåller bland annat satsningar på en försvarsinnovationsenhet, forskningsinfrastruktur och skyddsvärd banbrytande teknik. Detta ger möjligheter till försvarsindustrin att bli mer effektiv och innovativ.

Regeringen föreslår också ett tillskott på 50 miljoner kronor från och med 2026 för att finansiera ett förstärkt materielutvecklingsprogram.

För inrättandet av ett etablerings- och samverkanskontor för försvarsindustri tillförs 3 miljoner kronor under 2026, 5 miljoner kronor 2027 och 6 miljoner kronor från och med 2028.

För etablerandet av en försvarsinnovationsenhet ökas anslag 1:9 Totalförsvarets forskningsinstitut med 6 miljoner kronor 2026 och 10 miljoner kronor från och med 2027.

Förslagen bygger på en överenskommelse mellan regeringen och Sverigedemokraterna.

| **Försvarspaket för ett starkare Sverige (miljoner kronor)** | | | |
| --- | --- | --- | --- |
|  | **2026** | **2027** | **2028** |
| **Ökade resurser till militära försvaret** | 9 500 | 13 300 | 15 000 |
| **Höjd dagersättning för totalförsvarspliktiga** | 338 | 358 | 377 |
| **Kadettersättning till officersaspiranter** | 44 | 46,6 | 46,6 |
| **Beredskapshöjande åtgärder** | 13,5 | 5 | 15 |
| **Informationssystem och begåvningstest** | 4,5 | 10,4 | 9 |
| **Förstärkt materielutvecklingsprogram** | 50 | 50 | 50 |
| **Ny försvarsinnovationsenhet** | 6 | 10 | 10 |
| **Etablerings- och samverkanskontor för försvarsindustrin** | 3 | 5 | 6 |
| **Forskningsinfrastruktur** | 30 | 50 | 75 |
| **Skyddsvärd banbrytande teknik** | 10 | 10 | 10 |
