# Långsiktiga budgetsatsningar på kärnkraft för den svenska elförsörjningen

En hörnsten i regeringens klimatpolitik är övergången till fossilfri energi – i första hand genom elektrifiering. För att kunna fortsätta hålla en hög takt i elektrifieringen behöver Sverige mer fossilfri el till stabila och konkurrenskraftiga priser. En finansieringsmodell för ny kärnkraft finns på plats, och företag som vill investera i nya reaktorer kan ansöka om statligt stöd.

I budgetpropositionen för 2026 föreslås ekonomiska ramar för att regeringen ska kunna förhandla med bolag som ansöker om stöd. De innebär ekonomiska befogenheter att ingå avtal och besluta om lån till investeringar i ny kärnkraft och om prissäkringsavtal som ligger inom dessa ramar. Avtal kan tecknas under 2026 och 2027. Ramarna baseras på en förväntad utlåning för byggnation av nya reaktorer om totalt 220 miljarder kronor under tolv år och förväntade framtida årliga utgifter för prissäkring om i genomsnitt 1–3 miljarder kronor per år i 40 år efter det att reaktorerna tagits i drift.

De exakta avtalsvillkoren kommer att förhandlas med varje projektbolag för sig, utifrån det enskilda projektets förutsättningar. För att få lämna stöd till ett bolag behöver regeringen ett godkännande av EU-kommissionen, vilket kan leda till ytterligare justeringar av varje enskilt avtal. Statens kostnader påverkas också av slutkostnaden för att uppföra reaktorer, vilket kan avvika från den förväntade kostnaden, och elprisets framtida utveckling.

Givet att beräkningsunderlaget för de förväntade kostnaderna inte kan fastställas idag utgör förslaget på ekonomiska ramar för de olika delarna av stödet inte en prislapp, utan en övre gräns för de kommande förhandlingarna.

Det statliga stödet är begränsat, och planeras omfatta investeringar om totalt upp till cirka 5000 MW elektrisk effekt. Regeringen tar höjd för att under 2026 kunna hantera ansökningar motsvarande omkring halva den totala omfattningen på stödet, och baserar sitt förslag i budgetpropositionen på detta.

## Effektiva tillståndsprocesser för ny kärnkraft

Regeringen fortsätter arbetet med att skapa förutsättningar för ny kärnkraft och lägger därmed grunden för tillväxt och Sveriges klimatomställning. För en effektiv prövning behöver berörda myndigheter och kommuner ha goda förutsättningar för sitt arbete. Regeringen föreslår därför i budgetpropositionen för 2026 förstärkningar med totalt 161 miljoner kronor för tillståndsprövning av ny kärnkraft.

Utbyggd kärnkraft har en avgörande roll för att Sverige ska kunna minska klimatutsläppen och nå hela vägen till nettonollutsläpp. Effektiva tillståndsprocesser för ny kärnkraft på fler platser utgör en viktig del för en klimatomställning som driver Sverige framåt. Regeringen arbetar för att en tillståndsprocess anpassad för stora och små aktörer, och som ska kunna hantera både etablerad och ny teknik, ska vara på plats under 2026.

Regeringen satsar därför på ett åtgärdspaket i flera delar där anslagen för Strålsäkerhetsmyndigheten, Naturvårdsverket, länsstyrelserna, Riksgäldskontoret och Sveriges Domstolar ökar med totalt 161 miljoner kronor 2026. Förstärkningarna skapar förutsättningar för en effektiv prövning och väl förberedda underlag till miljöprocessen. Det lägger grunden för snabbare tillstånd med lokal acceptans – så att ny kärnkraft kan samexistera med andra intressen.

## Ny myndighet för miljöprövning

Regeringen tar nu nästa steg för att effektivisera miljöprövningen genom att skapa en ny myndighet. Regeringen beräknar i budgetpropositionen för 2026 medel för den nya miljöprövningsmyndigheten. En förutsättning för att genomföra klimatomställningen och samtidigt stärka Sveriges konkurrenskraft och öka tillväxten är att miljötillståndsprocesserna blir både enklare och mer effektiva, med bibehållet högt miljöskydd.

I Miljötillståndsutredningens betänkande lämnas ett stort antal förslag som syftar till att göra prövningen mer flexibel, effektiv och förutsebar. Förslagen innebär en genomgripande reform av miljöprövningen och myndighetsstrukturen för miljöprövning. Om samtliga regeländringar skulle beslutas vid ett och samma tillfälle hade det riskerat att sakta ner prövningsprocesserna. Därför väljer regeringen att stegvis införa den nya myndighetens uppdrag.

Det första steget blir att skapa den nya myndigheten som ska hantera den reformerade miljöprövningen, och att vissa uppgifter flyttas från länsstyrelserna till en ny myndighet för miljöprövning från den 1 juli 2027. I ett senare skede planeras även vissa uppgifter vid mark- och miljödomstolarna att föras över till den nya myndigheten.

Förslagen bygger på en överenskommelse mellan regeringen och Sverigedemokraterna.

| **Effektiva tillståndsprocesser för ny kärnkraft och miljöprövning (mnkr)** | | | |
| --- | --- | --- | --- |
|  | **2026** | **2027** | **2028** |
| Genomförande av kärnkraftsprövningsutredningen | 112 | 171 | 221 |
| Fortsatt stöd till kommuner – Naturvårdsverket | 20 | 20 | 20 |
| Strategisk miljöbedömning – Naturvårdsverket | 10 | 10 | 10 |
| Stöd till samråd och enhetlig vägledning – Naturvårdsverket | 5 | 5 | 3 |
| Stöd till länsstyrelserna för effektiva tillståndsprocesser | 10 | 15 | 15 |
| Medel till domstolarna för miljömål kopplade till kärnkraft | 4 | 8 | 10 |
| Ny myndighet för miljöprövning |  | 125 | 235 |
| Neddragning – Länsstyrelsen |  | -85,5 | -181 |
| Totalt | 161 | 268,5 | 333 |
