# SCB ska öka tillgången till statistik om hushållens skulder

Skulder kan göra hushållen känsliga för ekonomiska störningar. Statistik som ger mer information om hushållens skuldsituation kan bidra till ökad kunskap om hushållens motståndskraft och därmed förbättra beslutsunderlaget för den ekonomiska politiken. I det här fallet handlar det om att utöka en befintlig stickprovsundersökning som används i mikrosimuleringsmodellen Fasit, med uppgifter från banker och kreditinstitut.

– Hushållens skulder är en riskfaktor som vi behöver få mer information om i Sverige. Därför ger vi SCB i uppdrag att ta fram det. Med detta stänger vi samtidigt dörren för att ta in mer uppgifter om hushållens tillgångar. Det skulle kunna ligga till grund för en förmögenhetsskatt och det är inte aktuellt, säger finansmarknadsminister Niklas Wykman.

Avsikten är att SCB ska samla in statistik om hushållens bolån och konsumtionskrediter från banker och bostadskreditinstitut.
