# Parisa Liljestrand deltar i samtal om breddad finansiering av kulturområdet

– Att bredda kultursektorns finansiering är en av regeringens viktigaste kulturpolitiska prioriteringar. Det handlar både om att stärka kulturens frihet och oberoende, men även om att möjliggöra för mer kultur och en större mångfald av kulturuttryck. Det är med den bakgrunden som regeringen innan sommaren tillsatte en utredning som ska lämna förslag på hur den icke-offentliga finansieringen av kulturområdet kan öka genom ekonomiska incitament, säger Parisa Liljestrand.

Evenemanget arrangeras i Stockholm av DNB Carnegie i samarbete med Stiftelsen Ulriksdals Slottsteater, Confidencen.

I flera av de nordiska länderna, med liknande kulturpolitisk inriktning, är inslagen av privat finansiering av kulturverksamheter större än vad den är i Sverige. Sedan 2009 års kulturpolitiska proposition Tid för kultur är det även en uttrycklig ambition för regeringen att den privata finansieringen av kultur ska öka.

Flera svenska kulturinstitutioner har historiskt etablerats av, eller med stöd från, privata finansiärer. Parallellt med den offentliga finansieringen finns även många exempel på privatfinansierad kultur runt om i landet.
