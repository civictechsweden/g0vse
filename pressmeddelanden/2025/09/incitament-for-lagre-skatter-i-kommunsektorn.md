# Incitament för lägre skatter i kommunsektorn

Kommuner och regioner sätter själva sin skattesats. Den genomsnittliga totala skattesatsen (kommun och region) uppgår till 32,41 procent år 2025. Skillnaden mellan den högsta och lägsta skattesatsen för kommuner är 7,20 procentenheter (exkl. Gotlands kommun) och för regioner är skillnaden 1,55 procentenheter.

–  Det är stora skillnader på skattenivåer i landets kommuner och regioner. Vi behöver en bättre analys av hur staten kan använda skattebromsar eller skattesänkningspremier för bland annat ökad effektivitet. Kommuners och regioners verksamhet är en stor del av landets ekonomi. Det påverkar också enskildas ekonomi och regeringen vill motverka höga och ökande skatter, säger civilminister Erik Slottner

Syftet med utredningen är att analysera förutsättningarna för att införa åtgärder för att motverka att fler kommuner och regioner höjer den kommunala skattesatsen och att stimulera att fler kommuner och regioner ska välja att sänka skattesatsen.

Välfärdens verksamheter ska hålla en hög kvalitet och vara tillgänglig för medborgarna. Därför kommer förslagen, gällande både skattebroms och skattesänkningspremie, analyseras med välfärdens kärnverksamheter i åtanke.

– Den tidigare höga inflationen har urholkat många människors plånböcker. Samtidigt har skattesatserna i kommunsektorn ökat vilket slår hårt mot många familjer. Därför ser vi nu över vad staten kan göra för att motverka kommunala skattehöjningar, säger finansminister Elisabeth Svantesson.

– Alltför många svenskar försörjer inte sig själva och långtidsarbetslösheten har bitit sig fast. Höga kommunalskatter gör det mindre lönsamt att arbeta. Om vi vill att fler ska arbeta, måste det också märkas i plånboken, säger arbetsmarknadsminister Johan Britz.

Utredningen får bland annat i uppdrag att:

* analysera hur statliga åtgärder som motverkar höjning av befintliga skattesatser i kommuner och regioner (skattebroms) kan utformas samt för vilka syften och i vilka situationer sådana åtgärder kan användas,
* analysera hur statliga åtgärder som stimulerar sänkningar av befintliga skattesatser i kommuner och regioner (skattesänkningspremie) kan utformas samt för vilka syften och i vilka situationer sådana åtgärder kan användas,
* oavsett bedömning i sak, lämna förslag på en eller flera skattebromsar och skattesänkningspremier,
* lämna nödvändiga författningsförslag.

Uppdraget ska redovisas senast den 27 februari 2026.
