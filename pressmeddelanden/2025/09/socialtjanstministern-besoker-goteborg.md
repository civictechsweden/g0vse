# Socialtjänstministern besöker Göteborg

Konferensen är Sveriges största inom sitt område och utgör en viktig mötesplats för kunskapsutbyte och inspiration i en tid då välfärden står inför stora utmaningar. Årets tema, samhälle i förändring, speglar behovet av att anpassa välfärden till förändrande förutsättningar.

I samklang med temat kommer socialtjänstminister Camilla Waltersson Grönvall att tala om den nya socialtjänstlagen som trädde i kraft i juli, och hur den bidrar till att socialtjänsten bättre kan bemöta nya samhällsutmaningar.

– Den nya socialtjänstlagen är ett viktigt steg mot en mer tillgänglig, förebyggande och kunskapsbaserad socialtjänst. Genom dialog och samverkan så underlättar vi omställningen och ser till att lagen får genomslag i praktiken, säger socialtjänstminister Camilla Waltersson Grönvall.

Under vistelsen kommer socialtjänstministern även att besöka Fryshuset. Syftet med besöket är att ta del av organisationens arbete med att erbjuda stöttning och meningsfulla fritidsaktiviteter till unga i utsatta situationer.

I samband med besöket finns tillfälle för media att närvara. För intervjuförfrågningar och mer information, kontakta Victor Siljevik (se presskontakt).
