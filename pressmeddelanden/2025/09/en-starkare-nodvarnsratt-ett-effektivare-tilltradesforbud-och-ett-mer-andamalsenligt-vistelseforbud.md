# En starkare nödvärnsrätt, ett effektivare tillträdesförbud och ett mer ändamålsenligt vistelseförbud

## Stärkt nödvärnsrätt

Bestämmelserna om nödvärn – rätten att försvara sig vid angrepp – har i allt väsentligt inte ändrats eller varit föremål för översyn på över 30 år, trots att både brottsligheten och samhällets syn på den har förändrats. Det har framförts kritik om att reglerna tillämpas för snävt och att de är otydliga. Som exempel har det framförts att personer som försvarar sig i sina egna hem döms för brott i för stor utsträckning, eftersom reglerna kan innebära att den enskilde ska göra svåra bedömningar i pressade situationer. Samtidigt måste det vägas mot andra intressen, och får inte leda till att uppgörelser eller våldsspiraler i och mellan kriminella nätverk blir straffria. Utredaren ska därför se över nödvärnsbestämmelserna för att säkerställa att enskilda har tillräckligt utrymme för att försvara sig och sin egendom.

## Effektivare tillträdesförbud

Butiker och andra verksamheter som är öppna för allmänheten, såsom badanläggningar och bibliotek, drabbas ofta av brott och ordningsstörningar. Det påverkar både arbetsmiljön, tryggheten för kunderna och ekonomin. Trots att lagen om tillträdesförbud till butiker, badanläggningar och bibliotek infördes för att skydda dessa miljöer har den inte haft tillräcklig effekt. Utredaren ska därför se över hur lagstiftningen kan skärpas, för att stärka skyddet mot vardagsbrott, förbättra tryggheten och värna företagens möjlighet att bedriva sin verksamhet utan störningar.

## Ett mer ändamålsenligt vistelseförbud

Sedan lagstiftningen om preventiva vistelseförbud trädde i kraft 2024 har den enligt Polismyndigheten haft positiva effekter på tryggheten. Öppna drogscener har kunnat stängas och allmänheten har återtagit kontrollen över torg och bostadsområden. Det finns nu behov av att överväga åtgärder i syfte att åstadkomma ett mer ändamålsenligt och effektivt vistelseförbud. Utredaren ska därför bland annat ta ställning till om den längsta giltighetstiden för vistelseförbud bör förlängas, om brottsbekämpande myndigheter bör kunna fatta tillfälliga beslut om vistelseförbud och om beslut om vistelseförbud bör kunna delges genom husrannsakan.

## Utredningen

Justitierådet Petter Asp har getts uppdraget som särskild utredare och han kommer att ha en sekreterare till sitt förfogande.

Uppdraget i den del som avser tillträdesförbud och preventiva vistelseförbud ska redovisas senast den 10 juli 2026. Övriga delar av uppdraget ska redovisas senast den 10 september 2027.

Kommittédirektiven bygger på en överenskommelse mellan regeringen och Sverigedemokraterna.
