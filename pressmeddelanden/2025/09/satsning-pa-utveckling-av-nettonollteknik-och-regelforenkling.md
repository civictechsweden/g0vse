# Satsning på utveckling av nettonollteknik och regelförenkling

– För att Sverige ska fortsätta stå starkt i den globala konkurrensen behöver regelbördan för företag minska. Satsningar på regelförenkling och innovation är avgörande för att möta näringslivets utmaningar och för att svensk industri ska kunna växa och investera för framtiden, säger energi- och näringsminister Ebba Busch.

Regulatoriska sandlådor är ett konkret verktyg som gör det möjligt för företag att utveckla och testa innovativa produkter och tjänster genom bland annat tillfälliga undantag från regelverk.

Uppdraget innebär att Vinnova, utifrån företagens behov, ska identifiera vilka policyområden som är aktuella för regulatoriska sandlådor för nettonollteknik. Myndigheten ska därefter föreslå en struktur för hur regulatoriska sandlådor kan användas i Sverige. Regeringens satsning är i linje med EU:s förordning om nettonollindustrin.

Därtill föreslår regeringen i budgetpropositionen för 2026 att Vinnovas anslag förstärks med 7 miljoner kronor årligen från och med 2026. Medlen ska användas för regelförenkling och snabbare tillståndsprocesser kopplat till EU-rättsakter.

Vinnova ska slutredovisa uppdraget senast den 20 maj 2026.
