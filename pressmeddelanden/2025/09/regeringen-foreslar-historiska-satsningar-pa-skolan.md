# Regeringen föreslår historiska satsningar på skolan

– Skolan är en av regeringens främsta prioriteringar. En välfungerande skola är grunden för att fler ska få möjligheten till ett liv med goda framtidsutsikter – oavsett bakgrund. Därför gör nu regeringen historiska satsningar på skolan, säger utbildnings- och integrationsminister Simona Mohamsson.

– Den svenska skolan behöver nya läroplaner med tydligt fokus på kunskap. Som tidigare lärare och rektor vet jag att det är grundläggande för att få ordning på svensk skola. Det här är ett viktigt steg i rätt riktning, säger kulturminister Parisa Liljestrand.

– Vi har inte tid att låta barn och unga möta stängda dörrar när de söker sig till elevhälsan för att de inte mår bra. Därför stärker vi nu elevhälsan, så att fler barn och unga ska få stöd och hjälp tidigare, och för att förbereda för en kommande elevhälsogaranti, säger socialminister Jakob Forssmed.

– Vikten av barn och ungas trygghet och säkerhet i skolan kan inte understrykas nog. Vi ser därför positivt på att förlänga det riktade stödet som skolor kan ansöka om för att på olika vis stärka säkerheten i sina lokaler, säger Patrik Reslow, skolpolitisk talesperson för Sverigedemokraterna.

Regeringen föreslår att förskolan och skolan tillförs 4,3 miljarder kronor för 2026. För åren 2026–2028 beräknar regeringen att medlen uppgår till 14 miljarder kronor. Bland de större av satsningarna finns en förstärkning av Kunskapsbidraget, förstärkt statsbidrag för maxtaxan, en förstärkning av statsbidraget för kvalitetshöjande åtgärder i förskolan och en förlängning av statsbidraget för säkerhetshöjande åtgärder inom skolväsendet. Dessutom finns en föreslagen satsning på ökade medel för elevhälsopersonal, åtgärder för stärkt trygghet och studiero i skolan och mobilförbud i skolan.

| **Regeringen föreslår historiska satsningar på skolan (mnkr)** | | | |
| --- | --- | --- | --- |
|  | **2026** | **2027** | **2028** |
| **Skolbudget** | 4 315 | 4 597 | 5 115 |

Förslaget bygger på en överenskommelse mellan regeringen och Sverigedemokraterna.
