# Satsning på museerna i kulturbudgeten för nästa år

– Regeringen föreslår flera åtgärder i budgeten för 2026 som syftar till att ge fler människor tillgång till kultur och till Sveriges museer. Varje år besöker mer än 3,4 miljoner besökare Nordiska museet, Skansen, Tekniska museet och Arbetets museum. Genom sitt arbete ser museerna till att kulturarvet bevaras, används och utvecklas.  Med denna föreslagna satsning kan de fortsätta genomföra en verksamhet av hög kvalitet. Vi föreslår också en förstudie om ett nationellt museikort som kan ge fler möjlighet att besöka något av våra fantastiska museer runt om i landet, säger kulturminister Parisa Liljestrand.

Museernas arbete för att nå fler och nya besökare visar en positiv utveckling men det behövs ett fortsatt arbete för att ännu fler ska få tillgång till museerna. Därför föreslår regeringen att 3 miljoner kronor avsätts i budgetpropositionen 2026 för en förstudie om ett nationellt museikort. Riksförbundet Sveriges museer föreslås få genomföra förstudien.

Syftet är att stärka förutsättningarna för en ökad tillgång till landets museer, vilket bidrar både till ökad tillgänglighet till kultur och ökade intäkter för museerna.

## Kostnadshyresmodellen avvecklas

Regeringen har nyligen också gett Statens fastighetsverk (SFV) i uppdrag att påbörja omförhandlingar av hyresavtalen för huvudbyggnaderna för Historiska museet, Kungliga Dramatiska teatern AB, Kungliga Operan AB, Nationalmuseum och Naturhistoriska riksmuseet. Därmed kommer den nuvarande modellen med kostnadshyra att avvecklas.

De nya hyresavtalen ska kunna börja gälla den 1 juli 2026, med undantag för avtalet för Kungliga Operan AB:s huvudbyggnad som ska kunna börja gälla det datum som avtalsparterna kommer överens om. Regeringen kommer att återkomma i frågan, men avsikten är att samtliga fem kulturinstitutioner ska få s.k. intäktsjusterad hyra, vilket är vad de efterfrågat.

Förslagen bygger på en överenskommelse mellan regeringen och Sverigedemokraterna.

| **Satsning på museerna (mnkr)** | | | |
| --- | --- | --- | --- |
|  | **2026** | **2027** | **2028** |
| **Förstärkning av bidraget till stiftelsemuseerna** | 7 | 7 | 7 |
| **Förstudie nationellt museikort** | 3 |  |  |
