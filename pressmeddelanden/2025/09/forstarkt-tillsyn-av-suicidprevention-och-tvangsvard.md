# Förstärkt tillsyn av suicidprevention och tvångsvård

– När en människa söker hjälp i utsatthet behöver samhället möta en med respekt, kompetens och trygghet. Det här uppdraget är ett viktigt steg för att säkerställa att vården inte sviker när den behövs som mest, säger socialminister Jakob Forssmed.

– Genom att stärka tillsynen vill vi bidra till att vården inte bara följer lagar och regler, utan också möter varje individ med värdighet och omtanke. Genom det här uppdraget stärker vi arbetet för en trygg, säker och ändamålsenlig vård, säger socialtjänstminister Camilla Waltersson Grönvall.

– Missförhållanden och otrygghet har ingen plats i sjukvården. God vård med trygghet och patienträttigheter ska vara en självklarhet, oavsett om vi är barn eller vuxna och oavsett om vi behöver somatisk vård, psykiatrisk heldygnsvård, rättspsykiatrisk vård eller tvångsvård. Därför betyder det här uppdraget mycket för landets sköraste och mest utsatta, säger Lina Nordquist sjukvårdspolitisk talesperson för Liberalerna.

Regeringen har beslutat att Inspektionen för vård och omsorg (IVO) ska stärka och utveckla sin tillsyn inom området psykisk hälsa och suicidprevention. Uppdraget till IVO omfattar bland annat psykiatrisk heldygnsvård, tvångsvård och rättspsykiatrisk vård – områden där behovet av förbättringar har lyfts i flera statliga utredningar.

IVO ska särskilt uppmärksamma vårdinnehåll, lokaler, patienters rättigheter samt förekomst av våld, missförhållanden och otillåtna tvångsåtgärder. Myndigheten ska också utveckla sin hantering av underrättelser och statistik kopplade till tvångsåtgärder, samt integrera ett suicidpreventivt perspektiv i hela sin tillsynsverksamhet.

Myndigheten ska i arbetet föra dialog med andra myndigheter, kommuner, regioner, vårdgivare och brukarorganisationer. Särskild hänsyn ska tas till personer med samsjuklighet, barn och unga i samhällsvård samt till internationella rekommendationer om mänskliga rättigheter.

Uppdraget sträcker sig till 2029 och ska redovisas i flera steg. För 2025 har IVO tilldelats 7 miljoner kronor för att påbörja arbetet.
