# OECD har utvärderat Sveriges arbete mot korruption

Korruption och otillåten påverkan är en allvarlig utmaning för den offentliga förvaltningen och motståndskraften måste stärkas. Regeringen har därför prioriterat detta och utvecklat det strategiska arbetet, bland annat genom den nya handlingsplanen.

– Kriminella infiltrerar såväl kommuner som staten för att försöka påverka beslut till sin egen fördel. För att motverka denna utveckling beslutade regeringen förra året om en ny handlingsplan mot korruption och otillåten påverkan. OECD:s utvärdering kommer vara värdefull i det fortsatta arbetet med dessa viktiga frågor, säger civilminister Erik Slottner.

För att stärka Sveriges arbete mot korruption lämnar OECD i rapporten rekom­mendationer på alla de områden som ingår i handlingsplanen. Flera rekommendationer rör olika former av webbutbildningar.

Regeringen har tidigare bland annat gett Statskontoret i uppdrag att ta fram och tillhandahålla en webbutbildning om otillåten påverkan som vänder sig till anställda i den offentliga förvaltningen för att stärka den offentliga förvaltningens kunskap om otillåten påverkan.

I dag hålls även ett rundabordssamtal där Erik Slottner träffar representanter från OECD, svenska myndigheter, intresseorganisationer och civilsamhället för att diskutera Sveriges arbete mot korruption och otillåten påverkan med utgångspunkt i OECD:s utvärdering.
