# Regeringen satsar på bättre förutsättningar för lärares undervisningsuppdrag och förbättrat stöd till elever

## En övre gräns för antalet undervisningstimmar

– En bra skola börjar med att lärare får vara just lärare – med tid att fokusera på undervisningen. I dag ser vi hur andra uppgifter tar allt större plats, samtidigt som även undervisningstiden har ökat. Det är inte en rimlig arbetssituation. Därför ser vi nu till att återreglera lärarnas undervisningstid, säger utbildnings- och integrationsminister Simona Mohamsson.

Regeringen vill reglera tiden för lärares och förskollärares undervisningsuppdrag. Det innebär att det ska sättas en högsta gräns för hur många undervisningstimmar en lärare kan ha. Det ska också finnas en lägsta gräns för hur mycket tid en förskollärare eller lärare ska ha för att planera och följa upp sin undervisning. Det reglerade undervisningsuppdraget kommer att ge förskollärare och lärare bättre förutsättningar att fokusera på sitt huvuduppdrag, undervisningen. Det kan också leda till en bättre arbetsmiljö. Förslaget är viktigt för undervisningens kvalitet men också för att göra yrkena mer attraktiva.

Regeringen beräknar att det behöver avsättas cirka 1,3 miljarder kronor 2027 (halvårseffekt) och cirka 2,6 miljarder kronor årligen från 2028. Det är en av de största satsningarna på skolområdet på många år.

## Stödundervisning för de elever som behöver det

– Elever får i dag stöd alldeles för sent, samtidigt som lärare går på knäna. Det är uppenbart att dagens system inte fungerar. Inkluderingen har i praktiken lett till en exkludering för många elever. Nu gör vi om stödsystemet från grunden, säger utbildnings- och integrationsminister Simona Mohamsson.

Regeringen vill införa stödundervisning som en ny stödinsats från hösten 2028, för att förbättra stödet i skolan. Dessutom föreslår regeringen att obligatoriska standardiserade tester ska införas. Testerna kan bidra till att tidigt identifiera elever som behöver stödinsatser, däribland stödundervisning. I samband med detta kommer regeringen även att gå vidare med att avskaffa de nationella proven i årskurs 3 i grundskolan och årskurs 4 i specialskolan.

Kostnaden för stödundervisning i skolan uppgår till cirka 570 miljoner kronor 2028 (halvårseffekt) och 1 140 miljoner kronor från och med 2029.

Regeringen beräknar att Skolverket ska få 28,4 miljoner kronor 2027 och 14,2 miljoner kronor 2028 för att utveckla och ta fram obligatoriska standardiserade tester och stödmaterial. För att skolhuvudmännen ska genomföra standardiserade tester beräknar regeringen 9,5 miljoner kronor för 2028 och 19 miljoner kronor från och med 2029.

| **Reglering av lärares undervisningstid, stödundervisning och standardiserade tester (mnkr)** | | | | |
| --- | --- | --- | --- | --- |
|  | **2026** | **2027** | **2028** | **2029** |
| **Reglering av lärares undervisningstid** |  | 1 284 | 2 566 | 2 567 |
| **Stödundervisning** |  |  | 570 | 1 140 |
| **Framtagande av standardiserade tester** |  | 28 | 14 |  |
| **Standardiserade tester (pengar till kommunerna)** |  |  | 9,5 | 19 |

Förslagen bereds nu inom Regeringskansliet och regeringen kommer att återkomma med hur förslagen ska tas vidare.

Förslagen bygger på en överenskommelse mellan regeringen och Sverigedemokraterna.
