# Nationell satsning på cybersäkerhet

– Regeringen föreslår en nationell satsning på cybersäkerhet. Det handlar om att bygga upp Sveriges motståndskraft mot digitala hot i en tid då cyberangreppen blir allt vanligare och får allt allvarligare konsekvenser. Vi föreslår därför kraftfulla satsningar på det nationella cybersäkerhetscentret, under FRA:s huvudmannaskap, samt på att stärka cybersäkerhetsarbetet i kommuner och regioner, säger minister för civilt försvar Carl-Oskar Bohlin.

Sverige står inför en dynamisk och föränderlig hotbild där cyberhotaktörer kontinuerligt utvecklar nya metoder och anammar ny teknik. Cyberangrepp utförda av statliga eller statsunderstödda aktörer mot svenska verksamheter har ökat i omfattning och kan få allvarliga konsekvenser. Samtidigt har antalet kriminella grupperingar som ägnar sig åt cyberbrottslighet i form av angrepp på it-system stadigt ökat. Det kan få stora konsekvenser för enskilda och leder till stora kostnader för såväl privata som offentliga aktörer.

Många organisationer har brister i sitt förebyggande systematiska cybersäkerhetsarbete. Detta utgör en strategisk sårbarhet som är högt prioriterad av regeringen.

För att möta dessa utmaningar är det viktigt att förstärka det nationella cybersäkerhetscentret (NCSC). Därför föreslår regeringen att ytterligare medel tillförs centret, motsvarande 50 miljoner 2026, 100 miljoner 2027 och 150 miljoner 2028.

Mot bakgrund av utmaningarna föreslår regeringen även att kommuner och regioner tilldelas 200 miljoner respektive 50 miljoner kronor årligen från och med 2026, för att öka den offentliga förvaltningens motståndskraft mot cybersäkerhetsincidenter och cyberhot och för genomförande av det så kallade NIS 2-direktivet, ett EU-direktiv om cybersäkerhet.

Förslaget bygger på en överenskommelse mellan regeringen och Sverigedemokraterna.

| **Cybersatsningar i budgetpropositionen för 2026\*** | | | |
| --- | --- | --- | --- |
| **(\* i miljoner kronor)** | **2026** | **2027** | **2028** |
| **Förstärkning av nationellt cybersäkerhetscenter (NCSC) vid Försvarets radioanstalt** | 50 | 100 | 150 |
| **Satsning på kommuner för ökad cybersäkerhet och för genomförande NIS 2-direktivet** | 200 | 200 | 200 |
| **Satsning på regioner för ökad cybersäkerhet och för genomförande NIS 2-direktivet** | 50 | 50 | 50 |
