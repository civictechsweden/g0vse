# Socialstyrelsen ska stärka socialtjänsternas informationsdelning

– Det är oacceptabelt att bristande informationsdelning mellan myndigheter gör att brottslighet kan fortsätta och att fler barn och unga dras in i kriminalitet. Nu ger vi Socialstyrelsen i uppdrag att stärka stödet till socialtjänsten, så att de nya reglerna om informationsutbyte får verklig effekt, säger socialtjänstminister Camilla Waltersson Grönvall.

I maj beslutade regeringen om en proposition (prop. 2024/25:180) för att myndigheter effektivare och enklare ska kunna dela information med varandra. Enligt förslaget om en ny generell sekretessbrytande bestämmelse i offentlighets- och sekretesslagen, ska information kunna delas med en annan myndighet för att bland annat förebygga, förhindra, upptäcka eller utreda brottslig verksamhet.

Genom den nya bestämmelsen förbättras möjligheterna att dela information mellan bland annat socialtjänst, polis och skola. Regeringen betonar vikten av att socialtjänsten får bra stöd och vägledning för att tillämpa den nya bestämmelsen.

Den föreslagna sekretessbrytande bestämmelsen föreslås i propositionen träda i kraft den 1 december 2025. Uppdraget som regeringen ger Socialstyrelsen ska slutredovisas i januari 2028.

Delredovisningar ska lämnas till Regeringskansliet i mars 2026 och 2027, och en slutredovisning lämnas i januari 2028.
