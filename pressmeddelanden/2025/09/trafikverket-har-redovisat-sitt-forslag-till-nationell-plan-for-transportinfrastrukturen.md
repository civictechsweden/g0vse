# Trafikverket har redovisat sitt förslag till nationell plan för transportinfrastrukturen

– Regeringen genomför en historiskt stor satsning på svensk infrastruktur. Underhållsbudgeten maximeras och grunden läggs för ett pålitligt, robust och effektivt transportinfrastruktursystem där de olika trafikslagen kompletterar varandra. Det är ett omfattande arbete som Trafikverket har genomfört på uppdrag av regeringen. Nu ska förslaget remitteras och analyseras, innan regeringen fattar beslut om hur den slutliga nationella planen för nästa planperiod ska se ut, säger infrastruktur- och bostadsminister Andreas Carlson.

Regeringen gav i mars Trafikverket i uppdrag att ta fram ett förslag till trafikslagsövergripande nationell plan för transportinfrastrukturen för perioden 2026–2037.

Den ekonomiska ramen för nästa planperiod uppgår till 1 171 miljarder kronor, vilket är en ökning med över 200 miljarder kronor jämfört med nu gällande plan.

Det ger ökade medel för att utveckla infrastrukturen, men innebär också att drift och underhåll nu får såväl de medel som krävs för att upprätthålla transportinfrastrukturens funktion som ytterligare medel för att återta så mycket eftersatt underhåll, som är faktiskt genomförbart. Myndigheten beskriver att det eftersatta underhållet på vägarna kan återtas till 2037. För första gången presenterar Trafikverket även ett årtal för järnvägen. Myndigheten bedömer att år 2050 kan hela underhållsskulden, som i dag uppskattas till cirka 90 miljarder, vara åtgärdad.

I det planförslag som Trafikverket nu presenterat lämnar myndigheten sitt förslag till hur de ekonomiska ramarna ska fördelas på olika åtgärder i transportinfrastrukturen. Förslaget skickas nu på bred remiss fram till och med 30 december 2025.

Myndigheten Trafikanalys har också sedan tidigare fått i uppdrag att kvalitetsgranska Trafikverkets underlag. Denna granskning ska levereras till Regeringskansliet senast den 30 december 2025, samtidigt som remisstiden löper ut.

Det samlade underlaget, inklusive remissynpunkter, kommer att beredas inom Regeringskansliet. Regeringen planerar sedan att under våren 2026 ta beslut om hur den slutliga nationella planen för transportinfrastruktur för perioden 2026–2027 ska se ut.
