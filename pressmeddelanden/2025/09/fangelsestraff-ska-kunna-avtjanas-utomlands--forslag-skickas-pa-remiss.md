# Fängelsestraff ska kunna avtjänas utomlands – förslag skickas på remiss

Den 18 juni 2025 undertecknades ett avtal mellan Sverige och Estland om att personer dömda till fängelse i Sverige ska kunna avtjäna sitt straff i Estland. De förslag som nu lämnas i promemorian syftar till att avtalet ska kunna genomföras i praktiken, och att en verkställighet utomlands ska vara likvärdig en verkställighet i Sverige.

– Att hyra fängelseplatser i Estland är en av flera viktiga åtgärder för att avlasta den hårt ansträngda svenska Kriminalvården. Nu skickar vi ett lagförslag på remiss med de författningsändringar som behövs för att få detta på plats. Vår avsikt är att lämna över avtalet till riksdagen under våren, tillsammans med en proposition med lagförslag, säger justitieminister Gunnar Strömmer.

– Att kunna verkställa fängelsestraff utomlands är en nödvändig avlastning för en pressad kriminalvård. Det säkerställer att fler brottslingar kan sitta i fängelse under likvärdiga villkor som i Sverige och med hög säkerhet. Detta sker parallellt med att vi fortsätter bygga ut den svenska fängelsekapaciteten i hög takt, säger Henrik Vinge, ordförande i justitieutskottet för Sverigedemokraterna.

– Vår regering tar ansvar för Sverige. Kriminaliteten är stor och fängelseplatserna här hemma räcker inte till. Därför är det viktigt att fängelsestraff ska kunna avtjänas utomlands, samtidigt som vi bygger ut Kriminalvården i Sverige, säger Ingemar Kihlström, kriminalvårdspolitisk talesperson för Kristdemokraterna.

– Kriminalvårdens ansträngda läge kräver åtgärder och jag har stort förtroende för att myndigheterna i Estland kommer kunna leverera en bra kriminalvård åt de som kan komma at bli placerade där, säger Martin Melin, rättspolitisk talesperson för Liberalerna.

Förslagen innebär bland annat följande:

* Den mottagande statens kriminalvårdsmyndighet ansvarar för att straffet verkställs.
* Straffet ska som utgångspunkt verkställas enligt den mottagande statens lagar.
* Förhållandena i den utländska anstalten ska så långt det är möjligt likna dem i svenska anstalter.
* Tillfällig verkställighet bör endast ske i länder inom EU eller EES.

Den nya lagen föreslås vara generellt utformad för att kunna användas vid framtida avtal, om det skulle bli aktuellt. Varje nytt avtal kräver riksdagens godkännande med kvalificerad majoritet.

Avtalet med Estland och lagförslag planeras för överlämning till Sveriges riksdag under våren 2026. För ett godkännande av avtalet krävs kvalificerad majoritet i riksdagen. Avtalet behöver godkännas av både Sveriges och Estlands parlament.

Författningsförslagen i promemorian föreslås träda i kraft den 1 juli 2026.
