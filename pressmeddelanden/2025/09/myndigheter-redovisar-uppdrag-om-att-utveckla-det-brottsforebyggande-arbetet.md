# Myndigheter redovisar uppdrag om att utveckla det brottsförebyggande arbetet

I början av förra året beslutade regeringen om Sveriges första nationella strategi mot organiserad brottslighet, Motståndskraft och handlingskraft (skr.2023/24:67). I strategin, som markerar ett skifte i svensk kriminalpolitik, lyfts bland annat behov av att se över hur statliga myndigheters ansvar för att förebygga brottslighet på sina respektive områden kan förtydligas.

Den komplexa problembilden vad gäller brottsligheten idag gör att det krävs ett både bredare och mer fördjupat brottsförebyggande arbete. Som ett led i implementeringen av strategin beslutade regeringen i december 2024 om ett uppdrag till 24 myndigheter, vari det ingick att:

* analysera vilka åtgärder som myndigheten kan bidra med i det brottsförebyggande arbetet utifrån nuvarande uppgifter och förutsättningar,
* i den utsträckning det bedöms lämpligt och ryms inom befintliga ekonomiska ramar påbörja genomförandet av sådana åtgärder, samt
* i en redovisning till regeringen redogöra för vilka åtgärder myndigheten kan bidra med i det brottsförebyggande arbetet, samt bedöma om det finns behov av att definiera eller förtydliga myndighetens brottsförebyggande ansvar och hur det skulle kunna göras.

Uppdraget redovisades den 31 augusti och mötet den 3 september syftar till att skapa en samlad nulägesbild av behoven inom det brottsförebyggande området och vilka åtgärder som nu vidtas och kommer att vidtas framöver.

– Den organiserade brottsligheten måste bekämpas med samhällets samlade kraft. Åtgärderna i det här uppdraget är en viktig del i det fortsatta samlade brottsförebyggande arbetet. Tillsammans kan vi flytta fram positionerna ytterligare och jag ser fram emot att ta del av myndigheternas redogörelser för arbetet framåt under mötet, säger justitieminister Gunnar Strömmer.

– Brottsförebyggande arbete börjar där människor lever sina liv – i arbetslivet, i välfärden, i nära relationer. När fler myndigheter tar ansvar för att identifiera risker och agera tidigt, stärker vi skyddet mot våld, utsatthet och otrygghet. Det är ett viktigt steg mot ett mer jämställt och tryggt samhälle, säger jämställdhetsminister Nina Larsson.
