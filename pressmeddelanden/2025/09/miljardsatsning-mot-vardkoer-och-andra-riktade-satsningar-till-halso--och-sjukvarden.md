# Miljardsatsning mot vårdköer och andra riktade satsningar till hälso- och sjukvården

## 6,6 miljarder kronor till regionerna för att korta vårdköerna

Regeringen växlar upp arbetet för att korta vårdköerna och tillför under 2026 ytterligare 1 miljard kronor med nya prestationskrav till regionerna. En nationell samordnare kommer att tillsättas i syfte att säkerställa att regionernas arbete bedrivs på ett effektivt och samordnat sätt. Regeringen stärker också myndigheternas arbete med 15 miljoner kronor i syfte att stödja regionerna i arbetet med att korta vårdköerna.

Regeringen förlänger också satsningen för att korta köerna till operationer av grå starr, höftproteser och framfall och avsätter 750 miljoner kronor årligen under 2026 och 2027. År 2028 beräknas 500 miljoner kronor avsättas för samma ändamål. Satsningen kommer att kompletteras med ytterligare områden än de operationer som nu omfattas.

Regeringens förslag innebär att sammanlagt 6,6 miljarder kronor avsätts till i prestationsbaserade medel till regionerna för att korta vårdköerna och öka tillgängligheten i hälso- och sjukvården.

## Ytterligare satsningar på nationell vårdförmedling och hälso- och sjukvårdens digitala infrastruktur

En fungerande nationell digital infrastruktur är avgörande för vårdens effektivitet. När vårdinformation kan delas sömlöst mellan regioner får patienten rätt behandling snabbare, oavsett var i landet vården ges. Regeringen avsätter därför 262 miljoner kronor 2026 för arbetet med att etablera en nationell digital infrastruktur för hälso- och sjukvården. Under 2027 och 2028 beräknas 369 respektive 323 miljoner kronor avsättas för samma ändamål.

För att öka patientens möjlighet att få vård på annan ort om vårdköerna där man bor är för långa intensifierar regeringen arbetet med nationell vårdförmedling. Regeringen avsätter 125 miljoner kronor för regionernas arbete med att ansluta sig till det vårdsöksystem som ligger till grund för vårdförmedlingen.

## Dubblerad satsning för kortare köer till ätstörningsvården

Drygt 200 000 personer i Sverige uppskattas ha en ätstörning. En ätstörning innebär inte sällan stort lidande och kan få allvarliga konsekvenser, både för den drabbade och för närstående, men alltför många får inte vård. Regeringen avsätter 100 miljoner kronor 2026 för att öka tillgängligheten och korta vårdköerna till ätstörningsvården. Förslaget innebär en dubblering jämfört med 2025. År 2027 och 2028 beräknas motsvarande belopp avsättas för ändamålet.

## Miljardsatsning för mödrahälsovården, förlossningsvården samt flickors och kvinnors hälsa

Regeringen fortsätter satsningen på mödrahälsovård, förlossningsvård samt flickors och kvinnors hälsa. Regeringen satsar 1 000 miljoner kronor 2026 och beräknar avsätta 1 000 miljoner kronor 2027. Den fortsatta satsningen ska stödja utvecklingen av en stärkt och jämlik hälsa samt en mer personcentrerad hälso- och sjukvård för flickor och kvinnor. Behovet av kunskap om tillstånd och sjukdomar som främst drabbar flickor och kvinnor, inom både den specialiserade vården och inom primärvården, är fortsatt stort och området behöver fortsätta utvecklas. Inom ramen för satsningen ska även den nationella planen för förlossningsvården genomföras i syfte att bidra till en mer jämlik mödrahälsovård, förlossningsvård och eftervård.

Ett kunskapsstöd för genomförandet av den nationella planen ska tas fram. För detta avsätter regeringen 10 miljoner kronor 2026 och beräknar avsätta 10 miljoner kronor 2027.

## Stärkt vård för sexuellt våldsutsatta

Hälso- och sjukvården för barn och vuxna som har utsatts för sexuella övergrepp och sexuellt våld behöver utvecklas för att bli mer jämlik, personcentrerad och tillgänglig med tydliga vårdkedjor. Även hälso- och sjukvårdens bemötande av målgruppen behöver utvecklas, liksom kunskapen inom vården om sexuella övergrepp, sexuellt våld, dess konsekvenser och behov av vård och behandling. I arbetet med att utveckla vården behöver även Europaparlamentets och rådets direktiv (EU) 2024/1385 om bekämpning av våld mot kvinnor och våld i nära relationer beaktas. Regeringen satsar därför 200 miljoner konor 2026 och beräknar avsätta 200 miljoner kronor per år 2027 och 2028.

## Förstärkt satsning för barn som får undervisning på sjukhus

Elever som på grund av sjukdom eller liknande skäl inte kan delta i vanligt skolarbete och som vårdas på sjukhus eller en institution som är knuten till ett sjukhus, behöver få särskild undervisning på sjukhus för att inte gå miste om utbildning. Regeringen föreslår och beräknar därför en förstärkning om 10 miljoner kronor årligen av det statsbidrag som Specialpedagogiska skolmyndigheten betalar ut till kommuner som ansvarar för särskild undervisning på sjukhus.

## Sammanlagt ca 3,5 miljarder kronor till sjukvården

Regeringen vidtar kraftfulla åtgärder för att stärka regionernas förutsättningar att bedriva en god och jämlik vård i rätt tid. Dagens besked innebär en förstärkning med sammanlagt 3,5 miljarder kronor till hälso- och sjukvården. Regeringen tar sin del av ansvaret och ska i samverkan med regionerna korta köerna och öka vårdkapaciteten.

Förslagen bygger på en överenskommelse mellan regeringen och Sverigedemokraterna.

| **Satsningar på hälso- och sjukvården (miljoner kronor)** | | | |
| --- | --- | --- | --- |
|  | **2026** | **2027** | **2028** |
| **Prestationsbundna medel till regionerna för att korta vårdköerna** | 1000 | 1000 | 1000 |
| **Fortsatt satsning på vårdköer** | 750 | 750 | 500 |
| **Nationell samordnare** | 5 |  |  |
| **Medel för att växla upp arbetet med att korta vårdköerna** | 15 | 10 |  |
| **Fortsatt satsning ätstörningsvård** | 100 | 100 | 100 |
| **Etablera en nationell digital infrastruktur** | 262 | 369 | 323 |
| **Vårdkösatsning: Ökade incitament för implementering av nationell vårdförmedling** | 125 |  |  |
| **Fortsatt satsning på mödrahälsovården, förlossningsvården och flickors och kvinnors hälsa** | 1000 | 1000 |  |
| **Kunskapsstöd för implementering av den nationella planen för förlossningsvården** | 10 | 10 |  |
| **Stärkt vård för sexuellt våldsutsatta** | 200 | 200 | 200 |
| **Särskild undervisning på sjukhus** | 10 | 10 | 10 |
