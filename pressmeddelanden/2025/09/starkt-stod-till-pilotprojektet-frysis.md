# Stärkt stöd till pilotprojektet FrySiS

Många ungdomar som vårdas inom sluten ungdomsvård riskerar att återfalla i kriminalitet när vården avslutats. För att bryta det mönstret har SiS och Fryshuset startat pilotprojektet FrySiS. Nu avsätter regeringen 1,7 miljoner kronor under 2025 för att utöka projektet.

– Alla barn har rätt till en trygg uppväxt och en ljus framtid. För att minska risken att ungdomar faller tillbaka in i kriminalitet måste de få ett långsiktigt, strukturerat och evidensbaserat stöd av samhället. I det arbetet är pilotprojektet FrySiS en ledstjärna, säger socialtjänstminister Camilla Waltersson Grönvall.

Pilotprojektet går ut på att ungdomar som vårdas inom sluten ungdomsvård på SiS får hjälp av coacher. Stödet inleds redan under tiden på institutionerna och fortsätter efter avslutad vård, under cirka ett år.

Genom regeringens tillskott kan projektet omfatta fler ungdomar. Det gör också att projektets metoder och kvalitet kan förbättras genom fler uppföljningar. Dessutom kan en analys av hur verksamheten skulle kunna utökas till fler ungdomshem påbörjas.

Exempel på stödinsatser inom FrySiS är att få hjälp med att hitta boende, delta i meningsfulla fritidsaktiviteter, hitta en sysselsättning, studera eller komma in i arbetslivet. Andra exempel är stöd i kontakten med myndigheter, hjälp med praktiska vardagssysslor och insatser för familjestöd.

Projektet startade i november 2024 på SiS ungdomshem Råby, där det testas under en 20 månader lång pilotverksamhet Modellen som projektet utgår ifrån har utvecklats av SiS och Fryshuset utifrån Socialstyrelsens riktlinjer och aktuell forskning.
