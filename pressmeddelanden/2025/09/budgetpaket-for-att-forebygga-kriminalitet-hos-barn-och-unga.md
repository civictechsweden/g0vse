# Budgetpaket för att förebygga kriminalitet hos barn och unga

Den grova och organiserade brottsligheten går allt lägre ned i åldrarna. För att vända utvecklingen prioriterar regeringen arbete med tidiga och förebyggande insatser riktat mot barn och deras familjer. Barn och unga i risk ska mötas av samhällets insatser långt innan ett brott begåtts. Och när barn och unga begått ett brott ska de mötas av tydliga reaktioner och en god vård från samhället för att komma ur kriminaliteten.

I budgetpropositionen för 2026 satsar regeringen stora medel på det förebyggande arbetet. Regeringen avser skjuta till 972 miljoner för de förebyggande insatserna i budgetpaketet, till stor del riktat mot barn och unga i risk för kriminalitet. Det består bland annat av satsningar på Statens institutionsstyrelse, skolsociala team, och att ge nya verktyg till socialtjänsten.

– Alla barn har rätt till en trygg uppväxt och en ljus framtid. Genom kraftiga satsningar på tidiga och förebyggande insatser ska vi bättre skydda barn och unga från kriminellas rekrytering, säger socialtjänstminister Camilla Waltersson Grönvall.

– Tid i skolbänken är det bästa vaccinet mot kriminalitet. När barn har hög frånvaro riskerar de att hamna på glid och dras in i utanförskap. Därför stärker vi nu de skolsociala teamen, där skola och socialtjänst arbetar tillsammans för att fånga upp elever tidigt och ge dem det stöd som krävs för att lyckas i skolan, säger utbildnings- och integrationsminister Simona Mohamsson.

– Tryggare familjer lägger grunden för ett tryggare Sverige. Regeringens satsningar på att stötta och stärka landets familjer är en av de viktigaste åtgärderna för att förebygga brott, säger Christian Carlsson, socialutskottets ordförande.

– Vi fortsätter med viktiga satsningar inom SiS, med målet att SiS ska bli en tryggare och bättre plats. Med ökade möjligheter att använda exempelvis kroppsvisitering och rumsvisitering kan vi säkerställa trygghet, ordning och reda på boenden. Även förstärkningsteamen får mer resurser så att fler kommuner med ett identifierat stödbehov och problem med ungdomskriminalitet får stöd, säger Linda Lindberg, gruppledare för Sverigedemokraterna.

## Fler verktyg till socialtjänsten när samtycke saknas

Att ge tidiga och förebyggande insatser till barn och unga kan hindra en negativ utveckling och på så sätt förebygga mer ingripande åtgärder. Men i dag är glappet mellan frivilliga insatser och tvångsvård för stort.

Regeringen vill därför avsätta 8 miljoner kronor under 2026 för ett förberedande uppdrag till Socialstyrelsen samt beräknar sammantaget att cirka 537 miljoner kronor avsätts årligen, från och med år 2027, för att reformera socialtjänstens arbete med insatser när samtycke saknas. Det gör att socialtjänsten får utökade möjligheter att komma in tidigt, innan situationen för barnet eller den unge är så pass allvarlig att barnet eller den unge behöver omhändertas.

Förslagen innebär bland annat att socialnämnder ska kunna besluta om insatser i öppna former och särskilda föreskrifter till vårdnadshavare, barn och unga när samtycke saknas (Ds 2024:30).

## Fler platser, förstärkt kapacitet och ökad trygghet på SiS

Statens institutionsstyrelse (SiS) är i behov av fortsatta resursförstärkningar för att myndigheten ska kunna öka platskapaciteten, föryngra och anpassa lokalerna, förstärka vårdkvaliteten, säkerställa kompetensförsörjningen och höja nivån på kompetensen samt trygga arbetsmiljön. För detta arbete avser regeringen avsätta 374 miljoner kronor 2026 och beräknar att 404 miljoner kronor avsätts för 2027 samt 727 miljoner kronor för 2028.

Regeringen har dessutom gett SiS i uppdrag att vidta de åtgärder som krävs för att öka antalet platser på de särskilda ungdomshemmen genom att nya särskilda ungdomshem inrättas, antingen med stöd av socialtjänstlagen eller på annat sätt. För att myndigheten ska kunna fortsätta detta arbete föreslår regeringen att 200 miljoner kronor avsätts för ändamålet under 2026.

Utvecklingen, med bland annat barns och ungas involvering i kriminella nätverk och organiserad brottslighet, har gjort att andelen barn och unga på SiS som avtjänar sluten ungdomsvård ökat. För att minska riskerna för incidenter med hot och våld på SiS särskilda ungdomshem behöver SiS befogenheter utökas. Regeringen avser satsa 50 miljoner kronor under 2026 för att utbilda personal, öka bemanningen och anpassa lokaler till de nya befogenheter som föreslås.

## Förstärkning av skolsociala team

En lyckad skolgång är en av de viktigaste skyddsfaktorerna för att motverka bland annat utanförskap och förebygga kriminalitet, missbruk och ohälsa. Elever med långvarig skolfrånvaro löper stor risk att misslyckas med sin utbildning.

Skolsociala team är ett sätt för skolan och socialtjänsten att samverka för att bidra till trygghet och studiero i skolan, ökad skolnärvaro och att elever får stöd i ett tidigt skede. En välfungerande samverkan mellan skolan och socialtjänsten är ett långsiktigt arbete. Därför föreslår regeringen en förstärkning och förlängning av den befintliga satsningen på skolsociala team.

Regeringen avser förstärka satsningen med 100 miljoner kronor under 2026. Med regeringens förstärkning uppgår den totala summan för satsningen till 400 miljoner kronor per år från 2026 till och med 2028.

## Stöd till barn och unga som vill lämna gängkriminalitet

Barn och unga som vill lämna gängkriminalitet behöver få tidiga insatser. Regeringen avsätter, sedan tidigare, särskilda medel till kommunernas arbete med avhoppare som har en hotbild. Däremot bedöms det finnas en stor grupp barn och unga, och även vuxna, som inte har en sådan hotbild mot sig, men som ändå är i stort behov av stöd från socialtjänsten för att kunna lämna ett kriminellt nätverk.

För att kunna möta denna samhällsutveckling behövs en förstärkning av socialtjänstens förutsättningar och resurser för att kunna besluta om adekvata insatser till målgruppen. För detta ändamål avser regeringen avsätta 100 miljoner kronor för år 2026 och beräknar att avsätta 100 miljoner kronor för år 2027 respektive 2028.

Utöver detta behöver det verksamhetsnära stödet till arbetet med avhoppare stärkas. Det behöver finnas ett tydligt nationellt stöd till den lokala nivån, där det operativa arbetet i huvudsak sker. Regeringen anser att Socialstyrelsens och Statens institutionsstyrelses förutsättningar att bidra till detta arbete behöver förstärkas. Regeringen föreslår därför att 10 miljoner kronor avsätts till de två myndigheterna.

## Subvention för bättre placeringar i barn- och ungdomsvården

För att förbättra förutsättningarna för att alla barn och unga i behov av placering, enligt LVU (Lag med särskilda bestämmelser om vård av unga) eller socialtjänstlagen också ska få det, anser regeringen att subventionen av placeringar i den sociala barn- och ungdomsvården bör förstärkas och förlängas.

Regeringen föreslår att 100 miljoner kronor avsätts för ändamålet 2026 och beräknar att 500 miljoner kronor avsätts för år 2027.

## Familjecentraler i utanförskapsområden

Familjecentraler främjar hälsa och utveckling och genom att erbjuda tidiga och förebyggande insatser skapar familjecentraler goda förutsättningar för både barns och föräldrars fysiska och psykiska hälsa. Stöd i ett tidigt skede kan motverka riskbeteenden och främja barns utveckling

Regeringen avser i budgetpropositionen avsätta 20 miljoner kronor för 2026, och beräknar detsamma för 2027 och 2028, för att stödja kommuner och regioner att inrätta nya familjecentraler och vidareutveckla befintliga.

## Fler förstärkningsteam ska agera brottsförebyggande

Förstärkningsteam ska stötta socialtjänstens organisation med fokus på verksamhet för barn och unga på platser där kriminalitet och våld eskalerat eller där socialtjänsten är hårt ansträngd. Delegationen för brottsförebyggande åtgärder inom socialtjänstens område (S 2023:C) har föreslagit att arbetet med förstärkningsteam bör fortsätta och att Socialstyrelsen bör ges ett permanent uppdrag att arbeta långsiktigt med uppdraget.

För detta har regeringen sedan tidigare avsatt 20 miljoner kronor per år till detta uppdrag, och föreslår nu i budgetpropositionen för 2026 att ytterligare 10 miljoner kronor avsätts per år.

Förslagen bygger på en överenskommelse mellan regeringen och Sverigedemokraterna.

| **Förebyggande insatser (mnkr)** | | | |
| --- | --- | --- | --- |
|  | **2026** | **2027** | **2028** |
| **Verktyg för socialtjänsten när samtycke saknas** | 8 | 537,2 | 538,7 |
| **Förstärkning SiS** | 374 | 404 | 727 |
| **Inrätta nya särskilda ungdomshem** | 200 |  |  |
| **Förstärkt trygghet och säkerhet på SiS-hem** | 50 | 44,8 | 44,8 |
| **Skolsociala team** | 100 | 100 | 400 |
| **Stödet till avhoppare utan hotbild** | 100 | 100 | 100 |
| **Förstärkt stöd till arbetet med avhoppare** | 10 | 10 | 10 |
| **Placeringssubvention i barn- och ungdomsvården** | 100 | 500 |  |
| **Familjecentraler i utanförskapsområden** | 20 | 20 | 20 |
| **Fler förstärkningsteam** | 10 | 10 | 10 |
