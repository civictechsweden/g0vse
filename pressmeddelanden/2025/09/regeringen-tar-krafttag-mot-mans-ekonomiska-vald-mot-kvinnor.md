# Regeringen tar krafttag mot mäns ekonomiska våld mot kvinnor

-  Ekonomiskt våld är ett av de mest osynliga men förödande vapnen i mäns våld mot kvinnor. Därför skärper vi nu uppdraget till myndigheterna -det handlar om att slå undan benen för den som vill styra över kvinnors liv genom ekonomin, säger jämställdhetsminister Nina Larsson.

Många kvinnor blir utsatta för ekonomiskt våld i nära relationer. Det kan innebära att männen kontrollerar kvinnornas lön och andra ekonomiska bidrag och därmed undergräver deras ekonomiska trygghet och egenmakt. Det kan också försvåra för våldsutsatta att lämna relationer och att skaffa en egen bostad.

Mot denna bakgrund gav regeringen våren 2024 Arbetsförmedlingen, Försäkringskassan, Konsumentverket, Migrationsverket, Pensionsmyndigheten och Statens servicecenter i uppdrag att sammanställa och sprida information om ekonomiskt våld och att utveckla kunskapsbaserade arbetssätt för att ge stöd till våldsutsatta. Jämställdhetsmyndigheten fick i uppdrag att stödja myndigheterna.

Det ändrade uppdraget innebär att ytterligare stärka den samlade kunskapen om våld bland myndigheternas anställda. Ekonomiskt våld kan vara en del av andra former av våld, såsom mäns våld mot kvinnor, våld i nära relationer, hedersrelaterat våld och förtryck samt prostitution och människohandel för sexuella ändamål. Det är därför nödvändigt att ha kunskap om våldets olika uttrycksformer och mekanismer. Myndigheterna ska också kartlägga hur rutiner och system kan utnyttjas av våldsutövare.

Uppdragstiden förlängs och uppdraget ska slutredovisas den 15 december 2027.
