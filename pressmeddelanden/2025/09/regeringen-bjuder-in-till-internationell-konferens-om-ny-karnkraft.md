# Regeringen bjuder in till internationell konferens om ny kärnkraft

Intresset för ny kärnkraft är stort i många länder, inte minst i vårt närområde runt Östersjön. Länder som Sverige, Finland, Estland och Polen har tagit betydande steg mot att bygga ny kärnkraft.

Internationella energibyrån (IEA) pekar på att det finns ett globalt momentum för kärnkraft och att intresset är det största sedan oljekrisen på 1970-talet. Vid ett sidoevent under FN:s klimatmöte COP28 ställde sig över 20 länder bakom en deklaration om att tredubbla den globala kärnkraftskapaciteten till 2050 och i dag står över 30 länder bakom deklarationen. Utvecklingen drivs av flera faktorer, bland annat behovet av att minska koldioxidutsläppen och säkerställa en stabil energiförsörjning.

Det är mot denna bakgrund som regeringen nu bjuder in ministrar från grannländer, internationella ägare av kärnkraft, representanter från industrin, leverantörer samt potentiella investerare till konferensen Nordic-Baltic Nuclear Investment Summit i Stockholm.

Bakom inbjudan till konferensen står flera medverkande ministrar från Sverige och Finland: energi- och näringsminister Ebba Busch, finansminister Elisabeth Svantesson, finansmarknadsminister Niklas Wykman, klimat- och miljöminister Romina Pourmokhtari samt Sari Multala, Finlands miljö- och klimatminister.

Konferensen förbereds i samarbete med Sveriges nationella kärnkraftssamordnare Carl Berglöf.
