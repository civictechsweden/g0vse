# Bistånds- och utrikeshandelsminister Benjamin Dousa deltar i nordiskt biståndsministermöte inom N5

– Det nordiska samarbetet är starkare än någonsin. Länderna i Norden är biståndspolitiska föregångsländer, och när vi arbetar tillsammans får vi bättre genomslag. Jag är därför mycket glad att samlas i Helsingfors med mina nordiska kollegor för att diskutera gemensamma prioriteringar och initiativ, såsom ett fortsatt starkt stöd till Ukraina, säger bistånds- och utrikeshandelsminister Benjamin Dousa.

På mötets dagordning står stöd till Ukraina, den humanitära situationen i Gaza, utvecklingsfinansiering, FN-reform samt innovativa lösningar för klimatanpassning och resiliens. I samband med N5-mötet kommer även ett bilateralt möte med fokus på handelsfrågor att hållas mellan bistånds- och utrikeshandelsminister Benjamin Dousa och Finlands utrikeshandels- och utvecklingsminister Ville Tavio.

Biståndsministrarna gästas även av Petteri Taalas, generaldirektör på Meteorologiska institutet i Finland, för en arbetslunch om innovativa lösningar för klimatresiliens och klimatanpassning.
