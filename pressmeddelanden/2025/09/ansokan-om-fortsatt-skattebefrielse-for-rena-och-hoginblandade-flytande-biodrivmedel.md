# Ansökan om fortsatt skattebefrielse för rena och höginblandade flytande biodrivmedel

För att kunna skattebefria rena och höginblandade flytande biodrivmedel krävs ett statsstödsgodkännande från EU. Det nuvarande statsstödsgodkännandet går ut vid utgången av 2026 och därefter krävs ett nytt från EU.

De senaste gångerna Sverige har ansökt om statsstödsgodkännande för rena och höginblandade flytande biodrivmedel har ansökningsprocesserna krävt stora insatser från både Sverige och kommissionen. Statsstöds­godkännandena har gällt mellan ett och fyra år och i flera fall meddelats nära inpå tidpunkten för det tidigare statsstödgodkännandets upphörande.

Mot den bakgrunden är det enligt regeringens bedömning önskvärt att ett nytt statsstödsgodkännande är på plats i god tid inför januari 2027. Detta för att minska osäkerheten för producenter och användare av biodrivmedlen. För att ytterligare snabba på processen har regeringen valt att göra en så kallad förenklad anmälan. Det ökar möjligheterna för att ett beslut ska kunna fattas i god tid innan det nuvarande statsstödsgodkännandet går ut.
