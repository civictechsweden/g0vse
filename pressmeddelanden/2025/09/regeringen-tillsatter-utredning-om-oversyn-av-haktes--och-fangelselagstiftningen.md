# Regeringen tillsätter utredning om översyn av häktes- och fängelselagstiftningen

Regeringens kraftfulla åtgärder mot den organiserade brottsligheten, i kombination med nya straffskärpningar och utvidgade kriminaliseringar, har ökat antalet intagna i såväl häkten som anstalter. Samtidigt började utbyggnaden av Kriminalvården alldeles för sent.

Kriminalvården står inför en omfattande expansionsfas, samtidigt som verksamheterna måste upprätthålla en god säkerhet och bedriva ett effektivt arbete med att förebygga återfall i brott. Dessutom har det gått lång tid sedan det genomfördes en fördjupad översyn av de centrala delarna av verkställighetslagstiftningen. Häktes- och fängelselagstiftningen ska därför ses över.

– Regeringens insatser mot den organiserade brottsligheten ger resultat – polisen blir effektivare, fler döms och placeras i fängelse. Samtidigt står Kriminalvården inför ett akut platsbehov och en mer intensiv miljö för både anställda och intagna. Vi måste ge Kriminalvården rätt förutsättningar för att bibehålla säkerheten och kvaliteten trots det ökade trycket, och en modernisering av häktes och fängelselagstiftningen är därför nödvändig, säger justitieminister Gunnar Strömmer.

– Kriminaliteten har tillåtits växa under decennier av passiva regeringar. Nu tar vi krafttag för att fler brottslingar ska låsas in och Kriminalvården ska få resurser att hantera det. Detta är ett viktigt steg för att säkerställa att kriminella får de straff de förtjänar och för att återupprätta tryggheten i samhället, säger Henrik Vinge, ordförande i justitieutskottet (SD).

– I det arbete som regeringen nu genomför för att möta brottsligheten i Sverige i dess olika former har Kriminalvården en viktig uppgift i att verkställa utdömda straff men också att se till att det återfallsförebyggande arbetet fungerar på ett bra sätt. Det bör också ges förutsättningar för att skapa en trygg anstaltsmiljö för personal och intagna. Det är därför viktigt att en utredare genomlyser häktes-och fängelselagstiftningen för att ge myndigheten ytterligare möjligheter och verktyg för att möta de utmaningar som dagens ökade brottslighet skapar, säger Ingemar Kihlström, kriminalvårdspolitisk talesperson (KD).

– Kriminalvården är under hårt tryck och lagstiftningen har inte hängt med. Att tillsätta en särskild utredare är ett första steg så att verksamheten kan säkra trygghet och kvalitet, säger Martin Melin, rättspolitisk talesperson (L).

Utredaren ska bland annat:

* Föreslå lagändringar som stärker Kriminalvårdens förutsättningar att upprätthålla säkerhet och bedriva ett effektivt återfallsförebyggande arbete.
* Lämna förslag på åtgärder som bidrar till ökad effektivitet i verksamheten, särskilt vad gäller bemanning och administration.
* Analysera förutsättningarna för alternativa och tillfälliga platslösningar för att frigöra och skapa fler häktes- och anstaltsplatser.

Uppdraget att analysera alternativa platslösningar ska redovisas senast den 28 april 2026. Slutredovisning av hela uppdraget ska ske senast den 28 december 2026.

Riksdagsledamoten Fredrik Kärrholm har utsetts till särskild utredare. Uppdraget bygger på en överenskommelse mellan regeringen och Sverigedemokraterna.
