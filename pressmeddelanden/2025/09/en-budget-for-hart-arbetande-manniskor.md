# En budget för hårt arbetande människor

– Nu kommer hårt arbetande människor, familjer och pensionärer att få mer pengar i plånboken. Människor ska känna framtidstro och trygghet, i stället för att behöva oroa sig för ekonomin. Det kommer också bidra till att få fart på ekonomin och ta oss ur lågkonjunkturen, säger finansminister Elisabeth Svantesson.

De senaste åren har varit prövande för många. Det pågående handelskriget och geopolitiska spänningar har skapat osäkerhet i ekonomin. Den återhämtning som påbörjades i slutet av 2024 har till följd av detta avstannat, vilket gjort lågkonjunkturen mer utdragen. I dessa tider av osäkerhet står Sverige på en stabil ekonomisk grund, med en låg statsskuld. Regeringen har därför möjlighet att genomföra åtgärder som stärker Sverige och de svenska hushållens ekonomi, får fart på den inhemska efterfrågan och bryter lågkonjunkturen.

Regeringen presenterar i dag en budget med fokus på tre reformområden:

1. Mer pengar i plånboken
2. Stärka arbetslinjen och bryta utanförskapet
3. Investeringar i välfärd och trygghet

## Mer pengar i plånboken

Den oförutsägbara och osäkra omvärlden kräver åtgärder för att stärka de svenska hushållen och återhämtningen i ekonomin. Regeringen föreslår därför bland annat sänkt skatt på arbete och pension, billigare mat genom tillfälligt sänkt matmoms och höjt bostadsbidrag för barnfamiljer. Dessutom föreslås lägre barnomsorgsavgifter, sänkt skatt på sjuk- och aktivitetsersättning, en lägre energiskatt på el och ett högkostnadsskydd mot höga el- och gaspriser för hushåll.

## Stärka arbetslinjen och bryta utanförskapet

Det behöver bli mer lönsamt att gå från bidrag till arbete och egen försörjning. För att bygga ett Sverige som håller ihop måste den som riskerar ett långvarigt bidrags­beroende och liv i utanförskap mötas av samhällets stöd, men också av tydliga krav på att göra det som är nödvändigt för att komma i arbete och bli en del av samhälls­gemenskapen. En viktig del av regeringens arbete inom detta område är en bidragsreform i tre delar. Den handlar om ett bidragstak för mottagare av försörjnings­stöd, ett aktivitetskrav för försörjningsstödsmottagare och en kvalificering till välfärden.

## Investeringar i välfärd och trygghet

Sverige ska bli ett tryggare land att bo och leva i. Med ett starkt rättsväsende kan den organiserade brottsligheten tryckas tillbaka med full kraft. Det ska också gå att lita på välfärden. Regeringen satsar i den här budgeten på tillskott för straffrättsliga reformer samt ett brett och strukturerat brottsförebyggande arbete med sociala insatser. Dessutom presenterar regeringen det största reformpaketet på skolans område på trettio år. För att vård och omsorg ska finnas tillgänglig och hålla hög kvalitet för alla som behöver den föreslår regeringen bland annat flertalet satsningar med sikte på att korta vård­köerna och öka tillgängligheten i sjukvården. Dessutom görs budgetsatsningar på kärnkraft för den svenska elförsörjningen.

Utöver reformerna på närmare 80 miljarder kronor föreslår regeringen åtgärder för cirka 50 miljarder kronor för satsningar inom försvaret och för stöd till Ukraina.
