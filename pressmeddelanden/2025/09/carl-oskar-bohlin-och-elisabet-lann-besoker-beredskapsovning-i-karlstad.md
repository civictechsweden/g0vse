# Carl-Oskar Bohlin och Elisabet Lann besöker beredskapsövning i Karlstad

Övningsscenariot för Resilient Care 25 är en fiktiv konflikt i Europa där civila och militära skadade evakueras från krigsdrabbade områden till Sverige via en luftbro. På Karlstad Airport byggs en tillfällig sjukvårdsenhet upp med intensivvårdsplatser, operationssal, traumamottagning och diagnostik. Cirka 70 fiktiva patienter flygs in från Norge, Nederländerna och Tyskland för att öva mottagande, vård och vidaretransport.

Ministrarnas närvaro under övningen understryker regeringens fokus på att stärka Sveriges civila försvar och förmåga att hantera kriser och krigssituationer. Syftet med övningen är att bygga gemensam kunskap i vad värdlandsstöd kan omfatta och att träna förmågan att ta emot och korttidsvårda evakuerade patienter från andra länder.

Besöket sker samtidigt som Beredskapsveckan 2025 pågår. Den nationella temaveckan leds av Myndigheten för samhällsskydd och beredskap (MSB) med syftet att öka medvetenheten om individens och samhällets roll i totalförsvaret. Årets tema är Du är en del av Sveriges totalförsvar.

Vid intresse för intervjuer, vänligen kontakta respektive ministers pressekreterare. Se presskontakt nedan.
