# Möte med Finland och Norge med fokus på samarbete inom civil beredskapsplanering

Inom Nato är arbetet med att stärka samhällets resiliens och civila försvar både ett nationellt ansvar och ett kollektivt åtagande. Att stärka samhällets resiliens syftar till att stärka alliansens samlade förmåga att kunna motstå och återhämta sig från större störningar och kriser som exempelvis hybridattacker, väpnat angrepp, avbrott i kritisk infrastruktur eller naturkatastrofer. Samarbete mellan Finland, Norge och Sverige i dessa frågor är viktigt eftersom vi som grannländer är beroende av varandra och kan förstärka varandras förmågor.

Senast statssekreterarna träffades i Norge, Bodø, i oktober 2024 kom de överens om att Finland, Norge och Sverige gemensamt ska utveckla ett trilateralt krisscenario, ett gemensamt civil-militärt övningselement i Nordic Response 2026 samt stärka det nordiska civil-militära samarbetet mellan Hagasamarbetet och Nordefco.

Ett genomgående tema för mötet var att fortsatt stärka den civila beredskapen och det civil-militära samarbetet i Norden. Statssekreterarna har även träffat representanter från Myndigheten för samhällsskydd och beredskap (MSB), Försvarsmakten och EU-ministerns statssekreterare. De har bland annat diskuterat det säkerhetspolitiska läget och EU:s höjda ambition för civil beredskap.
