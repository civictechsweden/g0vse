# Regeringen ger Brå och länsstyrelserna i uppdrag att utveckla stödet i det brottsförebyggande arbetet

Utmaningar relaterade till kriminalitet och inte minst organiserad brottslighet har blivit allvarligare och mer omfattande. Det ställer krav på fortsatt utveckling, innovation och effektivitet i samhällets brottsförebyggande arbete.

Kommunerna är med sitt breda uppdrag centrala i det brottsförebyggande arbetet och det är viktigt att de erbjuds ett ändamålsenligt stöd. Regeringen har därför beslutat att ge Brottsförebyggande rådet (Brå) och länsstyrelserna i uppdrag att fortsätta utveckla det nationella respektive regionala stödet till kommunerna i det brottsförebyggande arbetet.

Det gäller inte minst stöd till kommuner som har svårt att bedriva ett arbete i enlighet med lagen om kommuners ansvar för brottsförebyggande arbete, såväl som kommuner som står inför omfattande eller växande utmaningar kopplade till brottslighet. I uppdraget ingår även att Brå ska stärka samarbetet med andra myndigheter och utveckla kunskap om effektiva brottsförebyggande metoder.

Brå och länsstyrelserna ska redovisa uppdraget senast den 31 mars 2026, den 31 mars 2027 och den 31 mars 2028.
