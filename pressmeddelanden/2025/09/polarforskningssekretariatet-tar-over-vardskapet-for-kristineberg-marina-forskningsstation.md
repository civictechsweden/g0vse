# Polarforskningssekretariatet tar över värdskapet för Kristineberg marina forskningsstation

– Sverige vill vara en världsledande polarforskningsnation med kapacitet för expeditioner på åretruntbasis, och få ett ökat internationellt genomslag för svensk polarforskning. Regeringens satsning bidrar till att säkerställa att Kristineberg som nationell forskningsstation fortsatt kan erbjuda hög marin kompetens och unik havsforskningsinfrastruktur, säger gymnasie-, högskole-, och forskningsminister Lotta Edholm.

Kristineberg marina forskningsstation grundades 1877 och är en av världens äldsta marina forskningsstationer. Sedan 2009 är forskningsstationen en del av Göteborgs universitet. Göteborgs universitet och Polarforskningssekretariatet har i en gemensam avsiktsförklaring önskat att huvudmannaskapet för Kristineberg marina forskningsstation ska överföras till Polarforskningssekretariatet.

Polarforskningssekretariatet har i dag en motsvarande forskningsstation för landbaserad polarforskning i Abisko i Kiruna kommun. Kristineberg marina forskningsstation i Lysekils kommun kompletterar myndighetens övriga verksamhet.

Vid Kristineberg marina forskningsstation bedrivs forskning inom exempelvis oceanografi, djuphavsgeologi och marin- och polarforskning i extrema miljöer. Det bedrivs också teknisk forskning inom till exempel offshoreteknik och autonoma farkoster.

Nu har regeringen också beslutat att ge Polarforskningssekretariatet i uppdrag att förbereda och genomföra inordnandet av uppgifter vid Kristineberg marina forskningsstation i myndigheten. Motsvarande uppdrag om överföring av forskningsstationen har samtidigt lämnats till Göteborgs universitet.

Förslaget bygger på en överenskommelse mellan regeringen och Sverigedemokraterna.

| **Polarforskningssekretariatet tar över värdskapet för Kristineberg marina forskningsstation (miljoner kronor)** | | | |
| --- | --- | --- | --- |
|  | **2026** | **2027** | **2028** |
| **Säkra värdskap för Kristineberg marina forskningsstation** | 3 | 3 | 3 |
