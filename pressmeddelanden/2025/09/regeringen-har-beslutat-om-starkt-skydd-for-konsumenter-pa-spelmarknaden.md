# Regeringen har beslutat om stärkt skydd för konsumenter på spelmarknaden

Kreditförbudet i spellagen har i dag en begränsad räckvidd, eftersom det bara gäller krediter som erbjuds eller lämnas av licenshavare (spelbolag) och spelombud.

Regeringen föreslår därför en mer heltäckande reglering om spel på kredit. I propositionen föreslås att licenshavare och spelombud inte ska få tillåta eller medverka till att spel finansieras med krediter. Dagens kreditförbud utvidgas då till att bland annat omfatta att licenshavare och spelombud inte får:

* möjliggöra för spelare att ingå kreditavtal med andra aktörer vid spelköpet, till exempel genom att länka till kreditgivare i anslutning till onlinespel
* godta spelinsatser om de känner till att spelaren finansierar insatsen, eller sitt spelande generellt, med en kredit
* acceptera kreditkortsbetalning om det vid köptillfället direkt går att avgöra att det rör sig om en kreditkortsbetalning. Detta ska gälla både online och i butik.

Regeringen föreslår också att licenshavare och spelombud ska vidta lämpliga åtgärder för att motverka spel på kredit. Det kan handla om informationsskyltar i butik eller tydliga meddelanden online. Det ställs inte krav på ny teknisk utrustning, däremot bör befintlig teknisk utrustning användas som möjliggör blockering av kreditkort för spel, utan att det påverkar försäljningen av andra varor.

Lagändringarna föreslås träda i kraft den 1 april 2026.
