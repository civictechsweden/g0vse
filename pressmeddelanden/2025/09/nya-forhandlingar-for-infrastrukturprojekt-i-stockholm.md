# Nya förhandlingar för infrastrukturprojekt i Stockholm

– De tidigare förhandlingarna ledde inte till nya avtal eftersom man inte kunde komma överens om alla delar inom uppdragets tidsram. Behovet av att samla parterna för att hitta lösningar kvarstår och nu inleds nya förhandlingar, säger infrastruktur- och bostadsminister Andreas Carlson.

Förhandlingsuppdraget rör de projekt som förhandlades fram inom 2013 års Stockholmsförhandling och de avtal inom Sverigeförhandlingen som rör Stockholms län. Det handlar till exempel om Stockholms tunnelbana och Spårväg Syd.

Uppdraget innefattar även väg- och kollektivtrafiktunneln Östlig förbindelse som är tänkt att binda ihop regionens norra och södra delar, öster om Slussen. Här är uppdraget att teckna en avsiktsförklaring som klargör förutsättningarna för genomförande och finansiering av projektet.

Ny förhandlingsperson blir Catharina Elmsäter-Svärd som samtidigt också utses till tillfällig ordförande för styrelserna för uppföljning av 2013 års Stockholmsförhandling och Sverigeförhandlingens Stockholmsdel.

Uppdraget ska redovisas senast den 18 november 2025.
