# Miljonsatsning på utbildning stärker Sveriges genomslag i EU

– Ett starkt europeiskt samarbete har aldrig varit viktigare. På EU-nivå fattas nu historiska beslut med konsekvenser för vår kontinents säkerhet och ekonomi under lång tid framöver. Det krävs fler svenska perspektiv i Bryssel och bättre EU-kunskap i svensk förvaltning för att säkra ett långsiktigt svenskt inflytande över EU-politiken. Regeringens unika miljonsatsning för att skapa en topputbildning inom offentlig förvaltning och EU, liksom ytterligare stipendiesatsningar syftar till just det, säger EU-minister Jessica Rosencrantz.

– För att stärka Sveriges närvaro och inflytande inom EU behövs fler svenskar i EU:s förvaltning. Det är ett viktigt sätt att bevaka svenska intressen och bibehålla en stark legitimitet för EU-samarbetet. Genom att satsa på högkvalitativa masterprogram inom offentlig förvaltning, särskilt med EU-inriktning, ser vi till att svenskar får bättre möjligheter att konkurrera om dessa positioner, säger gymnasie-, högskole- och forskningsminister Lotta Edholm.

– Sverige är en viktig del av den Europeiska gemenskapen. Det innebär också att svenskar måste känna sig välkomna och uppmuntrade att bidra med sina erfarenheter och perspektiv på EU-nivå, men även att ta med internationella insikter hem till Sverige. Med detta paket stärker vi därför Sveriges roll i EU, säger Kristdemokraternas utrikespolitisk talesperson Magnus Berntsson.

Satsningen bedöms vara effektiv för att fler svenskar ska få en EU-anställning och för att öka EU-kompetensen i Sverige. Syftet är att långsiktigt öka antalet svenskar i EU:s institutioner och att svenska perspektiv, värderingar och förvaltningskultur finns med i utformningen av unionens politik.

Regeringen avser att överlämna detta förslag till riksdagen i budgetpropositionen för 2026. Förslaget bygger på en överenskommelse mellan regeringen och Sverigedemokraterna.

| Masterutbildningar och fler stipendier för att stärka EU-kompetensen (mnkr) | | | |
| --- | --- | --- | --- |
|  | **2026** | **2027** | **2028** |
| **Masterutbildning i offentlig förvaltning bl.a. med EU-inriktning** | 30 | 60 | 60 |
| **Fler stipendier och delfinansiering av ny högre utbildning** | 2 | 2 | 2 |
