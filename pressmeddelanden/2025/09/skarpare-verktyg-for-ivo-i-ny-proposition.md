# Skarpare verktyg för IVO i ny proposition

– Välfärdsbrottslighet innebär inte bara felaktig utnyttjande av våra offentliga medel, utan framför allt att personer inte får den vård och omsorg de har behov av och har rätt till. Genom förslagen i regeringens proposition får IVO skarpare verktyg att agera mot oseriösa och kriminella utförare, säger socialtjänstminister Camilla Waltersson Grönvall.

– När oseriösa eller rent kriminella aktörer försöker sko sig på äldre, barn eller personer i utsatta situationer måste staten kunna agera snabbt och kraftfullt. Med skarpare verktyg för IVO sätter vi stopp för de som försöker utnyttja välfärdens resurser, så att det istället kan gå till trygg omsorg och vård av hög kvalitet, säger Lina Nordquist, sjukvårdspolitisk talesperson för Liberalerna.

Kriminella nätverk och oseriösa aktörer tjänar pengar på svensk välfärd bland annat genom att driva HVB, assistansbolag eller hemtjänst. Propositionen, Skarpare verktyg till Inspektionen för vård och omsorg (prop. 2025/26:15), innehåller flera förslag som ger IVO bättre förutsättningar i arbetet mot oseriösa och kriminella aktörer i välfärden.

Bland annat innehåller propositionen förslag om en utökad anmälningsskyldighet för kommuner om de uppmärksammar allvarliga brister i tillståndspliktig verksamhet.

Bland förslagen finns också en möjlighet för IVO att återkalla så kallade vilande tillstånd. Det är tillstånd som inte nyttjats under en sammanhängande tid av sex månader. De kan utnyttjas av oseriösa och kriminella utförare för att fortsätta bedriva verksamhet, när deras ursprungliga tillståndshavande bolag får problem med myndigheterna.

Lagändringarna föreslås träda i kraft den 1 januari 2026.
