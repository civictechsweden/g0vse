# Utredning för genomförande av EU-intyget om funktionsnedsättning i Sverige

För att underlätta den fria rörligheten för personer med funktionsnedsättning ska ett EU-gemensamt intyg om funktionsnedsättning införas, liksom ett nytt EU-parkeringstillstånd. Det regleras i ett nytt EU-direktiv.

För att genomföra direktivet i Sverige tillsätter regeringen en särskild utredare, som ska ta ställning till hur det ska genomföras. Regeringen har förordnat Malin Ekman Aldén, generaldirektör för Myndigheten för delaktighet, som särskild utredare.

– Det här är ett viktigt steg för att personer med funktionsnedsättning ska kunna ta vara på sina rättigheter till fri rörlighet även i andra EU-länder. Genom den här utredningen gör vi direktivet till verklighet i Sverige, säger socialtjänstminister Camilla Waltersson Grönvall.

## Två typer av intyg

EU-intyget om funktionsnedsättning kommer att fungera som ett bevis på funktionsnedsättning i alla EU-länder. Intyget ska ge personer med funktionsnedsättning tillgång till samma särskilda villkor och förmåner som invånare med funktionsnedsättning i det land de besöker har tillgång till. Det kan till exempel handla om att få gå före i kön på ett nöjesfält, få rabatterat pris i kollektivtrafiken eller att få ta med en personlig assistent gratis på ett museum.

EU-parkeringstillståndet för personer med funktionsnedsättning kommer att fungera som bevis på rätt till särskilda parkeringsvillkor för personer med funktionsnedsättning i alla EU-länder. Direktivet innehåller bland annat krav på arbete mot bedrägerier och förfalskning.

EU-direktivet omfattar EU-medborgare och deras familjemedlemmar. Direktivet kompletteras av ytterligare ett direktiv, som utvidgar bestämmelserna till att även omfatta tredjelandsborgare som är lagligen bosatta i ett EU-land. Den särskilda utredaren ska också analysera och ta ställning till hur det kompletterande direktivet ska genomföras i Sverige.

Medlemsstaterna ska genomföra EU-direktivet senast den 5 juni 2027. De nya reglerna ska tillämpas från och med den 5 juni 2028.

## Utredarens uppdrag

Den särskilde utredaren Malin Ekman Aldén får i uppdrag att analysera hur de nya direktiven ska genomföras i Sverige.

Utredaren ska bland annat bedöma vilka kriterier som ska ligga till grund för beslut om EU-intyget. Hon ska också föreslå vilka myndigheter eller organ som ska besluta, utfärda, förnya och återkalla EU-intyget respektive EU-parkeringstillståndet.

I uppdraget ingår också att överväga om nationella register bör införas för EU-intyget och EU-parkeringstillståndet, och föreslå åtgärder som är nödvändiga för att förhindra och aktivt bekämpa bedrägeri och förfalskning av intygen.

Uppdraget ska redovisas senast den 15 augusti 2026.
