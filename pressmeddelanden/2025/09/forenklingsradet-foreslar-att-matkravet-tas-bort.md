# Förenklingsrådet föreslår att matkravet tas bort

– Förenklingsrådets förslag innebär att det både blir enklare och billigare att starta företag i restaurangbranschen. Det är med glädje som regeringen tar emot förenklingsförslaget som kan leda till att fler kan och vågar starta företag i Sverige. Det skapar tillväxt och fler jobb i vårt land, säger energi- och näringsminister Ebba Busch.

Enligt förslaget avskaffas kravet i alkohollagen som innebär att serveringsställen måste erbjuda lagad mat i ett eget kök för att få servera alkohol. Som en följd avskaffas även kravet på varierat utbud av maträtter och att matutbudet får begränsas först efter klockan 23.00. Detsamma gäller kravet på att serveringsställen ska erbjuda sittplatser för matservering.

Förenklingsrådet konstaterar att de nuvarande kraven i alkohollagen medför omfattande kostnader och begränsningar för restaurangbranschen. Förenklingsrådet bedömer att ett avskaffande av matkravet kan medföra kostnadsbesparingar som uppgår till cirka 3,9 miljarder kronor årligen för företag inom restaurangbranschen. Rådet bedömer även att det kommer att gynna tillväxten inom restaurangbranschen genom att företagen får större frihet att själva bestämma om mat ska serveras, vilket utbud som ska erbjudas och när den ska serveras.

Förenklingsrådet har även tittat på konsekvenserna för folkhälsan och bedömt att förslagen inte påverkar folkhälsan negativt. För att säkerställa detta rekommenderar Förenklingsrådet en löpande uppföljning av den totala alkoholkonsumtionen.

– Det här beskedet är både efterfrågat och efterlängtat. Nu får företag större flexibilitet och frihet att själva bestämma om mat ska serveras. Restaurangbranschen har lidit hårt av konkurser och det är bråttom att undanröja onödiga hinder och krångel. Dessutom har Förenklingsrådet analyserat andra länder i den här frågan, och farhågor som överetablering och ökad alkoholkonsumtion är inget de kan se tecken på utifrån tidigare erfarenheter. Det här underlättar helt enkelt för näringslivet, säger sjukvårdsminister Elisabet Lann.

Förenklingsrådets förslag ska nu skickas på remiss för att sedan beredas inom Regeringskansliet.
