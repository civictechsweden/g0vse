# EU-minister Jessica Rosencrantz träffar studenter i Göteborg

Under besöket vid Göteborgs universitet träffar EU-ministern studenter med inriktning mot statsvetenskap och juridik. I fokus står betydelsen av Europasamarbetet, regeringens EU-prioriteringar och arbetet med att stärka Sveriges genomslag i unionen.

– Det europeiska samarbetet är avgörande för att möta många av vår tids utmaningar. Nu är det extra viktigt att Sverige är med och formar politiken i en riktning som är bra för Sverige. Regeringen har därför växlat upp arbetet med att stärka svenskt inflytande i unionen. Mötet med studenter är en viktig möjlighet att inspirera fler svenskar att engagera sig i EU-arbetet, säger EU-minister Jessica Rosencrantz.

Efter mötet med studenterna besöker EU-ministern Lindholmen Science Park. Verksamheten ägs gemensamt av Chalmers tekniska högskola, Göteborgs Stad och näringslivet som investerar och utvecklar svensk forskning och innovation.

År 2025 markerar 30 år för Sveriges EU-medlemskap. Med anledning av jubileet besöker Jessica Rosencrantz flera lärosäten för att möta studenter och bland annat belysa vad EU-medlemskapet har betytt för Sverige. EU-ministern har tidigare under året besökt Umeå universitet och Uppsala universitet samt Lantbruksuniversitetet på de båda orterna.

För mer information och intervjuförfrågningar, kontakta pressekreterare Hanna Johansen.
