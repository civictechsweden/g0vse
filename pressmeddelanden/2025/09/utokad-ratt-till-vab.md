# Utökad rätt till VAB

Föräldrar till barn med sjukdom, skada eller funktionsnedsättning, och föräldrar till barn som behöver skydd eller stöd av socialtjänsten, behöver ofta ha kontakter med skola, hälso- och sjukvård och socialtjänst. Det kan till exempel handla om barn med diabetes. För föräldrar kan det vara en utmaning, särskilt för dem som inte har flexibel arbetstid.

För att ytterligare stärka föräldrars förutsättningar att förena arbete med familjeliv, och underlätta vardagen, föreslår regeringen och Sverigedemokraterna i budgetpropositionen för 2026 en utökad möjlighet till tillfällig föräldrapenning, VAB, i situationer som föräldrar med barn i behov av stöd möter.

− Att föräldrar ska kunna delta på möten med skola och socialtjänst om sina barns behov är både rätt och rättvist. En utvidgad rätt till VAB gör att föräldrar får lättare att kombinera arbetsliv och familjeliv. Det gör att barn kan få en skolgång på mer lika villkor, och det ger skola, förskola och socialtjänst bättre förutsättningar att ge barn det stöd de behöver och därmed samma möjligheter som sina klasskamrater, säger äldre- och socialförsäkringsminister Anna Tenje.

− Nu underlättar vi för föräldrar att kunna finnas där för sina barn. Genom att utvidga rätten till VAB förenklar vi vardagspusslet för många familjer med sjuka barn eller barn med funktionsnedsättning, när man till exempel behöver vara med i skolan eller förskolan för att instruera om barnets behov av egenvård, eller delta i möten om barnets sjukdom eller funktionsnedsättning, säger socialminister Jakob Forssmed.

− Det blir enklare för föräldrar som har barn med särskilda behov att vara närvarande när det behövs. Med en utvidgad rätt till VAB stärker vi både barnens och föräldrarnas trygghet, säger Linda Lindberg, gruppledare för Sverigedemokraterna.

− Föräldrar till barn med kronisk sjukdom eller tuffa motgångar slipper äntligen ta semester eller ledigt utan lön för att trygga sitt barns vardag. De här familjernas villkor har varit hjärtskärande. Nu får barn med diabetes tryggt stöd i skolan, och föräldrar som behöver ta fighten mot kriminalitet och utanförskap kan följa med barnet till socialtjänsten, säger Lina Nordquist, gruppledare för Liberalerna.

## Utökad VAB i tre situationer

Den utökade föräldrapenningen ska gälla i tre situationer:

1. När en förälder till ett barn med en funktionsnedsättning eller sjukdom behöver närvara i barnets förskola eller skola för att instruera och lära upp personal om barnets behov av egenvård, exempelvis när ett barn har diabetes.
2. När en förälder behöver delta i möten i skola eller förskola med anledning av barnets sjukdom eller funktionsnedsättning.
3. När en förälder behöver delta i socialtjänstens utredning om barnets behov av skydd eller stöd, eller i en förhandsbedömning av om en sådan utredning ska påbörjas.

Regeringen föreslår att 55 miljoner kronor avsätts under 2026 för ökade utgifter för tillfällig föräldrapenning, och 19,1 miljoner kronor för ökade kostnader för Försäkringskassans administration.

Lagändringarna föreslås träda i kraft den 1 januari 2026. Förslaget bygger på en överenskommelse mellan regeringen och Sverigedemokraterna.

| **Stärkt rätt till tillfällig föräldrapenning (mnkr)** | | | |
| --- | --- | --- | --- |
|  | **2026** | **2027** | **2028** |
| **Ökade utgifter för tillfällig föräldrapenning** | 55 | 55 | 55 |
| **Medel till Försäkringskassan för ökad administration** | 19,1 | 18,6 | 18,6 |
