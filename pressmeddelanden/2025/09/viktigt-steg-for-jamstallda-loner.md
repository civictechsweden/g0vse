# Viktigt steg för jämställda löner

I budgetpropositionen för 2026 föreslår regeringen att DO tillförs 25 miljoner kronor under 2026 och 34 miljoner kronor fr.o.m. 2027 och framåt.

Arbetet med att bekämpa diskriminering och främja likabehandling, särskilt i en tid då mänskliga rättigheter utmanas, är prioriterat för regeringen. Ett demokratiskt samhälle som präglas av likabehandling är också ett konkurrens- och motståndskraftigt samhälle.

-  Kvinnor tjänar fortfarande mindre än män. Nu får DO muskler att jobba effektivt med genomförandet av EU:s lönetransparensdirektiv. Att synliggöra osakliga löneskillnader kan förbättra förutsättningarna för att kvinnor och män ska få lika lön för lika arbete, säger jämställdhetsminister Nina Larsson.

Regeringen arbetar för att främja ekonomisk jämställdhet. Det innebär bland annat att kvinnor och män ska ha samma möjligheter och villkor i fråga om betalt arbete som ger ekonomisk självständighet livet ut. En avgörande faktor för ekonomisk jämställdhet är att minska osakliga skillnader mellan kvinnors och mäns löner.

Regeringen arbetar med att genomföra EU:s lönetransparensdirektiv som syftar till att motverka osakliga löneskillnader mellan kvinnor och män. Direktivet ska öka insynen i lönesättning genom krav på information om lönekriterier och löneutveckling samt rapportering av löneskillnader hos större arbetsgivare.

EU:s direktiv om transparens i lönesättningen ska genomföras i svensk rätt senast den 7 juni 2026. Genom denna satsning skapas nödvändiga förutsättningar för direktivets genomförande inklusive att på bästa möjliga sätt stödja arbetsgivare.
