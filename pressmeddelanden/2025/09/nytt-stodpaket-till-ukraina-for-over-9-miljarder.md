# Nytt stödpaket till Ukraina för över 9 miljarder

Sveriges stöd till Ukraina är orubbligt. Ingen fråga är lika central för Europas säkerhet som Ukrainas försvar mot Rysslands aggression.

– Sverige ökar nu det militära stödet till Ukraina för att sätta hårdare tryck på Ryssland. Fler Archers, drönare och mer ammunition kommer göra nytta på slagfältet. Europas rätt till fred och frihet ska försvaras, säger försvarsminister Pål Jonson.

## Paket i flera delar

Ukraina har stora behov på slagfältet. Paket 20 har utformats för att så långt som möjligt kunna svara mot de behov som Ukraina kommunicerat.

Paketet består av:

* Artilleri och långräckviddig förmåga – upphandling av 18 Archerpjäser och artilleriammunition samt långräckviddiga drönare. Totalt värde cirka 3,6 miljarder kronor.
* Marin materiel – upphandling av bland annat kustradarsystem, trossfärjor utrustade med granatkastare, dykkammare och kranbilar. Totalt värde cirka 2,1 miljarder kronor.
* Luftförsvar och rymd – upphandling av bland annat ammunition, sensorer och ledningssystem till det redan donerade svenska luftvärnssystemet Tridon, utrustning för flygbasdrift och sensorer för att upptäcka drönare och robotar. Totalt värde cirka 3,5 miljarder kronor. Inom ramen för området luftförsvar och rymd sker även materieldonationer från Försvarsmakten, med tillhörande ersättningsanskaffning och transporter.
* Övrigt – bland annat satsningar på civilt försvar, tjänster via Totalförsvarets forskningsinstitut (FOI) och Försvarshögskolan (FHS).

## Fokus på upphandling av nytillverkad materiel

Ukrainas behov av försvarsmateriel är både kortsiktigt och långsiktigt. Under 2022 till 2024 var möjligheten att donera materiel som Försvarsmakten kunde avvara det viktigaste och snabbaste verktyget för Sverige att stödja Ukraina.

Sveriges egen säkerhetspolitiska situation och återuppbyggnaden av Sveriges nationella försvar har dock inneburit att den möjligheten stadigt minskat. I stället är anskaffning av nyproducerad krigsmateriel från Sveriges omfattande försvarsindustri nu det effektivaste verktyget för regeringen, särskilt eftersom svenska produkter är starkt efterfrågade av Ukraina.

Stödpaket 20 till Ukraina består till största delen av olika typer av upphandlingar av nytillverkad materiel från försvarsindustrin. Stödet kommer att stärka Ukraina vad gäller främst artilleriförmåga, marin krigföring och luftförsvar.

## Svenskt militärt stöd för 2026–2027 föreslås utökas till totalt 40 miljarder per år

I budgetpropositionen för 2026 föreslår regeringen en fortsatt förstärkt ekonomisk ram för det militära stödet till Ukraina genom att tillföra ytterligare 31,5 miljarder kronor till ramen för 2026 samt en förlängning av stödet till 2027. Förslaget innebär att ramen för det militära stödet till Ukraina uppgår till totalt 40 miljarder kronor 2026 respektive 2027. Detta kommer att möjliggöra ett fortsatt kraftfullt svenskt militärt stöd till Ukraina.

## Civilt bistånd till Ukraina föreslås utökas till minst 10 miljarder per år 2026–2028

I budgetpropositionen för 2026 föreslår regeringen även en kraftig ambitionshöjning för Ukrainabiståndet. Regeringen vill avsätta minst 10 miljarder kronor per år 2026–2027 och minst 10,5 miljarder kronor 2028 av Sveriges biståndsbudget för civilt stöd till Ukraina.

Förslagen i budgetpropositionen bygger på en överenskommelse mellan regeringen och Sverigedemokraterna.

| **Ekonomisk ram för militärt stöd till Ukraina i budgetpropositionen för 2026** | | |
| --- | --- | --- |
|  | **2026** | **2027** |
| **Miljarder kronor** | 40 | 40 |

| **Civilt bistånd till Ukraina i budgetpropositionen för 2026** | | | |
| --- | --- | --- | --- |
|  | **2026** | **2027** | **2028** |
| **Miljarder kronor** | 10 | 10 | 10,5 |
