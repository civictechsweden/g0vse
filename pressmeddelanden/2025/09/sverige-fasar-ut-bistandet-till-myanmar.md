# Sverige fasar ut biståndet till Myanmar

– Ukraina är Europas främsta försvarslinje och de försvarar både sin egen frihet och vår. Omläggningen av det svenska biståndet är därför viktigare än någonsin. Med detta beslut fortsätter regeringen sitt arbete med att under ordnade former fasa ut ett flertal strategier för att kunna skapa utrymme för ett ännu starkare stöd för Ukraina, säger bistånds- och utrikeshandelsminister Benjamin Dousa.

Sveriges strategi för utvecklingssamarbetet med Myanmar gäller för perioden 2024–2026. Beslutet innebär att utvecklingssamarbetet med Myanmar ska vara avvecklat senast den 30 juni 2026. Sida får använda högst 175 miljoner kronor under 2025 och högst 140 miljoner kronor under 2026 för utbetalningar enligt redan ingångna avtal inom denna strategi. Det humanitära stödet till Myanmar påverkas inte av beslutet.

Beslutet tas i kontexten av den pågående omläggningen av svenskt bistånd och följer på regeringsbeslutet den 26 juni om en omfattande omprioritering av det svenska biståndet för att kunna öka stödet till Ukraina och för humanitära insatser. Regeringen accelererar nu arbetet med utfasningar.
