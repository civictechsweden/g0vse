# Satsning på SGU ska stärka Sveriges mineralprospektering

– Vi behöver veta vad som finns i den svenska marken och öka främjandet av fler gruvor. Sverige sitter bokstavligen på en guldgruva. Mineral och metaller är nyckelkomponenter i alla digitala och klimatsmarta produkter. Den här regeringen har gjort historiska satsningar på gruvnäringen i Sverige och fortsätter göra det med ännu mer medel till SGU, säger energi- och näringsminister Ebba Busch.

En säker, trygg och hållbar mineral- och metallförsörjning för Sverige är viktigt för samhällets utveckling, beredskap och funktion. Det geopolitiska läget sätter stort fokus på Sveriges omfattande potentiella mineraltillgångar som har stora möjligheter att bidra till Sveriges och Europas försörjning av kritiska mineral.

Det är av stor vikt att öka prospekteringen och på ett hållbart sätt etablera fler gruvor samt attrahera utländska investeringar inom sektorn i Sverige. Utökad tillgång till geologiska data som påvisar potential för basmetaller och kritiska metaller förväntas locka prospekteringsföretag att investera i prospekteringsindustrin. Därför omfattar satsningen även medel till mineralinformationskontoret i Malå.

Regeringens uppdrag till SGU syftar till att stärka förutsättningarna för svensk mineralnäring genom att SGU med denna satsning ges möjlighet att utveckla och förbättra sitt arbete för att främja gruvnäringen och förstärka pågående insatser för att ta fram prospekteringsintressant information.

Förslagen bygger på en överenskommelse mellan regeringen och Sverigedemokraterna.

| **Förstärkt kartläggning av malmpotentiella områden och främjande av mineralnäringen för en tryggare mineralförsörjning** | | | |
| --- | --- | --- | --- |
|  | **2026** | **2027** | **2028** |
| **Förstärkt kartläggning av malmpotentiella områden** | 20 | 20 | 20 |
| **Förstärkt främjande av mineralnäringen för en tryggare mineralförsörjning** |  | 23 | 23 |
