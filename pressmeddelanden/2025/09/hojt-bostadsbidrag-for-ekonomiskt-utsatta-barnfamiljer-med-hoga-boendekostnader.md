# Höjt bostadsbidrag för ekonomiskt utsatta barnfamiljer med höga boendekostnader

De senaste åren har varit svåra ekonomiskt för hushållen. Det har varit hög inflation och höjda hyror. Nu börjar vi se en ljusning, men effekterna är fortfarande kännbara.

I dag är kopplingen mellan bostadsbidraget och den faktiska bostadskostnaden svag. En majoritet av barnfamiljerna med bostadsbidrag har bostadskostnader som överstiger gränsen för vad som beaktas inom bostadsbidraget. Trots hög inflation och högre hyror har de övre gränserna för den bostadskostnad som bostadsbidraget beräknas utifrån inte höjts sedan 1997. Under samma period har den genomsnittliga årshyran per kvadratmeter ökat kraftigt.

Regeringen avser därför att föreslå höjda bostadskostnadsgränser för barnfamiljer, för att bostadsbidraget i högre grad ska vara kopplat till de faktiska bostadskostnaderna. De övre bostadskostnadsgränserna ska höjas med 1 500 kronor för familjer med ett barn, och med 2 000 kronor för familjer med två eller flera barn.

– Nu gör vi en historisk höjning av bostadsbidraget, riktat mot ekonomiskt svaga barnfamiljer. Boendekostnaden är den största kostnaden varje månad för många barnfamiljer. Genom höjda bostadsbidrag för barnfamiljer stöttar vi hushåll som har det tufft, säger äldre- och socialförsäkringsminister Anna Tenje.

– När matpriser och hyror stiger behöver vi stötta barnfamiljer med små marginaler. Vi ser nu till att ekonomiskt utsatta barnfamiljer får en permanent förstärkning i plånboken genom att taket i bostadsbidraget höjs, säger socialminister Jakob Forssmed.

– Bostadsbidraget är en central del av stödet till barnfamiljer med små marginaler. Till skillnad från generella höjningar av andra stöd, såsom barnbidraget, är denna förstärkning av bostadsbidraget en träffsäker åtgärd som riktar sig till de familjer som har de största behoven. Med denna höjning ser vi till att fler barn får växa upp i en tryggare ekonomisk tillvaro, säger Oscar Sjöstedt, ekonomiskpolitisk talesperson för Sverigedemokraterna.

– Bostaden är mer än fyra väggar – den är en trygghet. Barn ska inte behöva känna en klump i magen för att föräldrar oroar sig över hyran. Stärkt bostadsbidrag gör verklig skillnad för barnfamiljer med små marginaler och är en viktig kostnadslättnad för de som behöver det allra mest, säger Cecilia Rönn, ekonomiskpolitisk talesperson för Liberalerna.

De övre bostadskostnadsgränserna föreslås därmed vara 6 800 kronor för familjer med ett barn, 7 900 kronor för familjer med två barn och 8 600 kronor för familjer med tre eller flera barn. Höjningen innebär ett höjt bostadsbidrag med som mest 800 kronor per månad för familjer med ett barn och 1 000 kronor per månad för familjer med två eller flera barn.

Höjningen föreslås träda i kraft den 1 januari 2026. Förslaget bygger på en överenskommelse mellan regeringen och Sverigedemokraterna.

| Höjt bostadsbidrag för barnfamiljer med höga boendekostnader | | | |
| --- | --- | --- | --- |
|  | **2026** | **2027** | **2028** |
| **Höjda övre bostadskostnadsgränser** | 655 miljoner | 602 miljoner | 566 miljoner |
