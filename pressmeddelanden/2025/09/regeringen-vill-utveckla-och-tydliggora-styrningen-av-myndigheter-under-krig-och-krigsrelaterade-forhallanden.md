# Regeringen vill utveckla och tydliggöra styrningen av myndigheter under krig och krigsrelaterade förhållanden

– För att samhället snabbt ska kunna ställas om i händelse av krig är det av stor betydelse att det finns en lagstiftning som är väl anpassad till att kunna hantera extraordinära situationer. Med hänsyn till den allvarliga säkerhetspolitiska utvecklingen finns det nu starka skäl att stärka den typen av lagstiftning, säger Carl-Oskar Bohlin, minister för civilt försvar.

Med krigsrelaterade förhållanden menas krigsfara eller extraordinära förhållanden som är orsakade av krig eller av att Sverige har varit i krigsfara. Syftet med uppdraget är att säkerställa en tydlig lagstiftning och ett robust system för styrningen av myndigheter under sådana förhållanden.

Ett robust system kräver att nödvändiga lagar och förordningar tas fram och beslutas i förväg. Utredaren ska bland annat ta ställning till i vilken utsträckning sektorsansvariga myndigheter och civilområdesansvariga länsstyrelser bör ha rätt att meddela föreskrifter och beslut gentemot övriga myndigheter inom beredskapssektorerna respektive civilområdena.

## MSB:s roll i det civila försvaret ska stärkas

Myndigheten för samhällsskydd och beredskap (MSB) har ett stort och särskilt ansvar att stödja och samordna arbetet inom det civila försvaret.  Utredaren ska se över hur MSB på ett effektivt sätt ska kunna stödja regeringen och myndigheterna både inför och under krig och krigsrelaterade förhållanden.

Det skulle till exempel kunna handla om att MSB ska få möjlighet att besluta om inriktande prioriteringar och samordning av åtgärder och resurser som behövs för det civila försvaret, något det kan finnas behov av om det exempelvis råder stor resursbrist och andra svårigheter i samhället.

Daniel Ström, ordförande i Försvarsunderrättelsedomstolen, har utsetts som särskild utredare och ska redovisa sitt uppdrag senast den 19 mars 2027.
