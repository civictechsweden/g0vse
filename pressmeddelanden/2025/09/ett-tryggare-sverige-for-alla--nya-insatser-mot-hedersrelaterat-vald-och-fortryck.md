# Ett tryggare Sverige för alla – nya insatser mot hedersrelaterat våld och förtryck

Regeringen avser också att införa ett särskilt jämställdhetspolitiskt delmål mot hedersrelaterat våld. Ett särskilt delmål synliggör att hedersrelaterat våld och förtryck tar sig kollektiva uttryck och därför kan skilja sig åt i sin karaktär från andra våldsformer. För att konkretisera målet och sjösätta kraftfulla åtgärder kommer en handlingsplan mot hedersrelaterat våld och förtryck att tas fram för åren 2026–2028. Satsningen syftar till att förbättra kunskapen och arbetsmetoderna i hela samhället, bland annat rättsväsende, skola och socialtjänst, kring hur hedersvåldet och förtrycket kan förebyggas och bekämpas.

I budgetpropositionen för 2026 föreslår regeringen att det avsätts 17 miljoner kronor för medel till en handlingsplan mot hedersrelaterat våld och förtryck för 2026. För åren 2027–2028 föreslår regeringen att det avsätts 10 miljoner kronor per år för handlingsplanen. Regeringen tillför också permanenta medel till kommuner och regioner med fokus på att stärka deras arbete mot hedersrelaterat våld och förtryck. Regeringen föreslår att 100 miljoner kronor ska avsättas permanent från och med 2026. Regeringen genomför även en satsning som innebär en permanent förstärkning på 15 miljoner kronor fr.o.m. 2026 till länsstyrelserna för deras arbete med att utveckla regionala resurscentrum. Förslaget bygger på en överenskommelse mellan regeringen och Sverigedemokraterna.

**Bakgrund**

Hedersrelaterat våld och förtryck är ett allvarligt samhällsproblem som strider mot principen om alla människors lika värde. Regeringen anser att området behöver ökad uppmärksamhet och synlighet och att kunskapen behöver förbättras för att detta våld ska upphöra.

Regeringen skalar upp satsningen på regionala resurscentrum för att alla barn, unga och vuxna som är eller riskerar att bli utsatta för hedersrelaterat våld och förtryck ska få specialiserat och likvärdigt stöd i hela landet. Resurscentrum innebär samlokalisering av till exempel socialtjänst, hälso- och sjukvård samt polisanställda med flerspråkig kompetens, för att underlätta stöd och skydd för personer som är eller riskerar att utsättas för hedersrelaterat våld och förtryck.

Regeringen tillför också 100 miljoner i permanenta medel till kommuner och regioner med fokus på att stärka deras arbete mot hedersrelaterat våld och förtryck. Medlen ska fördelas via förordning (2025:838) om statsbidrag för att stärka och utveckla regionalt och lokalt arbete mot vissa former av våld. Enligt förordningen ska ansökningar för att utveckla regionala resurscentrum mot hedersrelaterat våld och förtryck prioriteras.

Statsbidragen och länsstyrelsernas uppgifter att utveckla regionala resurscentrum förväntas leda till förbättrat skydd och stöd för personer som är eller riskerar att bli utsatta för hedersrelaterat våld och förtryck, genom att de ska få specialiserat och likvärdigt stöd i hela landet. Satsningen ska även stärka yrkesverksammas förutsättningar, bland annat genom att bidra till ökade möjligheter till specialiserat stöd i handläggningen av våldsutsatta och genom kompetenshöjande insatser.

I budgetpropositionen för 2026 satsar regeringen 166 miljoner kronor i nya satsningar inom jämställdhetspolitiken för 2026.

| **Förstärkta insatser mot hedersrelaterat våld och förtryck (mnkr)** | | | |
| --- | --- | --- | --- |
|  | **2026** | **2027** | **2028** |
| **Kommuner och regioners arbete mot hedersrelaterat våld och förtryck** | 100 | 100 | 100 |
| **Handlingsplan mot hedersrelaterat våld och förtryck** | 17 | 10 | 10 |
| **Uppskalning av regionala resurscentrum mot hedersrelaterat våld och förtryck** | 15 | 15 | 15 |
