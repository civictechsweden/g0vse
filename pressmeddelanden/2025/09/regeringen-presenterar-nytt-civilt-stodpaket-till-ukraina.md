# Regeringen presenterar nytt civilt stödpaket till Ukraina

– Vi måste stärka Ukrainas motståndskraft på alla sätt, särskilt som Ryssland eskalerar kriget. Ukrainarnas fortsatta kamp för sin frihet är central för hela Europas säkerhet. Samtidigt måste vi också göra allt vi kan för att mildra lidandet hos de allra mest utsatta inför en fjärde vinter sedan Rysslands fullskaliga invasion. Därför presenterar vi idag ett nytt stort civilt stödpaket som fokuserar på de mest angelägna och akuta behoven. Sverige står orubbligt vid Ukrainas sida, säger bistånds- och utrikeshandelsminister Benjamin Dousa.

– Ukraina försvarar inte bara sin frihet utan också hela Europas säkerhet. Att Sverige nu ökar det civila stödet är både rätt och nödvändigt. Inför ännu en vinter av rysk brutalitet måste vi se till att människor får värme, sjukvård och mat. Sverige ska stå vid Ukrainas sida så länge det krävs, säger Joar Forssell, utrikespolitisk talesperson för Liberalerna.

– Ukraina är vår viktigaste utrikespolitiska prioritering i dagsläget. Vi måste fortsätta stödja civilbefolkningen och deras kamp för frihet, därför gör vi nu denna satsning, säger Gudrun Brunegård, biståndspolitisk talesperson för Kristdemokraterna.

Det nya stödpaketet går till att möta Ukrainas mest akuta behov inom bland annat energiförsörjning, bostäder, sjukvård, minröjning, flyktingar och oberoende media. Det syftar också till att tillgodose grundläggande humanitära behov som mat, skydd, akut vård och värme. Stödpaketet omfattar sammanlagt 1,145 miljarder kronor för 2025, varav 145 miljoner kronor går till humanitära insatser.

## Stödpaketets innehåll

* **Energy Community Ukraine Energy Support Fund** tilldelas 450 miljoner kronor för att bidra till att möta Ukrainas energibehov inför och under vintern, inklusive energigenerering och reparationer av kritisk infrastruktur.
* **Världsbankens fond för Ukrainas uppbyggnad (URTF)** tilldelas 385 miljoner kronor för reparationer av energi- och bostadsinfrastruktur och stöd till flyktingar, samt för att stärka landets administrativa kapacitet och förmåga att leverera samhällstjänster.
* 100 miljoner kronor går till insatser inom **minröjning**, bortforsling av krigsbråte och ekonomisk återhämtning i områden som varit minerade, varav 50 miljoner kronor går till FN:s utvecklingsprogram (UNDP) och Sida uppdras att fördela 50 miljoner kronor.
* 30 miljoner kronor går till stöd för **oberoende media** i Ukraina, varav 15 miljoner kronor går till Pragcentret och 15 miljoner kronor går till Sida för fördelning.
* 25 miljoner kronor går till att stärka Ukrainas **rättssektor**.
* 10 miljoner kronor går till **yrkesutbildning** inom Ukrainas logistik- och transportsektorer för att stärka landets arbetsmarknad.
* **FN:s livsmedelsprogram (WFP)** tilldelas 50 miljoner kronor för fortsatta leveranser av humanitärt livsmedelsbistånd, en verksamhet som når omkring en miljon människor varje månad och främst bedrivs i frontlinjenära områden.
* **FN:s flyktingorgan (UNHCR)** tilldelas 30 miljoner kronor för insatser för att stödja de 3,6 miljoner ukrainska internflyktingar som befinner sig i landet. Stödet omfattar skydd, psykosocialt stöd, rättshjälp och hjälp till tidig återhämtning. Stödet går också till UNHCR:s arbete med att skapa hållbara lösningar för de som väljer att stanna kvar i sina hem.
* **FN:s barnfond (Unicef)** tilldelas 25 miljoner kronor för att hjälpa barn och familjer i frontnära områden. Bidraget möjliggör kontantstöd till barn och deras familjer, uppvärmning av skolor samt reparationer av värmesystem och annan skadad infrastruktur.
* **FN:s befolkningsfond (UNFPA)** tilldelas 20 miljoner kronor för att stärka mödrahälsovården och förutsättningarna för kvinnors sexuella och reproduktiva hälsa genom organisationens gynekologiska kliniker, mobila enheter för reproduktiv hälsa, mobila förlossningsenheter och vårdinrättningar.
* Därtill öronmärks 20 miljoner kronor av svenska medel till **Rädda Barnen** för att hjälpa främst ukrainska barn och deras familjer. Insatserna inkluderar kontantstöd, filtar och varma kläder, bränsle och spisar för uppvärmning av hushåll.
