# Sverige överlämnar icke-papper för EU:s demokratisköld

Carl-Oskar Bohlin överlämnar Sveriges icke-papper till EU-kommissionär Michael McGrath som ansvarar för demokrati och rättstatsfrågor.

I icke-pappret förmedlar Sverige perspektiv på psykologiskt försvar och lägger fram olika aspekter kring hur arbetet på EU-nivå för att bemöta otillbörlig påverkan (Foreign Information Manipulation and Interference, FIMI) kan växlas upp. Lägesbilden är att demokrati, rättsstatsprincipen och grundläggande rättigheter är gemensamma värden i EU, och att öppenheten i våra demokratiska samhällen i ett försämrat säkerhetspolitiskt läge i allt större utsträckning utnyttjas av antagonistiska aktörer.

Huvudbudskapet är att grundnivån av motståndskraft mot FIMI behöver stärkas i EU:s medlemsstater och att man på EU-nivå bör se över hur befintliga verktyg inom EU:s institutioner kan användas mer effektivt och strategiskt.

– Sverige framför i vårt icke-papper att långsiktiga initiativ på EU-gemensam nivå är nödvändiga. Genom en samlad och koordinerad expertis, erfarenhet och satsningar utgör vi ett starkare motstånd mot desinformation och otillbörlig informationspåverkan. Sverige understryker även att informationsmiljön inte förhåller sig till landsgränser, varför det finns behov av att även involvera partnerländer till EU och Nato i en europeisk demokratisköld, säger Carl-Oskar Bohlin.
