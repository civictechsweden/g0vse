# Regeringen deltar vid FN:s generalförsamlings öppnande i New York

I år fyller FN 80 år vilket kommer att uppmärksammas genom ett högtidlighållande i generalförsamlingen.

Under högnivåveckan kommer Sverige bland annat att upprätthålla och stärka det globala stödet för Ukraina samt att försvara den regelbaserade världsordningen. Sverige är i år ordförande i UN Women och ett stort fokus kommer ligga på jämställdhet. Jämställdhet är ett kärnvärde i Sveriges utrikespolitik och ett prioriterat område för Sverige i FN.

Under högnivåveckan anordnas ett flertal toppmöten, bland annat om klimat, jämställdhet, icke-smittsamma sjukdomar, psykisk hälsa, skärmanvändning, samt provstoppsavtalet för kärnvapen. Utrikesminister Maria Malmer Stenergard leder högnivåmötet om provstoppsavtalet tillsammans med Filippinernas utrikesminister.

Socialministern medverkar bland annat i ett rundabordssamtal, som anordnas av Clinton Global Initative, om psykisk hälsa och trygghet online för unga. Klimat- och miljöministerns program fokuserar framför allt på förberedelser inför COP30 i Belém, med bland annat medverkan i FN:s högnivåmöte om klimat och ett anförande vid LeadIT-event.

De tre svenska statsråden kommer att vara tillgängliga för intervjuer. Kontakta pressekreterare för mer information.
