# Uppdrag med anledning av samhällsomvandlingen i Kiruna

– Det är viktigt att både kunna ta hänsyn till berörda invånare samtidigt som vi främjar en konkurrenskraftig och stark gruvnäring för att möjliggöra ett hållbart samhällsbygge. Det kommer stärka Sveriges konkurrenskraft och försvarsförmåga. Det är därför angeläget att noggrant följa utvecklingen i Norrbotten, säger landsbygdsminister Peter Kullgren.

Samhällsomvandlingen i Kiruna aktualiserar ett stort antal frågor och omfattar flera olika aktörer med olika roller och ansvar. Det handlar bland annat om bostäder, infrastruktur, riksintressen, koncessioner, miljöprövning samt plan- och byggfrågor.

Regeringen har därför för avsikt att ge Länsstyrelsen i Norrbottens län i uppdrag att redovisa myndighetens arbete med att samordna olika samhällsintressen och statliga myndigheters insatser samt hur myndigheten arbetar med att främja samverkan mellan kommuner, regioner, statliga myndigheter och andra relevanta aktörer i länet med anledning av samhällsomvandlingen i Kiruna.

Avsikten är att uppdraget ska rapporteras kvartalsvis eller enligt vad Regeringskansliet närmare anger och slutredovisas den 1 juli 2027.
