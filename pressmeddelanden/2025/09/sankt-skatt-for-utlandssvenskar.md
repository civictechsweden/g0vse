# Sänkt skatt för utlandssvenskar

Utlandssvenskar ska alltid känna sig som en del av Sverige. Den tidigare regeringen höjde den särskilda inkomstskatten för utomlands bosatta, så kallad SINK, från 20 till 25 procent. Samtidigt använder inte utlandssvenskar välfärdssystemen i Sverige i samma utsträckning som personer bosatta i Sverige. Syftet med SINK är också att förenkla beskattningen för utlandssvenskar och andra bosatta utomlands, men de senaste åren har inkomstskatten sänkts och SINK i stället höjts. Det har gjort det mindre fördelaktigt att använda sig av SINK.

Samarbetspartierna föreslår därför i budgetpropositionen för 2026 att den särskilda inkomstskatten för utomlands bosatta sänks från och med 2026. Sänkningen görs i två steg. 2026 sänks skattesatsen från 25 till 22,5 procent och 2027 sänks skattesatsen från 22,5 till 20 procent. Reformen innebär att nästan 90 000 utomlands bosatta får sänkt skatt.

– Det är inte rimligt att svenskar som bor utomlands, och som i många fall redan betalar skatt i det land där de är bosatta, dessutom ska beskattas hårt i Sverige. Därför är jag glad att vi nu sänker skatten för utlandssvenskar, säger finansminister Elisabeth Svantesson.

– Den socialdemokratiska regeringen höjde skatten för utlandsboende svenskar, trots att de i mycket liten utsträckning nyttjar välfärden i Sverige. Nu återställer vi skatten till den tidigare, lägre nivån, säger Oscar Sjöstedt, ekonomisk-politisk talesperson för Sverigedemokraterna.

– Det är moraliskt rätt att sänka skatter. Nu åtgärdas den förra socialdemokratiska regeringens högskattepolitik. Svenskar som bor utomlands ska inte beskattas högre än de som bor här hemma. Jag är stolt över regeringens prioriteringar, med sänkta skatter stöttar vi hushållen, säger Hans Eklind, ekonomisk-politisk talesperson för Kristdemokraterna.

– Liberalerna värnar alltid människors frihet att forma sina liv. Svenskar som väljer att arbeta, studera eller leva utomlands ska inte mötas av högre skatter än de som bor kvar i Sverige. Med den här reformen återställer vi rättvisan och gör det enklare för utlandssvenskar att behålla sin självklara tillhörighet till Sverige, säger Cecilia Rönn, ekonomisk-politisk talesperson för Liberalerna.

Förslaget bygger på en överenskommelse mellan regeringen och Sverigedemokraterna.

| **Sänkt särskild inkomstskatt för utomlands bosatta (mnkr)** | | | |
| --- | --- | --- | --- |
|  | **2026** | **2027** | **2028** |
| **Offentligfinansiell effekt** | 340 | 680 | 680 |
