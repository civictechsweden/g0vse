# Matprispaket för billigare matkassar

När regeringen tog över hade Sverige en hög inflation på omkring 10 procent som gröpte ur svenskarnas plånböcker. Regeringens och Sverigedemokraternas viktigaste prioritering var därför att med en återhållsam finanspolitik bekämpa inflationen och samtidigt stötta hårt arbetande människor genom skattesänkningar.

Många familjer har det dock fortfarande tufft. I budgeten föreslår därför regeringen och Sverigedemokraterna ett matprispaket för billigare matkassar. Förslaget innehåller tre delar.

1. Den första delen innebär att moms på livsmedel tillfälligt sänks från 12 till 6 procent. Det innebär att alla svenskar förväntas få billigare matkassar, och de som tjänar minst påverkas mest procentuellt. För en barnfamilj blir matkassen 6 500 kronor billigare per år. Förslaget om sänkt moms på livsmedel föreslås gälla under perioden 1 april 2026 till 31 december 2027.
2. Den andra delen handlar om att noga följa matprisernas utveckling. När regeringen föreslår sänkt mervärdesskatt på livsmedel förväntar sig regeringen att momssänkningen också förs över på priset i matbutikerna. Därför inrättas en matpriskommission där Konsumentverket får i uppdrag att tillsammans med andra myndigheter följa matprisernas utveckling.
3. Den tredje delen innebär att regeringen kommer att ge ett uppdrag till Tillväxtverket att identifiera möjliga förenklingsåtgärder i dagligvarubranschen. Detta gör det enklare att driva matbutik vilket kan stärka konkurrensen som på sikt kan leda till prispress. Regeringen kommer också ge Konkurrensverket i uppdrag att vägleda kommuner i att främja konkurrens så att fler matbutiker kan etableras.

Förslaget bygger på en överenskommelse mellan regeringen och Sverigedemokraterna.

| **Matprispaket för billigare matkassar (mnkr)** | | | |
| --- | --- | --- | --- |
|  | **2026** | **2027** | **2028** |
| **Tillfälligt sänkt moms på livsmedel** | 15 940 | 21 250 | 0 |
| **Inrättande av matpriskommission** | 5 | 5 | 0 |
| **Uppdrag Tillväxtverket – regelförenkling dagligvaruhandeln** | 2 | 0 | 0 |
