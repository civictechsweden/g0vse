# Ny möjlighet för myndigheter att stänga av anställda

En avstängning ska kunna ske om arbetstagaren beter sig på ett sätt som har lett till, eller som kan antas leda till, en uppsägning eller ett avskedande. Samtidigt ska det finnas en konkret risk för att fortsatt arbete skadar förtroendet för myndigheten. Avstängning ska också vara möjlig om arbetstagarens beteende riskerar att hindra verksamheten eller försvårar utredningen av arbetstagarens beteende.

– Med dagens regler finns inte tillräckliga möjligheter för statliga arbetsgivare att stänga av en anställd, vilket exempelvis kan behövas när en anställd begått ett allvarligt brott. Detta är en viktig åtgärd för att värna om förtroendet, både för enskilda myndigheter och för staten i sin helhet, säger civilminister Erik Slottner.

Avstängningar ska få gälla i högst två månader i taget, och arbetstagaren ska få behålla sin lön och sina anställningsförmåner under avstängningen. Regeringen föreslår också att det införs en möjlighet till skadestånd, och en rätt för arbetstagaren att få avstängningen tillfälligt upphävd av en domstol.

Lagändringarna föreslås träda i kraft den 1 januari 2026.
