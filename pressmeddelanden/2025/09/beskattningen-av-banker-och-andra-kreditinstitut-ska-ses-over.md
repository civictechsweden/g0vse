# Beskattningen av banker och andra kreditinstitut ska ses över

Kommuninvest är en finansiell medlemsorganisation som ägs av sina medlemmar. Genom Kommuninvest kan de kommuner och regioner som är medlemmar få lån med lägre kostnader och mer fördelaktiga villkor än vad de skulle få direkt från bankerna.

Sedan 2022 betalar Kommuninvest riskskatt till staten. Kostnaden för skatten är stor i förhållande till bolagets övriga driftskostnader. Om kostnaden övervältras på medlemmarna i form av högre lånekostnader riskerar investeringar i viktiga välfärdsprojekt att drabbas. Detta är ett problem särskilt för mindre kommuner som inte har möjlighet att själva låna upp pengar på kapitalmarknaden för att finansiera investeringar.

Regeringen ger därför en särskild utredare i uppdrag att analysera hur sådan verksamhet som Kommuninvest bedriver kan undantas från riskskatt.

Utredaren ska bland annat analysera om lagen om riskskatt för kreditinstitut kan ändras så att den typ av verksamhet som Kommuninvest bedriver kan undantas från skattskyldighet, eller att skatten kan reduceras kraftigt. Om det bedöms som mer ändamålsenligt ska utredaren lämna förslag på utformning av en ny skatt på banker och andra kreditinstitut som ersätter riskskatten, vilket kan inkludera möjligheten att låta skatten baseras på bankernas räntenetto.

Utredningen ska redovisa sina slutsatser senast den 15 januari 2027
