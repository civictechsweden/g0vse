# Utbildning och matchning för fler i jobb

– För att fler människor ska komma i jobb och få möjlighet att bidra till det gemensamma behöver fler utbilda sig för att kunna ta de jobb som finns. Därför gör regeringen flera satsningar för att stärka yrkesutbildningen både på gymnasial nivå och inom yrkeshögskolan, säger gymnasie-, högskole-, och forskningsminister Lotta Edholm.

– Den kanske största samhällsuppgiften de kommande åren är att minska utanförskapet, lyckas med integrationen och hålla ihop Sverige. För att det ska lyckas behöver fler människor ha ett jobb, och med de satsningar vi presenterar i dag skapas bättre förutsättningar också för de som står långt bort från arbetsmarknaden eller är nyanlända, säger migrationsminister Johan Forssell.

– I dag ser vi en tydlig brist på utbildad arbetskraft inom flera branscher – inte minst inom vården. Regeringen vidtar nu ytterligare åtgärder för att stärka kompetensen och därmed tryggheten inom vården, säger Kristdemokraternas gruppledare Camilla Brodin.

## Förstärkning av piloten med nationell yrkesutbildning

Det finns ett stort behov av att minska kompetensbristen inom vissa sektorer och att stärka omställningsförmågan. Därför har regeringen infört en pilotverksamhet med en ny form av nationell yrkesutbildning för vuxna på gymnasial nivå, med yrkeshögskolan som modell. Ursprungligen planerades att piloten skulle pågå till och med 2026 och 100 miljoner kronor avsattes per år. Nu förlängs piloten till 2028. Intresset för piloten har varit stort, därför föreslår regeringen att satsningen utökas med 50 miljoner kronor per år från och med 2026. Totalt kommer satsningen därmed att omfatta 150 miljoner kronor per år. Till det kommer kostnader för studiemedel. Förstärkningen innebär att fler kommer att kunna utbilda sig, att fler utbildningar kan starta inom olika branscher och att förutsättningarna för utvärdering av utbildningsformen förbättras.

## Fortsatt utbyggnad av yrkeshögskolan

Yrkeshögskolan har en viktig roll när det gäller att möta de stora kompetensbehoven i hela Sverige, möjliggöra omställning och förbättra matchningen på arbetsmarknaden. Regeringen bedömer att det finns en fortsatt stor efterfrågan på yrkeshögskoleutbildning och föreslår därför satsningar på 180 miljoner kronor för 2026, inklusive studiemedel, för en fortsatt utbyggnad av yrkeshögskolan. Regeringen beräknar att satsningarna kommer att uppgå till 360 miljoner kronor för 2027 och 590 miljoner kronor årligen från och med 2028, inklusive studiemedel.

## Ett mer långsiktigt och flexibelt statsbidrag för regionalt yrkesvux

Det finns en stor efterfrågan på arbetskraft med gymnasial yrkeskompetens samtidigt som det saknas personer med rätt utbildning för att kunna ta de jobb som finns. Staten har under de senaste åren skjutit till medel till yrkesutbildning inom komvux för att fler ska kunna gå en yrkesutbildning. Trots de stora behoven på arbetsmarknaden har statsbidraget för regionalt yrkesvux under ett antal år varit underutnyttjat. Det genomsnittliga nyttjandet de senaste tre åren har legat runt 57 procent. Därför planerar regeringen även en rad förändringar som bland annat syftar till att öka antalet faktiskt genomförda utbildningar, få till stånd fler utbildningar inom de områden där utbildningarna kostar mer att arrangera och att utbildningar ska kunna genomföras med bibehållen kvalitet. Förändringarna innebär bland annat höjda ersättningsnivåer, justerade ersättningsnivåer så att de bättre speglar kostnaderna för särskilt dyra utbildningar och bättre planeringsförutsättningar för kommunerna genom att beslut om statsbidrag kan fattas för tre år framåt i tiden i stället för två.

## Förbättrad matchning och stöd till arbetssökande

Mot bakgrund av den höga arbetslösheten finns det stora behov av att förbättra matchningen av arbetssökande i syfte att korta tiden i arbetslöshet. Det är också viktigt att förbättra kontrollen och uppföljningen av att de arbetssökande aktivt söker lämpliga arbeten. Regeringen föreslår medel till Arbetsförmedlingen för förbättrad matchning och kontroll av arbetssökande. Myndigheten ska också öka arbetet med arbetssökande som får kompletterande ekonomiskt bistånd, i linje med bidragsreformen. Regeringen föreslår därför att Arbetsförmedlingens förvaltningskostnader ökas med 100 miljoner kronor för 2026, 200 miljoner kronor 2027 och 300 miljoner kronor från och med 2028.

## Förstärkning av arbetsmarknadsutbildningar inom vården

Bristen på rätt utbildad arbetskraft är tydlig i många branscher, särskilt inom vården. Regeringen vill därför öka antalet arbetsmarknadsutbildningar inom vård för att fler arbetslösa ska kunna ta steget in i jobb. Regeringen föreslår en satsning på 30 miljoner kronor per år 2026–2028.

## Förlängning av etableringsjobben

För att underlätta för långtidsarbetslösa och nyanlända att få en anställning föreslår regeringen att medel tillförs för att möjliggöra en förlängning av etableringsjobben efter 2027. En förutsättning för förlängning är att arbetsmarknadens parter förlänger sitt centrala kollektivavtal om etableringsjobb och att en förlängning av etableringsjobben godkänns av Europeiska kommissionen. Regeringen föreslår 11 miljoner kronor för 2026, 84 miljoner kronor för 2027 och 196 miljoner kronor för 2028.

Förslagen bygger på en överenskommelse mellan regeringen och Sverigedemokraterna.

| **Utbildning och matchning för fler i jobb (miljoner kronor)** | | | |
| --- | --- | --- | --- |
|  | **2026** | **2027** | **2028** |
| **Förstärkning av piloten med nationell yrkesutbildning** | 50 | 50 | 50 |
| **Tillskott studiemedel för nationell yrkesutbildning** | 15 | 15 | 15 |
| **Fortsatt utbyggnad av yrkeshögskolan** | 117,5 | 229,5 | 372,5 |
| **Tillskott studiemedel för utbyggnad av yrkeshögskolan** | 62,5 | 130,5 | 217,5 |
| **Statsbidrag för regionalt yrkesvux** | 100 |  |  |
| **Tillskott studiemedel för regionalt yrkesvux** | 38 |  |  |
| **Matchning och kontroll hos Arbetsförmedlingen** | 100 | 200 | 300 |
| **Förstärkning av arbetsmarknadsutbildningar inom vård** | 30 | 30 | 30 |
| **Förlängning av etableringsjobben** | 11 | 84 | 196 |
