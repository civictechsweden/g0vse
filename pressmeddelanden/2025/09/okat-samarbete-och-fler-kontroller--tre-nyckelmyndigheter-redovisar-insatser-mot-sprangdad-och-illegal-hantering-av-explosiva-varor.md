# Ökat samarbete och fler kontroller – Tre nyckelmyndigheter redovisar insatser mot sprängdåd och illegal hantering av explosiva varor

Antalet sprängdåd har ökat kraftigt sedan hösten 2024. I början av året skakades Sverige av en våg av sprängdåd, med mer än en sprängning om dagen i snitt under januari månad. Det var mot den bakgrunden som regeringen sammankallade rådet mot organiserad brottslighet och i samband med det gav Polismyndigheten, Tullverket och Åklagarmyndigheten i uppdrag att förstärka arbetet mot sprängdåd och minska tillgången till explosiva varor i kriminella miljöer.

Uppdraget har omfattar insatser för att stoppa illegal införsel, förbättra tillsynen och öka upptäcktsrisken.

I redovisningen beskriver myndigheterna hur deras samverkan har intensifierats, hur kontrollen av explosiva varor har förbättrats och hur fler illegala införslar har stoppats. Arbetet har även omfattat internationellt samarbete och en kartläggning av vilka typer av sprängämnen som används och varifrån de kommer. Genom regeringsuppdraget och de särskilda insatser som Tullverket gör och har gjort, har antalet beslag av explosiva varor tredubblats jämfört med samma period 2024.

Uppdraget har varit ett led i genomförandet av regeringens nationella strategi mot organiserad brottslighet som bland annat syftar till att minska kriminellas tillgång till farliga ämnen, förbättra tillsynen och skärpa straffen. Det har genomförts i samverkan med Myndigheten för samhällsskydd och beredskap och i dialog med Sveriges Kommuner och Regioner. Polismyndigheten har varit sammanhållande myndighet.
