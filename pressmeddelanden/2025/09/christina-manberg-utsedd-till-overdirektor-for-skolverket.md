# Christina Månberg utsedd till överdirektör för Skolverket

– Christina Månberg har en mycket lång och bred erfarenhet från utbildningsområdet. Hennes kompetens och erfarenhet kommer att vara ett viktigt komplement och stöd till generaldirektören i arbetet med att driva det nödvändiga förändringsarbetet på myndigheten och i arbetet med att genomföra de stora reformer som regeringen gör på skolområdet. Skolan ska tillbaka till grunderna, säger utbildnings- och integrationsminister Simona Mohamsson.

Skolverket har en nyckelroll i att genomföra de stora reformer som nu görs inom skolområdet. Inom Skolverket pågår dessutom ett omfattande utvecklingsarbete för att stärka den egna organisationen, styrningen och uppföljningen i syfte att erbjuda skolan ett ännu mer relevant och ändamålsenligt stöd. Skolverkets stöd ska utgå från målgruppernas behov och vila på vetenskaplig grund och beprövad erfarenhet.

Christina Månberg kommer senast från en roll som direktör vid Skolforskningsinstitutet. Hon har tidigare arbetat på Utbildningsdepartementet, Skolverket och med läromedelsutveckling i privat sektor. Christina Månberg är utbildad lärare i svenska och engelska och har arbetat inom flera skolformer.

Christina Månbergs uppdrag som överdirektör gäller för sex år, fram till den 31 oktober 2031.
