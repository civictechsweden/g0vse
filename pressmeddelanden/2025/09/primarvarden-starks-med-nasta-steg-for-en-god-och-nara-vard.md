# Primärvården stärks med nästa steg för en god och nära vård

– Det här är ett viktigt steg för att skapa en mer tillgänglig, sammanhållen och trygg vård för alla, oavsett var i landet man bor. Genom krav på att varje kommun ska ha en medicinskt ansvarig för rehabilitering så stärks vården och livskvaliteten för de mest vårdbehövande, säger sjukvårdsminister Elisabet Lann.

– Dessa förslag stärker kvalitén och ökar tryggheten och säkerheten för äldre. Förslag som att äldre ska få rätt till medicinsk bedömning oavsett tid på dygnet samt att kommuner och regioner ska samarbeta mer kring den äldre i centrum bidrar till att minska risken för att äldre faller mellan stolarna, säger äldre- och socialförsäkringsminister Anna Tenje.

Regeringen har beslutat om propositionen ”Nästa steg för en god och nära vård”, som innehåller flera lagförslag för att förbättra tillgången till medicinsk kompetens i kommunal hälso- och sjukvård och tydliggöra primärvårdens ansvar. Bland annat införs krav på att varje kommun ska ha en medicinskt ansvarig för rehabilitering (MAR) och att en fast vårdkontakt som utgångspunkt ska utses i kommunen. Vidare förtydligas det att patienter med kommunal hälso- och sjukvård vid behov ska kunna få medicinsk bedömning oavsett tid på dygnet.

Förslagen innebär också förtydliganden kring att regioner och kommuner ska samverka i planering och utveckling av vården och att primärvården ska tillgodose både fysiska och psykiska vårdbehov. Vidare skärps informationskraven gentemot patienter och termen ”hemsjukvård” ersätts med ”hälso- och sjukvård i hemmet”.

Lagändringarna föreslås träda i kraft den 1 juli 2026.

Bakom propositionen ligger flera statliga utredningar. Regeringen ser omställningen till en god och nära vård som ett systemskifte – där vården formas kring patientens behov snarare än kring sjukhusens struktur.

Samtidigt får Socialstyrelsen i uppdrag att förbereda för och stödja införandet av de föreslagna reglerna. Myndigheten ska sprida information om de föreslagna lagändringarna och ge stöd till huvudmän, vårdgivare och hälso- och sjukvårdspersonal i att förbereda för deras införande samt efter dess ikraftträdande i att tillämpa dem. Myndigheten ska vidare se över ansvarsfördelningen mellan vårdgivare, verksamhetschefer och funktionerna MAS och MAR i kommunal hälso- och sjukvård. Uppdraget ska slutredovisas i februari 2027.
