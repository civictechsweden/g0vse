# Vetenskapsrådet och Kungl. biblioteket får nya uppdrag inom AI-området

– Sverige har goda förutsättningar att vara ledande inom AI-området eftersom vi har tillgång till stora mängder data, beräkningskapacitet och modeller som kan användas för att maximera AI som vetenskapligt verktyg. Nu agerar regeringen för att accelerera utvecklingen så att vi kan dra nytta av AI inom forskning och offentlig sektor, säger gymnasie-, högskole- och forskningsminister Lotta Edholm.

– Sverige har enorma mängder data, en av de viktigaste resurserna för utveckling av AI. Med Kungl. bibliotekets omfattande samlingar kan vi stärka träningen av svenska språkmodeller. Samtidigt bidrar detta till att fler kan använda sig av AI som ett verktyg i sitt arbete, både inom forskning och offentlig sektor. Sverige ska vara ledande inom AI och det här är viktiga reformer för att uppnå det, säger civilminister Erik Slottner.

## Vetenskapsrådet ska samordna och främja användningen av AI inom forskningen

Den snabba utvecklingen av AI och användandet av AI inom forskningen har omvandlat vetenskaplig praxis, lett till banbrytande framsteg och kreativ användning inom forskningen. För att stärka forskningens trovärdighet och integritet samt motverka datamanipulation och desinformation behövs även ökad kunskap och medvetenhet om de risker för oredlighet som kan finnas med användningen av AI.

Det finns i dag behov av ökad nationell samordning och vägledning för att stärka Sveriges position inom AI-driven forskning. Regeringen ger därför Vetenskapsrådet i uppdrag att samordna arbetet med att främja användningen av AI inom forskningen. I uppdraget ingår att kartlägga behov, möjligheter och hinder för användning av AI, samt att analysera hur användningen kan nyttjas som vetenskapligt verktyg för att öka förutsättningarna att bedriva världsledande forskning i Sverige. Myndigheten ska också identifiera behov av stöd och vägledning på området och föreslå lämpliga verktyg för att möta dessa behov.

Uppdraget ska delredovisas senast den 1 mars 2026 och den 1 mars 2027 samt slutredovisas senast den 1 mars 2028.

## Kungl. biblioteket ska analysera och förbereda för en bredare användning av språkmodeller i offentlig sektor

Kungl. biblioteket utvecklar AI-modeller för forskningens behov med utgångspunkt i de omfattande samlingarna av historiskt och aktuellt material, som böcker, tidningar och radioprogram. Dessa modeller kan spegla variationer av det svenska språket och minoritetsspråk. AI-modellerna görs öppet tillgängliga och används även utanför forskningsområdet, vilket ger bred samhällsnytta.

Det finns nu anledning att analysera och förbereda för hur Kungl. biblioteket i ännu större utsträckning skulle kunna möta offentlig sektors behov med sina språkmodeller och därigenom stärka och bredda sin roll som resurs för utvecklingen och användningen av AI i Sverige. Regeringen ger därför Kungl. biblioteket i uppdrag att analysera och förbereda för en bredare användning av myndighetens språkmodeller i svensk offentlig sektor. I uppdraget ingår bland annat att genomföra en fördjupad kartläggning av möjligheter och utmaningar med Kungl. bibliotekets arbete med språkmodeller för forskning och att belysa ekonomiska och upphovsrättsliga aspekter.

Uppdraget ska delredovisas senast den 15 januari 2026 och slutredovisas senast den 1 juni 2026.

Den 10 september aviserade regeringen stora satsningar på AI och data i budgetpropositionen för 2026. Ett av förslagen var ökade resurser till Kungl. biblioteket för utbyggnad av lagrings- och beräkningskapacitet för att myndigheten ska kunna utveckla nya datadrivna tjänster. Tillskottet möjliggör arbete med att träna svenska språkmodeller på bibliotekets material.
