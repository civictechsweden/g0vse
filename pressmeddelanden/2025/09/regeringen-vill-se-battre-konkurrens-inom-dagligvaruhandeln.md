# Regeringen vill se bättre konkurrens inom dagligvaruhandeln

– Vi behöver skapa bättre förutsättningar för etablering av dagligvarubutiker. Ökad konkurrens skapar bättre förutsättningar för fler butiker och lägre priser för konsument. En bättre välfungerande konkurrens väntas även gynna svensk livsmedelsproduktion, särskilt mindre och innovativa bolag, säger landsbygdsminister Peter Kullgren.

I uppdraget ingår att ta fram en praktisk vägledning för kommunerna om hur en effektiv konkurrens kan främjas, med särskilt fokus på att underlätta etablering av dagligvarubutiker i både befintliga och nya områden. Det ingår även att lämna förslag på konkreta åtgärder för att förbättra förutsättningarna för etablering av dagligvarubutiker, exempelvis genom att motverka avtalsmässiga hinder. Konkurrensverket ska dessutom vid behov lämna förslag på författningsändringar.

Regeringen arbetar målmedvetet för en sund konkurrens inom livsmedelskedjan och för att skapa bättre villkor för både företag och konsumenter i hela landet.

Konkurrensverket ska redovisa uppdraget senast 15 april 2026. Därefter ska vägledningen, med stöd av Boverket, spridas till kommunerna och berörda aktörer.
