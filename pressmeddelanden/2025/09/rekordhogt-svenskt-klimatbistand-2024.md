# Rekordhögt svenskt klimatbistånd 2024

År 2024 är det varmaste året som hittills har uppmätts, och ett år då ännu fler i världen drabbades av extremväder orsakat av klimatförändringar. Under året registrerades 150 klimatrelaterade extremväder; katastrofer som enligt FN:s Världsmeteorologiska organisation saknar motstycke. Miljontals människor fick sina hem förstörda och tvingades flytta på grund av dessa klimatrelaterade extremväderhändelser. Vid FN:s klimattoppmöte COP29 samma år antogs ett nytt globalt mål för klimatfinansiering – att mobilisera 300 miljarder USD per år till utvecklings­­länder 2035.

Sveriges klimatbistånd bidrar till att minska utsläppen runt om i världen och på så sätt motverka klimatförändringarnas negativa konsekvenser, bland annat genom investeringar i fossilfri energi. Den andra delen av klimatbiståndet går till att hjälpa de mest utsatta länderna med klimatanpassning; alltså att bygga motståndskraft mot extremväder och att säkra mat- och vattenförsörjning i ett klimat som förändras.

– Klimatförändringarna är ett globalt ansvar. Sverige levererar därför ett rekordhögt klimatbistånd. Vi är pådrivande i den globala gröna omställningen och en av de största givarna av klimatbistånd. Nu behöver också andra rika länder bidra mer. Regeringen utökar och effektiviserar det svenska klimatbiståndet, och vi styr även om det så att mer går till att mobilisera privata investeringar i klimatomställningen, säger bistånds- och utrikeshandelsminister Benjamin Dousa.

– Klimatarbetet handlar om brådska och möjligheter. Brådska utifrån det allvarliga läge som vi befinner oss i där fler länder måste börja minska sina utsläpp. Samtidigt finns stora möjligheter för länder som ligger i framkant och genomför en effektiv klimatomställning som kombinerar kraftigt minskade utsläpp med ökad tillväxt. Klimatbiståndet är ett effektivt sätt för Sverige att bidra till att sänka utsläppen globalt, säger klimat- och miljöminister Romina Pourmokhtari.

### Klimatbiståndet via Sida ökar

5,7 miljarder kronor av Sveriges klimatbistånd förmedlades 2024 via Sida – en kraftfull ökning som innebär att många länder tar del av svenskt klimatstöd. Till exempel finansierar Sverige fonden ”Water and Energy for Food” som uppskattas ha minskat utsläppen med 2,5 miljoner ton koldioxid, sparat 17,6 miljarder liter vatten och mobiliserat två miljarder kronor.

### Utvecklingsbankerna har en central roll

Världsbanken är världens största mellanstatliga finansiär av klimatinsatser i utvecklingsländer. Genom Sveriges stora bidrag till Världsbankens internationella utvecklingsfond (IDA) fick världens 78 mest behövande länder tillgång till finansiering för gröna investeringar och klimatanpassning. Detta inkluderade till exempel finansiering av solpaneler för över 4 miljoner hushåll i Bangladesh, stöd till småbönder i Etiopien för hållbara jordbruksmetoder och utbyggnad av vattenreningssystem och sanitet i Tanzania. Sammantaget uppgick Sveriges klimatbistånd via utvecklingsbankerna till 2,25 miljarder kronor under 2024.

### Effektivisering av klimatbiståndet

Klimatbistånd kan inte ensamt hantera de omfattande klimatbehoven. Därför behövs ett katalytiskt klimatbistånd i kombination med innovativa lösningar och privata sektorns investeringar. Sverige arbetar med bland annat garantier för mobilisering av privat kapital till miljö- och klimatarbete och verkar för att knyta ihop biståndet och internationell klimatfinansiering med handelsfrämjande. Svenska företag och den svenska resursbasen har mycket att bidra med till andra länders gröna omställning. Sverige arbetar även för att effektivisera arbetet i de stora klimatfonderna.
