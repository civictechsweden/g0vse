# Peter Danielsson ny landshövding i Skåne län

Peter Danielssons förordnande som landshövding och chef för Länsstyrelsen i Skåne län gäller från och med 1 november 2025 till och med 31 oktober 2031.

– Länsstyrelserna ska verka för att nationella mål får genomslag i länen, samtidigt som hänsyn ska tas till regionala förhållanden och förutsättningar. En viktig del av detta uppdrag är att vara en länk mellan staten och de kommunala nivåerna. Peter Danielssons erfarenheter som kommunstyrelseordförande och senast som andre vice ordförande i Sveriges kommuner och regioner gör honom väl lämpad för uppdraget som landshövding i Skåne län. Jag är glad att Peter Danielsson tackat ja till detta uppdrag, säger civilminister Erik Slottner.

Peter Danielsson är född 1974 och kommer närmast från Sveriges Kommuner och Regioner, där han varit andre vice ordförande. Han har en examen i statsvetenskap och tidigare erfarenhet som kommunstyrelsens ordförande i Helsingborg, riksdagsledamot, särskild utredare och kommunikationskonsult.
