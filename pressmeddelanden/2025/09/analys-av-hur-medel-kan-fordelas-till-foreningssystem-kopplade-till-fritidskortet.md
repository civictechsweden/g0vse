# Analys av hur medel kan fördelas till föreningssystem kopplade till fritidskortet

– En teknisk integrering mellan föreningssystem och fritidskortets digitala tjänst bidrar till att skapa ett tillgängligt och användarvänligt system för vårdnadshavare, samtidigt som det förenklar administrationen för föreningar och stärker kontrollen av betalningar, säger socialminister Jakob Forssmed.

Det är vanligt att föreningar och organisationer inom idrott, friluftsliv, kultur och annat föreningsliv använder sig av olika typer av leverantörer som tillhandahåller föreningssystem för till exempel hantering av information, medlemsregister, planering, registrering av närvaro och fakturering.

E-hälsomyndigheten och Tillväxtverket får därför i uppdrag av regeringen att analysera och ta fram förslag om hur medel kan fördelas till leverantörer av föreningssystem till utförare av fritidsaktiviteter som omfattas av fritidskortet. En utgångspunkt för fördelning av medlen är att de ska tilldelas leverantörer av föreningssystem till utförare av fritidsaktiviteter som omfattas av fritidskortet, och som utvecklar eller har utvecklat de tekniska förutsättningar som krävs för att integrera sitt system mot E-hälsomyndighetens digitala tjänst för fritidskort.

För att möjliggöra integrering mot E-hälsomyndighetens digitala tjänst för fritidskort ser regeringen behov av att stödja berörda leverantörer av föreningssystem ekonomiskt under 2026, under förutsättning att riksdagen har anvisat medel för det aktuella anslaget.

Myndigheterna ska lämna en muntlig delredovisning av uppdraget senast den 15 december 2025 och en slutredovisning senast den 31 januari 2026 till Regeringskansliet.
