# FMV ska analysera försvarets tillgång till halvledarteknik

Genom analysen ska FMV kartlägga tillgången till halvledare i ett eller flera materielsystem som är av väsentligt säkerhetsintresse för Sverige. Analysen ska innefatta halvledarnas typ och position i värdekedjan. FMV ska studera leverantörsleden och redovisa eventuella hinder för insyn i värdekedjan.

– Halvledare är avgörande för viktiga försvarssystem. Därför behöver vi förbättra insynen i försörjningskedjorna och se över hur vi kan öka säkerheten på området, säger försvarsminister Pål Jonson.

Redovisningen ska även innehålla förslag på åtgärder för att stärka tillgången till halvledare och adressera sårbarheter relaterade till antagonistiska aktörer.

Uppdraget är en del i uppföljningen av uppdraget avseende riskbedömning av banbrytande teknik (Fö2024/01930). Uppdraget är även en del i implementeringen av regeringens försvarsindustristrategi och avsnittet om säkra försörjningskedjor.

Uppdraget ska redovisas till Regeringskansliet (Försvarsdepartementet) senast den 15 januari 2026.
