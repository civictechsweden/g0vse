# Skyddet för barn som kan fara illa ska stärkas med ny proposition

– Alla barn har rätt till en trygg uppväxt och en ljus framtid. Fler än 200 000 barn i Sverige lever i dag i hem där det förekommer olika former av våld eller andra övergrepp. Vi som samhälle måste bli bättre på att upptäcka när ett barn riskerar att fara illa, och slå vakt om att barn får den hjälp, det stöd och det skydd som de behöver, säger socialtjänstminister Camilla Waltersson Grönvall.

– Trygga familjer lägger grunden för det trygga samhället. Varje barn behöver få växa upp i en familj där de möts med kärlek, omtanke och respekt. Nu ser vi till att fler aktörer får ansvar för att motverka våld i hemmet och att säkerställa att våra barn får växa upp i trygghet, säger Christian Carlsson (KD), ordförande för socialutskottet

– Fler delar av samhället måste kunna agera och ingripa när ett barn far illa. Det är oacceptabelt att vi fortfarande har barn i Sverige som utsätts för våld, hot eller förtryck i sina egna hem. Det handlar om frihet – varje barn ska få växa upp i trygghet och med framtidstro, säger Helene Odenjung barnrättspolitisk talesperson för Liberalerna.

I propositionen ingår flera lagförslag för att stärka skyddet för barn, bland annat genom att:

* fler aktörer i samhället ska vara skyldiga att anmäla till socialnämnden om de i sin verksamhet får kännedom om eller misstänker att ett barn far illa.
* socialnämnden ska kunna få in uppgifter från viss personal inom skolan inom ramen för utredningar om barns vårdnad, boende och umgänge.
* barn som fått sitt behov av skydd eller stöd utrett av socialtjänsten ges möjlighet att ta del av utredningen och sin historia i vuxen ålder.

## Lagändringar ska sätta barnets bästa i fokus

Regeringen anser att socialnämnden måste få bättre möjligheter och mer information för att kunna fatta beslut med barnets välmående och trygghet i centrum. Enligt propositionen ska fler myndigheter, anställda hos dessa myndigheter och ord­nings­vakter därför vara skyldiga att genast anmäla till socialnämnden om de i sin verksamhet får kännedom eller misstanke om att ett barn far illa. De nya myndigheterna regeringen vill ska omfattas är: Arbetsförmedlingen, Försäkringskassan, Kronofogdemyndigheten, Kustbevakningen, länsstyrelserna, Skatteverket och Tullverket.

Regeringen vill också att socialnämnden får mer information för att kunna fatta bättre beslut. Viss skolpersonal föreslås vara skyldig att lämna uppgifter till socialnämnden i upplysningar och ärenden om vårdnad, boende och umgänge enligt föräldrabalken. Socialnämnden kan på så sätt få ett bättre underlag när den bedömer vad som är barnets bästa.

Regeringen önskar också öka möjligheterna för fler att ta del av sin historia. I dag sparas handlingar om placerade barn, medan handlingar i många andra fall gallras redan efter fem år. Regeringen ser nu till att handlingar hos socialtjänsten i utredningar om barns behov av skydd eller stöd ska sparas under betydligt längre tid än i dag, till dess att barnet har fyllt 30 år.

Lagändringarna föreslås träda i kraft den 15 januari 2026.
