# Förbättrade och effektivare gränskontroller med EU:s nya in- och utresesystem

EU:s nya in- och utresesystem innebär att tredjelandsmedborgare som antingen passerar de yttre gränserna för kortare vistelse, eller som nekas inresa, ska registreras elektroniskt, bland annat genom att lämna biometriska uppgifter i form av fingeravtryck och foto.

Syftet med det nya systemet är bland annat att förbättra och effektivisera in- och utresekontrollerna vid de yttre gränserna och förenkla EU:s identifiering av in- och utresande. Systemet är också ett verktyg för de brottsbekämpande myndigheterna i arbetet med att stärka den inre säkerheten och bekämpa terrorism och annan grov brottslighet.

– För att möta dagens säkerhetsutmaningar krävs moderna och effektiva gränskontroller. Med det nya in- och utresesystemet får de brottsbekämpande myndigheterna bättre förutsättningar att identifiera personer som kan utgöra ett hot mot Sveriges och EU:s säkerhet, säger justitieminister Gunnar Strömmer.

– Nu får svenska myndigheter ytterligare verktyg för att förbättra gränskontrollerna och förhindra irreguljär invandring. Det nya EU-systemet stärker kontrollen över vilka som befinner sig i landet, vilket även bidrar till att motverka skuggsamhället, säger migrationsminister Johan Forssell.

Riksdagen antog 2022 de lagändringar som krävs för att anpassa svensk rätt till in- och utresesystemet. Lagändringarna innebär bland annat att en utlänning ska lämna fingeravtryck och låta sig bli fotograferad för att en kontroll mot in- och utresesystemet ska kunna göras.

Regeringen har nu beslutat att lagändringarna ska träda i kraft den 12 oktober 2025, det vill säga samma dag som in- och utresesystemet ska tas i drift. Regeringen har även beslutat om vissa förordningsändringar som kompletterar lagändringarna. Det handlar bland annat om vilka myndigheter som ska vara behöriga att begära sökningar i in- och utresesystemet för brottsbekämpande ändamål.
