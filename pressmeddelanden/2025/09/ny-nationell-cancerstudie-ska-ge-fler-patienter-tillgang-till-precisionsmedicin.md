# Ny nationell cancerstudie ska ge fler patienter tillgång till precisionsmedicin

– Det här är ett viktigt steg mot en mer jämlik och träffsäker cancervård. Genom att använda befintliga läkemedel på nya sätt kan vi snabbare nå fler patienter med rätt behandling, säger sjukvårdsminister Elisabet Lann.

FOCU.SE är en nationell klinisk studie som genomförs vid sju universitetssjukhus i landet, i nära samverkan med respektive universitet. Studien är en del av regeringens satsning på precisionshälsa och bygger på en plattformsmodell som möjliggör framtida utvidgning till fler regioner.

Inom ramen för studien används redan godkända cancerläkemedel för nya patientgrupper, enligt en modell som kallas drug repurposing. Genom biomarkörprofilering kan läkemedel matchas med patienter utanför de indikationer som omfattas av befintligt godkännande. Målet är att fler patienter ska få tillgång till individanpassad behandling, oavsett var i landet de bor.

Socialstyrelsen får i uppdrag att betala ut medlen, samt att administrera och följa upp studien, och att samla kunskap om processer och systemeffekter som kan ligga till grund för framtida nationella plattformsstudier inom precisionshälsa. Myndigheten ska också säkerställa att medlen används enligt syftet, och att eventuellt oanvända medel återbetalas.

Satsningen är en del av regeringens långsiktiga strategi för life science. Under 2025 avsätts totalt 50 miljoner kronor för precisionshälsa och 1 miljard kronor för åtgärder för en bättre cancervård.
