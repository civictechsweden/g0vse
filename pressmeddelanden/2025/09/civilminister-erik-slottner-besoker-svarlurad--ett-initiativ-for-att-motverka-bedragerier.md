# Civilminister Erik Slottner besöker ”Svårlurad” – ett initiativ för att motverka bedrägerier

Att motverka brottslighet är en av regeringens mest prioriterade frågor och regeringen har vidtagit flertalet åtgärder för att öka tryggheten på nätet. Bland annat har det införts regler för att motverka manipulerade telefonnummer. Det är en vanlig metod som bedragare använder sig av för att utge sig företräda exempelvis en bank eller en myndighet. Regeringen avser att vidta ytterligare åtgärder för att motverka bedrägerier genom telefonsamtal och sms.

– När allt fler samhällstjänster flyttar ut på internet finns det grupper i samhället som riskerar att hamna utanför, inte minst äldre. Detta är något som kriminella känner till och därför riktar de in sig mot personer som är ovana med internettjänster. Därför är dessa insatser för att motverka bedrägerier extra viktiga, säger civilminister Erik Slottner.

I budgeten för 2026 har regeringen utökat budgetanslaget till Post- och telestyrelsen (PTS) med 25 miljoner kronor årligen för att växla upp insatserna för att motverka det digitala utanförskapet. Dessutom stärks arbetet med att motverka brottslig verksamhet på nätet genom ett ökat anslag på 15 miljoner kronor från 2026. Detta som en del av EU:s förordning om digitala tjänster (DSA).
