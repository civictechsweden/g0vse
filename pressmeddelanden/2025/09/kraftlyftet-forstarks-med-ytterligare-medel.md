# Kraftlyftet förstärks med ytterligare medel

På kort sikt bedöms en kraftig utbyggnad av kraftsystemet behövas för att nå klimatmålen och möjliggöra den gröna omställningen. Regeringen föreslår därför en successiv utökning av Kraftlyftet. Anslaget föreslås ökas med 250 miljoner kronor för 2026. För 2027 och 2028 beräknas anslaget öka med 750 miljoner kronor respektive en miljard kronor. Satsningen möjliggör att aktörer kan ansöka om stöd upp till sammanlagt 5 miljarder kronor under 2026.

– Kraftlyftet främjar investeringar i elsystemet som stärker kraftsystemet där det behövs som mest. Det skapar bättre förutsättningar att få fram el, där och när det behövs, för att stärka vår konkurrenskraft, säger energi- och näringsminister Ebba Busch.

Utökningen av Kraftlyftet inkluderar även informations- och kompetenshöjande insatser. Insatserna ska riktas till aktörer som kan bidra till att stärka förmågan och minska sårbarheten i de regionala energisystemen.

Förslaget bygger på en överenskommelse mellan regeringen och Sverigedemokraterna.

| **Nya medel till Kraftlyftet** | | | |
| --- | --- | --- | --- |
|  | **2026** | **2027** | **2028** |
| **Nya medel till Kraftlyftet** | 250 mnkr | 750 mnkr | 1 000 mnkr |
