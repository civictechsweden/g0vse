# Stora satsningar på AI och data – stärker välfärden och svensk konkurrenskraft

Svenska företag ligger redan i framkant när det gäller AI-användning inom EU, men den globala konkurrensen hårdnar och offentlig sektor behöver utveckla och effektivisera sitt arbete och sin kompetens. Därför storsatsar regeringen och Sverigedemokraterna nu på AI. Med dessa reformer fortsätter arbetet att etablera en AI-verkstad, en AI-fabrik och en AI-sandlåda – tre viktiga delar för att fler aktörer ska ta steget och använda AI på ett säkert och effektivt sätt.

Regeringens reformpaket innehåller följande förslag:

* Arbetet med att bygga upp en AI-verkstad för offentlig sektor ska inledas. Det är viktigt att offentliga aktörer kan utveckla och dela AI-lösningar med varandra på ett säkert sätt. Denna reform sparar tid och pengar samt stärker cybersäkerheten. Skatteverket och Försäkringskassan förstärks med 100 miljoner kronor vardera från och med 2026 till 2030 för arbetet med uppdraget att etablera AI-verkstaden. För sin medverkan i arbetet förstärks Kungl. biblioteket med 10 miljoner kronor från och med 2026. Integritetsskyddsmyndigheten får för sin medverkan tre miljoner kronor år 2026, sex miljoner kronor år 2027 och därefter åtta miljoner kronor 2028. Regeringen satsar även på vägledning och tillför 5 miljoner kronor årligen.
* En AI-fabrik etableras vid Linköpings universitet som etablerade företag, start-ups och forskare får tillgång till. Genom fabriken kan fler få förutsättningar att utveckla egna AI-lösningar och få tillgång till nödvändig beräkningskapacitet. Vetenskapsrådet förstärks med 80 miljoner kronor årligen från och med 2026. Vinnova förstärks med 20 miljoner kronor årligen från och med 2026.
* AI-sandlådan hos Integritetsskyddsmyndigheten utökas som en del av AI-verkstaden ovan. Detta kommer möjliggöra för företag och kommuner att testa sina AI-lösningar i en kontrollerad miljö innan de börjar användas i verksamheten. Detta är ett viktigt steg för att stärka säkerheten, värna skyddet av den personliga integriteten och sprida kunskap.
* För arbete med interoperabilitetskrav för den offentliga förvaltningens datadelning, för att effektivisera datadelning inom den offentliga förvaltningen tillförs 7 miljoner kronor 2026 och därefter 10 miljoner kronor årligen.
* Regeringen ger Statistiska centralbyrån och Myndigheten för digital förvaltning uppdrag att förbereda inrättandet av en vägledande funktion, en så kallad data-steward. Den ska bidra till en mer säker och effektiv informationshantering samt kapa onödig byråkrati. SCB förstärks därför med fyra miljoner kronor årligen från och med 2026.
* Kungl. biblioteket får ökade resurser för utbyggnad av lagrings- och beräkningskapacitet för att de ska kunna utveckla nya datadrivna tjänster och förstärks därför med 30 miljoner kronor årligen från 2026. Tillskottet möjliggör arbete med att träna svenska språkmodeller på bibliotekets material.
* Riksarkivet får 20 miljoner kronor år 2026, 40 miljoner kronor år 2027 och 50 miljoner kronor från och med år 2028 för att fortsätta digitisera arkivmaterial för att möjliggöra träning av AI-modeller på svenska data.
* Sveriges medfinansiering av Programmet för ett Digitalt Europa inom EU förstärks med 100 miljoner kronor årligen för att driva Europas utveckling av säker och effektiv AI, inom exempelvis vård och hälsa.

Förslagen bygger på en överenskommelse mellan regeringen och Sverigedemokraterna.

| **AI och data (mnkr)** | | | |
| --- | --- | --- | --- |
|  | **2026** | **2027** | **2028** |
| **AI-verkstad för offentlig förvaltning, varav:** |  |  |  |
| Skatteverket | 100 | 100 | 100 |
| Försäkringskassan | 100 | 100 | 100 |
| Kungl. biblioteket | 10 | 10 | 10 |
| Integritetsskyddsmyndigheten | 3 | 6 | 8 |
| Arbete med vägledning | 5 | 5 | 5 |
| **Medfinansiering AI-fabrik, varav:** |  |  |  |
| Vetenskapsrådet | 80 | 80 | 80 |
| Vinnova | 20 | 20 | 20 |
| **Arbete med interoperabilitet** | 7 | 10 | 10 |
| **Data steward – Statistiska centralbyrån** | 4 | 4 | 4 |
| **Ökad digital lagring och beräkningskapacitet på Kungl. Biblioteket** | 30 | 30 | 30 |
| **Digitisering av statligt arkivmaterial och AI-utveckling – Riksarkivet** | 20 | 40 | 50 |
| **Förstärkning medfinansiering till EU-programmet DIGITAL avseende AI-utveckling** | 100 | 100 | 100 |
