# Nya världsbanksregler stärker möjligheterna för svenska företag

– De nya reglerna gör det enklare för svenska företag att delta i och vinna upphandlingar i Världsbanken. Processerna blir mer transparenta, kraven tydligare och svenska företag ges bättre förutsättningar att ta större plats på en snabbt växande global marknad, säger bistånds- och utrikeshandelsminister Benjamin Dousa.

De uppdaterade riktlinjerna innebär bland annat:

* ökad transparens genom tidig marknadsanalys och dialog,
* stärkt kapacitetsstöd till projektägare/låntagare, bland annat genom utbildning och rådgivning i att formulera upphandlingsdokument, använda digitala verktyg och bedöma kvalitetskriterier som hållbarhet och innovation på ett korrekt sätt,
* digitala verktyg som öppnar för fler små och medelstora företag att delta, och
* ökat fokus på kvalitet i större upphandlingar, inklusive faktorer som hållbarhet, innovation och livscykelkostnader – där svenska företag är starka.

Sammantaget skapas bättre möjligheter för svenska företag att konkurrera internationellt med styrkor inom hållbarhet, innovation och helhetslösningar.

För att underlätta för svenska företag bjuder UD och Business Sweden in svenska företag och Team Sweden-aktörer till ett möte. På mötet kommer Världsbanken att presentera sina uppdaterade upphandlingsregler, informera om kommande upphandlingar inom svenska styrkeområden och diskutera hur företag kan lämna konkurrenskraftiga anbud.
