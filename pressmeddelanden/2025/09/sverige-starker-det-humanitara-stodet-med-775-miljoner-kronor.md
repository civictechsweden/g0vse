# Sverige stärker det humanitära stödet med 775 miljoner kronor

– Det är ett mörkt humanitärt läge i världen. Människor svälter i Sudan och Gaza. Miljoner tvingas fly sina hem. Många saknar tillgång till akut vård. Samtidigt är det humanitära systemet oerhört ansträngt på grund av bristande finansiering. Med detta stödpaket stärker vi livräddande insatser till de som är i störst behov och visar att medmänsklighet fortfarande spelar roll, säger bistånds- och utrikeshandelsminister Benjamin Dousa.

– Solidariteten människor emellan gäller inte enbart inom nationsgränser. Nöden är stor och svält råder i delar av Sudan och Gaza. Vårt ansvar för våra medmänniskor sträcker sig bortom våra egna gränser. Därför satsar vi nu extra 775 miljoner kronor till organisationer som når fram till människor som behöver vår hjälp för att överleva, säger Gudrun Brunegård (KD), biståndspolitisk talesperson.

FN uppskattar att 300 miljoner människor är i akut behov av humanitärt stöd. Samtidigt är finansieringsläget allvarligt. Hundratals lokala organisationer har under 2025 tvingats avveckla sin verksamhet, och miljontals människor står utan hjälp. Det nya stödpaketet på totalt 775 miljoner kronor för 2025 omfattar 375 miljoner kronor i nytt stöd beslutat av regeringen och 400 miljoner kronor från Sida. Medlen från regeringen går till att stärka arbetet hos centrala aktörer inom det humanitära systemet, varav 125 miljoner kronor går till FN:s livsmedelsprogram (WFP), 115 miljoner kronor till FN:s barnfond (Unicef), 75 miljoner kronor till FN:s fond for katastrofbistånd (CERF), 50 miljoner till FN:s kontor för humanitär samordning (OCHA), och 10 miljoner kronor till Internationella Rödakorsfederationen (IFRC).

Stödet ges som kärnstöd, vilket ger mottagarorganisationerna möjlighet att agera där behoven är som störst och främjar effektiviteten i deras verksamhet. Det är en principfast insats i en tid då det humanitära systemet är hårt pressat – och ett tydligt besked om att Sveriges humanitära bistånd ska riktas dit det kan göra mest skillnad.

– Vi fördelar merparten av det humanitära biståndet tidigt på året så att våra samarbetsorganisationer kan agera snabbt och rädda liv. I slutet av året använder vi de medel som finns kvar i reserven och styr stödet dit behoven är som störst, till kriser där människor riskerar att inte få den hjälp de behöver för att överleva, säger Jakob Granit, Sidas generaldirektör.

Sida kompletterar UD:s breda finansiering av det humanitära systemet med riktade stöd till specifika kriser och till civilsamhällesorganisationer med humanitära mandat. På så sätt gör Sveriges samlade bistånd så stor skillnad som möjligt.

303 miljoner kronor går till humanitär verksamhet i tio stora och särskilt allvarliga kriser. Dessa är Sudan, Palestina, Syrien, Jemen, DR Kongo, Myanmar, Sydsudan, Nigeria, Afghanistan, Etiopien, där Sida använder sig av en behovsbaserad fördelningsmodell för att säkerställa att det är de humanitära behoven som styr fördelningen snarare är andra faktorer som exempelvis medial uppmärksamhet.

Ytterligare 77 miljoner kronor fördelas till humanitära samarbetsorganisationer från civilsamhället genom myndighetens snabbfinansieringsmekanism, som möjliggör för hjälporganisationer att effektivt svara upp mot snabbt eskalerande kriser, som naturkatastrofer men också förvärrade konflikter.

Sida ökar även sitt stöd till FN:s humanitära flygservice UNHAS som gör det möjligt att nå ut med nödhjälp till människor i svårtillgängliga platser. Det är en service som tjänar hela det humanitära systemet och som ligger väl i linje med Sveriges fokus på ökad effektivitet inom biståndet.

Fördelningen av medel mellan kriser i allokeringen är följande:

| **Kris** | **End of year-allokering (MSEK)** | **Totalt humanitärt stöd 2025** |
| --- | --- | --- |
| Sudan | 103 | 404 |
| Palestina | 52 | 297 |
| Syrien | 25 | 223 |
| Jemen | 23 | 232 |
| DR Kongo | 23 | 321 |
| Myanmar | 23 | 228 |
| Sydsudan | 16 | 194 |
| Nigeria | 15 | 161 |
| Afghanistan | 12 | 229 |
| Etiopien | 11 | 239 |
