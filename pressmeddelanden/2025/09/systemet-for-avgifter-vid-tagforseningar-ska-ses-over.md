# Systemet för avgifter vid tågförseningar ska ses över

– Det är viktigt att stärka järnvägens funktion och öka tillförlitligheten och punktligheten. Man ska kunna lita på att tågen kommer fram i tid. Mot den bakgrunden behöver avgiftssystemet ses över så att det skapar starkare incitament för de aktörer som kan bidra till att förbättra punktligheten, säger infrastruktur- och bostadsminister Andreas Carlson.

Systemet är uppbyggt så att den part som orsakar en avvikelse från den användning av infrastrukturen som fastställts i tågplanen och trafikeringsavtalet ska betala en på förhand bestämd kvalitetsavgift till sin motpart.

Syftet är att det ska motivera såväl infrastrukturförvaltare som järnvägsföretag att reducera driftstörningarna till ett minimum.

Regeringen ger nu Trafikverket i uppdrag att genomföra en uppföljning och översyn av systemet avseende verksamhetsstyrning med kvalitetsavgifter i järnvägen. Myndigheten ska utreda systemets struktur, kostnadseffektivitet och styrande effekt.

Trafikverket ska redovisa åtgärder som påtagligt stärker och främjar systemets kostnadseffektivitet och skapar starkare incitament för de aktörer som omfattas av kvalitetsavgifterna.

Uppdraget ska redovisas senast den 5 juni 2026.
