# Fokus på inre marknaden, industri och kritiska råmaterial när EU-kommissionär Stéphane Séjourné besökte Sverige

Kommissionär Séjourné ansvarar inom EU-kommissionen för frågor som rör industrins omställning, små och medelstora företag samt utvecklingen av den inre marknaden. Han leder bland annat arbetet med att stärka Europas konkurrenskraft, främja investeringar i innovation och teknik samt att förenkla regelverk för företag.

Under besöket har kommissionär Séjourné träffat ett antal företag för att diskutera aktuella frågor inom handel, industri och europeisk konkurrenskraft. Fokus för diskussionerna var hur Sverige och EU tillsammans kan stärka den inre marknaden samt främja innovation och investeringar. En viktig diskussionspunkt var hur parterna kan underlätta för företag att verka och växa på den inre marknaden, bland annat mot bakgrund av den kommande EU-gemensamma regleringen Industrial Accellerator Act.

– EU har fått en ny strategi för den inre marknaden. EU är vår hemmamarknad och vi måste göra det enklare för våra företag att handla på den inre marknaden genom att riva hinder, förenkla byråkrati och stimulera jobbskapande och tillväxt. Regeringen har haft flertalet konsultationer med företag som alla efterfrågar detta. Jag ser fram emot att diskutera om hur vi fortsatt ska främja företagens tillväxt och globala konkurrenskraft med kommissionär Séjourné, säger bistånds- och utrikeshandelsminister Benjamin Dousa.

Mötet skedde efter inbjudan av bistånds- och utrikeshandelsminister Benjamin Dousa och energi- och näringsminister Ebba Busch för att diskutera inre marknad och industripolitik och dess betydelse för svensk och europeisk konkurrenskraft.

## EU-kommissionen besökte LKAB:s gruva i Kiruna torsdagen den 25 september

EU:s kommissionär Stéphane Séjourné med ansvar för industri, små- och medelstora företag och den inre marknaden har tillsammans med energi- och näringsminister samt vice statsminister Ebba Busch under torsdagen besökt LKAB:s gruva i Kiruna.

– Svensk gruv- och mineralnäring är, och har länge varit, en av de viktigaste basnäringarna i Sverige. Det handlar om arbetstillfällen och välfärd. Mineral och metaller är nyckelkomponenter i alla digitala och klimatsmarta produkter. Det är därför viktigt med en hållbar inhemsk försörjning för att minska sårbara beroenden av ett fåtal länder, och för att säkra EU:s industriella utveckling, säger energi- och näringsminister Ebba Busch.

Intresset för LKAB:s verksamhet är stort och dess produktion av järnmalms-, mineral och specialprodukter är stor. Företagets utvecklingsplaner avseende produktion av kritiska råmaterial och stegvisa utveckling av koldioxidfria processer är viktiga både för klimatomställningen och för Sveriges och EU:s försörjningstrygghet. LKAB:s verksamhet i Kiruna och den nya fyndighet som utöver järn har visat sig innehålla höga halter av kritiska metaller har valts ut som ett strategiskt projekt enligt EU:s förordning om kritiska råmaterial. Regeringen anser att försörjningen av kritiska råmaterial också behöver säkras genom en diversifierad import. Det är därför viktigt att EU:s internationella handelsavtal och partnerskap, främjar en hållbar försörjning av råmaterial.

Den under slutet av året kommande EU-gemensamma regleringen Industrial Accellerator Act syftar till att stärka konkurrenskraft och omställning hos energiintensiv europeisk industri så som stål, kemi- och gruvnäring. Den förväntas bland annat innehålla ny reglering för koldioxidsnåla produkter, stimulans för investeringar samt förenklade och snabbare tillståndsprocesser.
