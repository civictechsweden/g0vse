# Nya regler ska motverka körkortsturism

– Fusk och brottslighet kopplat till körkort som utfärdats utomlands har uppmärksammats av både Transportstyrelsen och i media. Med de åtgärder som regeringen nu föreslår kan Sverige neka utbyte av fler utländska körkort än i dag. Det är viktigt inte minst för att säkerställa att förare med svenska körkort har de kunskaper som krävs i trafiken, säger infrastruktur- och bostadsminister Andreas Carlson.

Körkortsturism innebär att personer som bor i Sverige och enligt svenska regler inte får byta sitt tredjelandskörkort mot ett svenskt körkort, åker till ett annat EES-land som accepterar utbyte från fler länder än vad Sverige gör.

Vid återkomsten till Sverige kan sedan det nya EES-körkortet i ett nästa steg bytas till ett svenskt körkort enligt reglerna om erkännande av körkort från andra EES-stater.

Regeringen föreslår nu att det ska bli svårare att på det här sättet komma runt de svenska kraven genom att gå via andra EES-länder.

Förslaget innebär att den som har bytt ut ett körkort från ett tredjeland till ett EES-körkort endast kommer att kunna byta ut det EES-körkortet till ett svenskt körkort i följande fall:

* Körkortshavaren har haft ett körkort med motsvarande körkortsbehörighet i en eller flera EES-stater i minst fem år innan den permanenta bosättningen i Sverige.
* Tredjelandskörkortet var utfärdat i Färöarna, Förenade kungariket, Japan eller Schweiz.
* EES-körkortet gäller för behörigheter som det finns ett godkänt förarprov i en EES-stat för.

Förslaget syftar till att motverka de fall där systemet med utbyte av körkort kan missbrukas, men att inte i onödan hindra personer med ursprung i tredje land som tidigare bott i andra EES-stater att byta ut sina körkort därifrån.

Ändringarna föreslås träda i kraft den 1 maj 2026.
