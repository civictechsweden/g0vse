# Regeringen ger stöd till ny ombudsfunktion för idrottare som misstänks för dopning

– En nationell ombudsfunktion blir ett viktigt led i att förstärka rättssäkerheten för idrottsutövare som utreds för dopning inom idrotten, bidra till en tydligare tillämpning av internationella regelverk och ytterligare stärka Sveriges roll som föregångsland i kampen mot dopning, säger socialminister Jakob Forssmed.

Regeringen anser att det är av grundläggande betydelse att värna en ren och rättvis idrott, fri från dopning. För att upprätthålla idrottens integritet krävs dock inte bara effektiva antidopningsinsatser utan också att idrottsutövare och andra berörda ges en rättssäker och rättvis process när de misstänks för dopningsförseelse utifrån idrottens regler mot dopning.

Sveriges Riksidrottsförbund och Antidoping Sverige kommer inrätta en ny nationell ombudsfunktion för idrottsutövare som misstänks för dopning enligt Idrottens Antidopningsreglemente. Riksidrottsförbundet ska leda och fördela arbetet med att inrätta en ombudsfunktion och Antidoping Sverige bidrar och deltar med sin expertis i upprättandet av projektet och utformningen av funktionen, bland annat i att utbilda jurister som ska agera ombud för dopningsmisstänkta idrottsutövare. Antidoping Sverige ska också administrera arbetet med idrottsutövarnas ersättning för B-provsanalys, laboratoriedokumentakt samt kosttillskottsanalyser.

Organisationernas målsättning är att funktionen ska kunna tas i bruk av idrottsutövare och andra personer senast andra kvartalet 2026.
