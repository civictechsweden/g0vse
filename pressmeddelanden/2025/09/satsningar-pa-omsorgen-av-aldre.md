# Satsningar på omsorgen av äldre

– Äldreomsorgen ska vara trygg och säker. I grunden handlar det om att äldre måste förstå och göra sig förstådda av personal i äldreomsorgen. Därför inför vi nu ett språkkrav i äldreomsorgen, samtidigt som vi förlänger och utökar satsningen​ på kompetensen hos personalen. Vi satsar också på ett stärkt anhörigstöd, för att underlätta för anhöriga så att de inte själva blir sjuka, säger äldre- och socialförsäkringsminister Anna Tenje.

I budgetpropositionen för 2026 har regeringen lagt fram flera förslag för att stärka omsorgen för äldre. Det handlar framför allt om tre delar:

1. Reglering av språkkrav för personal i äldreomsorgen
2. Kompetenssatsningen Äldreomsorgslyftet förstärks och utvidgas
3. Stödet till anhöriga som ger vård och omsorg stärks

## Språkkrav i äldreomsorgen

En central del av äldreomsorgen är att äldre ska känna sig trygga med den vård och omsorg som ges, och att personalen har rätt kompetens för att kunna utföra en god vård och omsorg som också är säker. Samtidigt måste äldre förstå och göra sig förstådda med den personal de möter. Regeringen ser allvarligt på de konsekvenser som brister i språkkunskaper hos äldreomsorgens personal kan föra med sig.

I budgetpropositionen för 2026 föreslår regeringen ett språkkrav för personal i äldreomsorgen som träder i kraft den 1 juli 2026. Förslaget om reglering innebär i viss mån nya respektive utvidgade uppgifter för kommunerna. Regeringen föreslår också att det generella statsbidraget ökar med 90 miljoner kronor för 2026, 165 miljoner kronor för 2027, och med 150 miljoner kronor för 2028 och framåt. Regeringen avser också att lämna uppdrag till relevanta myndigheter för att bland annat stödja verksamheterna i arbetet utifrån språkkravet samt följa upp den föreslagna regleringen. I budgetpropositionen för 2026 föreslår regeringen att 23 miljoner kronor per år avsätts för detta arbete under 2026–2030.

## Äldreomsorgslyftet förstärks och vidgas till fler områden

Kompetensförsörjningen är en prioriterad fråga för regeringen. Regeringen förstärker och förlänger därför Äldreomsorgslyftet till 2027 samt vidgar användningsområdena i syfte att möta kommunernas behov av att stärka personalens och första linjens chefers kompetens. Äldreomsorgslyftet syftar till att stärka kompetensen inom kommunalt finansierad vård och omsorg för äldre genom att ge ny och befintlig personal möjlighet att utbilda sig på arbetstid. Kommunerna ska således också ge privata utförare möjlighet att ta del av medlen.

För att öka kompetensen och höja kvaliteten i omsorgen, föreslår regeringen att Äldreomsorgslyftet förlängs till år 2027 och utvidgas så att personal i LSS-verksamhet får en motsvarande möjlighet till kompetensutveckling på arbetstid. Regeringen avser även vidga Äldreomsorgslyftet så att det blir möjligt att använda medel för bland annat arbete med språkutvecklande arbetsplatser. Regeringen föreslår i budgetpropositionen för 2026 att kompetenssatsningen utökas med 100 mnkr för 2026, och därmed uppgår till 1,8 miljarder kronor per år för 2026 och 2027.

## Stärkt stöd till anhöriga

Omkring 1,2 miljoner personer ger vård och omsorg till en närstående. Anhöriga gör värdefulla insatser, men situationen som anhörig kan också innebära stora påfrestningar, oro och stress.

De stödinsatser som finns i dag är inte alltid anpassade efter anhörigas behov, och är inte jämlik över landet eller mellan olika grupper. Därför stärker regeringen stödet till organisationer inom civilsamhället som bedriver stödlinjeverksamhet. Det ska möjliggöra högre tillgänglighet till stödlinjerna så att de kan besvara fler samtal och frågor från anhöriga.

Regeringen satsar 13 miljoner kronor i budgetpropositionen för 2026 för ett stärkt stöd till anhöriga som ger vård och omsorg till närstående. Stödet till organisationer som bedriver stödlinjeverksamhet till anhöriga stärks med 2 miljoner kronor per år, och 11 miljoner kronor avsätts i två år för att relevanta myndigheter ska ge kunskapshöjande stöd och uppföljning på området.

Förslagen bygger på en överenskommelse mellan regeringen och Sverigedemokraterna.

| **Satsningar på äldreomsorgen (mnkr)** | | | |
| --- | --- | --- | --- |
|  | **2026** | **2027** | **2028** |
| **Reglering av språkkrav inom äldreomsorgen i socialtjänstlagen** | 90 | 165 | 150 |
| **Uppdrag till myndigheter för att stödja arbetet med och följa upp det föreslagna språkkravet** | 23 | 23 | 23 |
| **Förstärkt och vidgat Äldreomsorgslyft** | 100 | 1 800 |  |
| **Stärkt anhörigstöd** | 13 | 13 | 2 |
