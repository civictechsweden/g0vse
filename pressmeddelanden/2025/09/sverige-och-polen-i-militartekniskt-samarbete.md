# Sverige och Polen i militärtekniskt samarbete

Sverige och Polen har redan ett nära försvarssamarbete. Med avsiktsförklaringen fördjupas det ytterligare.

Länderna avser enligt förklaringen att samarbeta närmare i frågor som försvarsmateriel, utveckling, innovation och försvarsindustri.

– Sverige och Polen har en gemensam syn på utmaningarna och hoten i vår region. I november 2024 ingick Sverige och Polen ett strategiskt partnerskap, något vi värderar mycket högt. Den nya avsiktsförklaringen om militärtekniskt samarbete tar detta vidare, säger försvarsminister Pål Jonson.

Jonson skrev under avsiktsförklaringen då han besökte Polen den 2 september för bilaterala möten och för att delta i försvarsmässan MSPO.
