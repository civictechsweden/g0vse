# Ökad tillgänglighet och effektivitet vid Statens Servicecenters servicekontor

På de statliga servicekontoren som Statens servicecenter (SSC) ansvarar för, kan privat­personer eller före­tag­are få hjälp och väg­led­ning från flera av landets myndigheter. Idag erbjuds service från Arbetsförmedlingen, Försäkringskassan, Migrationsverket, Pensionsmyndigheten och Skatteverket.

Regeringen gör nu regeländringar som ger myndigheter som finns på servicekontoren mer flexibilitet i hur samverkan ska utformas. Det ger förutsättningar för en mer effektiv samverkan. Dessutom har regeringen beslutat att Migrationsverket och Statens servicecenter ska samarbeta långsiktigt vid servicekontoren. Det innebär att service i fler av Migrationsverkets ärenden ska kunna erbjudas på SSC:s servicekontor.

Sammantaget ska detta leda till förbättrad service för medborgare och företag. Samtidigt skapar det stordriftsfördelar och bidrar till ökad effektivitet hos myndigheterna.

– Samarbete mellan myndigheter bidrar till både ökad effektivitet och förenkling. Genom att samla fler tjänster på ett och samma ställe gör vi det enklare för människor att få hjälp med sina ärenden samtidigt som myndigheterna kan arbeta mer effektivt, säger civilminister Erik Slottner.
