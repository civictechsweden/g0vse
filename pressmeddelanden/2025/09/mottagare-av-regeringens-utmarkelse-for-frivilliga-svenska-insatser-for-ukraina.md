# Mottagare av regeringens utmärkelse för frivilliga svenska insatser för Ukraina

– Stödet till Ukraina är viktigare än någonsin. Hela Sverige sluter upp bakom detta. Det statliga svenska stödet fortsätter att öka, och det görs fantastiska frivilliga insatser av så många krafter i vårt samhälle. Denna utmärkelse är ett sätt för regeringen att uppmärksamma och uppmuntra det icke-statliga engagemanget. Jag vill tacka alla de individer och organisationer som kandiderat, och hylla ert outtröttliga arbete till stöd för Ukraina. Ni gör verklig skillnad i Ukraina, och ni inspirerar andra i Sverige att göra likadant. Utmärkelsen går till två mycket välförtjänta mottagare bland så många starka kandidater, säger bistånds- och utrikeshandelsminister Benjamin Dousa.

Tilde Addenbrooke tilldelas utmärkelsen i kategorin ”individ” för sina exceptionella och modiga insatser i Ukraina, där hon på plats samordnar humanitärt stöd till särskilt krigsdrabbade områden. Hon visar kreativitet, handlingskraft och ett djupt engagemang för Ukrainas folk. Genom sin närvaro i krigets Ukraina sedan 2022 har hon utvecklat en unik förståelse för behoven på plats och byggt upp effektiva strukturer och lösningar under synnerligen svåra förhållanden. Tilde avser använda utmärkelse-medlen för att fortsätta och vidareutveckla sina civila hjälpinsatser.

– Tildes livräddande insatser och hennes mod att agera i riskfyllda miljöer, hennes förmåga att tänka nytt, och hennes vilja att skapa långsiktig förändring gör henne till en förebild för humanitärt hjälparbete, säger Benjamin Dousa.

Help Ukraine Gothenburg (HUG) tilldelas utmärkelsen i kategorin ”organisation” för sin omfattande och mångsidiga verksamhet som kombinerar akut humanitär hjälp med stöd till långsiktig återhämtning i Ukraina. Sedan 2022 har organisationen levererat humanitärt stöd till ett värde av över 140 miljoner kronor, ett arbete som präglas av handlingskraft och medmänsklighet. Genom att tillhandahålla över 100 räddningsfordon, medicinsk utrustning till 26 sjukhus och hygienprodukter till barnsjukhus, har HUG bidragit till att stärka Ukrainas sjukvårdssystem under extrem press. Samtidigt har organisationen utvecklat trauma­informerade sommarläger för barn och ett pilotprogram för rehabilitering av krigsveteraner. Dessa insatser visar på ett helhetsgrepp kring både fysisk och mental återhämtning. HUG avser använda utmärkelse-medlen för att utöka rehabiliteringsinsatserna för veteraner.

– HUG utmärker sig genom sin kreativitet, sitt inkluderande arbetssätt, sin starka lokala förankring i Ukraina och sitt breda nätverk av samarbetspartners och givare i Sverige. Organisationen har visat att det går att kombinera snabb respons med långsiktigt hållbara resultat, säger bistånds- och utrikeshandelsministern.
