# Regeringen vill undersöka möjligheten att använda tandvården för att tidigt upptäcka tecken på ohälsa

– Genom att undersöka möjligheten att använda tandvårdsbesöket för att tidigt uppmärksamma tecken på allvarlig sjukdom kan vi ta vara på en viktig resurs i ett stärkt förebyggande arbete, säger socialminister Jakob Forssmed.

Drygt 50 procent av den vuxna befolkningen besöker årligen tandvården. Tandvården har därför en unik möjlighet att stödja övriga hälso- och sjukvårdens förebyggande arbete genom att tidigt identifiera sådana ohälsotillstånd som särskilt påverkar munhälsan. Exempel på sådana tillstånd är hjärt- och kärlsjukdomar, diabetes, beroende och skadligt bruk, undernäring och vissa cancertyper.

Regeringen avser att ge Statens beredning för medicinsk och social utvärdering (SBU) i uppdrag att sammanställa kunskapsläget för att i förebyggande syfte screena tandvårdspatienter för sådana tillstånd som påverkar munhälsan.

För att undersöka möjligheten att genomföra screening inom tandvården avsätter därför regeringen 5 miljoner kronor under 2026 och beräknar avsätta 5 miljoner kronor årligen under 2027–2028.

| **Screening inom tandvården (miljoner kronor)** | | | |
| --- | --- | --- | --- |
|  | **2026** | **2027** | **2028** |
| **Screening inom tandvården** | 5 | 5 | 5 |
