# Nyckeltal kring den svenska ekonomin

Den ekonomiska utvecklingen i Sverige och i omvärlden har under första halvan av 2025 präglats av osäkerhet som tyngt tillväxten. De tullöverenskommelser som ingicks under sommaren bedöms minska risken för en eskalerad handelskonflikt, vilket är positivt för tillväxten. Stämningsläget bland svenska hushåll har börjat stiga från en låg nivå. Framöver bedöms ökad inhemsk efterfrågan bli särskilt viktig för Sveriges återhämtning.

Från och med andra halvan av 2025 väntas reallönetillväxt, lägre ränteutgifter och stöttande finanspolitik bidra till att hushållens konsumtion gradvis ökar. 2026 väntas den inhemska efterfrågan stärkas ytterligare. Samtidigt bedöms dock tillväxten bland Sveriges viktigaste handelspartners bli dämpad, vilket gör att svensk exporttillväxt väntas mattas av. Sammantaget bedöms tillväxten bli högre nästa år och 2027 bedöms svensk ekonomi vara nära balans.

Sysselsättningen i Sverige har ökat något under det första halvåret 2025 men arbetslösheten är fortsatt hög. Återhämtningen på arbetsmarknaden väntas ske med viss fördröjning och sysselsättningen väntas öka i snabbare takt 2026.
