# Förslag om att tillfälligt sänka straffbarhetsåldern till 13 år för allvarliga brott skickas på remiss

– Antalet brottsmisstankar som gäller barn under 15 år har fördubblats på ett decennium, och de misstänkta i grova våldsbrott har blivit allt yngre. Vi behöver ställa om för den här verkligheten. En sänkning av straffbarhetsåldern när det gäller allvarliga brott fyller flera syften. Det är viktigt för att hjälpa unga att lämna den kriminella banan, för brottsoffers upprättelse och för att skydda samhället, säger justitieminister Gunnar Strömmer.

Tidigare i år tog regeringen emot ett betänkande med förslag om att sänka straffbarhetsåldern till 14 år för allvarliga brott. Ett stort antal uppgifter och rapporter visar dock att den allvarliga brottsligheten i allt högre utsträckning begås av allt yngre barn, däribland 13-åringar.

Justitiedepartementet har därför remitterat ett utkast till lagrådsremiss med förslag om att straffbarhetsåldern ska sänkas till 13 år för brott som har minimistraff fängelse i fyra år eller mer samt försök, förberedelse och stämpling till sådana brott. Regleringen föreslås vara tidsbegränsad till fem år.

Förslaget är en del av regeringens bredare arbete för att hjälpa barn att lämna den kriminella banan samt öka brottsoffers upprättelse och samhällets behov av skydd. Möjligheten att få ett barn att bryta en kriminell livsstil är större ju tidigare rätt åtgärder sätts in.

Samtliga påföljder för minderåriga föreslås kunna tillämpas för de som omfattas av den sänkta straffbarhetsåldern. Särskilda ungdomsfängelser som Kriminalvården ska vara huvudman för införs den 1 juli 2026. Där ska barn som döms till fängelse få utbildning, stöd och behandling som är anpassad efter deras mognad och behov, med målet att bryta den kriminella livsstilen.
