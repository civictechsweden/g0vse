# Fortsatt förstärkning av Säkerhetspolisen

Under det senaste året har de ryska säkerhets- och underrättelsetjänsterna agerat alltmer offensivt gentemot länder i Europa, vilket även påverkar säkerhetsläget i Sverige. Ett ideologiskt motiverat hot från våldsbejakande extremism finns alltjämt kvar. Samtidigt bedömer Säkerhetspolisen att det finns tendenser till ett diversifierat terrorhot där nya aktörer som drivs av utvecklingen i omvärlden eller fascineras av våld kan vara utförare. Sammantaget fortsätter kraven på Säkerhetspolisen som nationell säkerhetstjänst att öka. Regeringen föreslår därför att Säkerhetspolisens anslag förstärks med 100 miljoner kronor från och med 2026 i budgetpropositionen för 2026.

– Vi måste fortsätta agera offensivt för att värna Sveriges säkerhet. Detta
i en tid av ökad osäkerhet, där främmande makt, våldsbejakande extremism och terrorism utgör allvarliga hot mot vårt land. Att regeringen nu föreslår att ytterligare medel tillförs Säkerhetspolisen återspeglar att dessa hot tas på största allvar. Sverige ska ha en säkerhetstjänst som är väl rustad att möta den hotbild som vi möter, säger justitieminister Gunnar Strömmer.

– Sveriges säkerhet måste alltid sättas främst. När hoten från främmande makt och våldsbejakande extremism växer är det avgörande att Säkerhetspolisen har de resurser som krävs. Genom denna förstärkning visar vi att Sverigedemokraterna och regeringen står enade i att skydda vårt land och våra medborgare. Det är ett ansvar vi tar på största allvar, säger Henrik Vinge, ordförande i justitieutskottet och rättspolitisk talesperson för Sverigedemokraterna.

– Sverige befinner sig i ett allvarligt säkerhetsläge, där händelser i omvärlden även får konsekvenser för säkerheten i Sverige. Krig och konflikter medför inte enbart ett yttre militärt hot. Det får även återverkningar i vårt land, både i form av ökat spionage och cyberattacker. Våldsbejakande extremism växer sig starkare och utgör ett hot mot vår inre säkerhet och på sikt ett hot mot vårt demokratiska styresskick. Vi behöver stärka skyddet. En förutsättning för detta är ökade resurser och ett ökat anslag till Säkerhetspolisen, säger Torsten Elofsson, rättspolitisk talesperson för Kristdemokraterna.

– Med anledning av det säkerhetsläge som Sverige befinner sig i är det av största vikt att Sverige har en väl fungerande säkerhetstjänst. Säkerhetspolisens uppdrag kräver stora resurser och nu ser regeringen till att det skjuts till mer medel så att säkerhetspolisen kan vidhålla sin kompetens och förmåga, och fortsätta göra ett effektivt arbete, säger Martin Melin, rättspolitisk talesperson.

Tillsammans med tidigare tillskott som den nuvarande regeringen har föreslagit innebär det här att anslaget totalt sett beräknas öka från 2,1 till 3,2 miljarder kronor mellan åren 2023–2028, vilket är en ökning med 52 procent.

Förslaget bygger på en överenskommelse mellan regeringen och Sverigedemokraterna.

| **Fortsatt förstärkning av Säkerhetspolisen (mnkr)** | | | |
| --- | --- | --- | --- |
|  | **2026** | **2027** | **2028** |
| **Stärkt operativ förmåga** | 100 | 100 | 100 |
