# Uppsala universitet får återlämna kvarlevor till Sameföreningen Jïjsen Siebrie

– Det samiska folket i Sverige har genom historien drabbats hårt. Även om det aldrig kan göras ogjort så måste vi lära oss av vår historia och göra vårt yttersta för att den inte ska upprepas. Därför känns det bra att kvarlevorna nu kan återlämnas, säger gymnasie-, högskole-, och forskningsminister Lotta Edholm.

– De plundringar av samiska gravar som skedde framför allt under 1800- och 1900-talen representerar ett mörkt kapitel i vår historia. Återlämnanden av mänskliga kvarlevor är en viktig del av arbetet med upprättelse och försoning. Att dessa kvarlevor nu återlämnas är ett viktigt steg i rätt riktning, säger kulturminister Parisa Liljestrand.

Beslutet har föranletts av att Uppsala universitet har begärt regeringens medgivande för att återlämna mänskliga kvarlevor av samiskt ursprung till Sameföreningen Jïjsen Siebrie. Kvarlevorna donerades till universitetet år 1863 och är i dag en del av de samlingar som finns vid Uppsala universitetsmuseum Gustavianum. Universitetet har genomfört en utredning där kvarlevornas ursprung och identitet har kunnat fastställas.

Efter regeringens beslut får universitetet överlämna kvarlevorna till Sameföreningen Jïjsen Siebrie som kommer att se till att de får ett värdigt mottagande.
