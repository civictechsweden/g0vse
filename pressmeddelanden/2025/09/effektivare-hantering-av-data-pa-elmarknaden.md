# Effektivare hantering av data på elmarknaden

– Det är viktigt att vi hanterar de förändringar som sker på elmarknaden på ett effektivt och säkert sätt. Därför ger vi nu Energimarknadsinspektionen och Svenska kraftnät i uppdrag att ta fram förslag till ett centralt datahanteringsverktyg för elmarknaden, säger energi- och näringsminister Ebba Busch.

I uppdraget ingår att ge förslag på nya regler för att införa ett datahanteringsverktyg för elmarknaden. Myndigheterna ska analysera och föreslå vilka funktioner verktyget bör ha, vilken information det bör omfatta och vilka aktörer som bör ha tillgång till olika delar av dataverktyget. Även frågor som kostnad, tidsplan, ägande, förvaltning, finansiering och risker som kan uppstå med ett datahanteringsverktyg omfattas av uppdraget.

Datahanteringsverktyget ska ha som utgångspunkt att förbättra möjligheterna att tillhandahålla flexibilitet på elmarknaden. Verktyget ska också effektivisera och underlätta datautbyte mellan elmarknadsaktörer på ett säkert och kostnadseffektivt sätt. Slutligen ska verktyget förbättra statistikinsamling och underlag för styrmedel och måluppföljning samt underlätta genomförande av lagstiftning.

Uppdraget sker i samverkan med andra relevanta myndigheter och ska redovisas senast den 30 september 2026.
