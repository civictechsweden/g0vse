# Sverige ger ytterligare 420 miljoner kronor i humanitärt stöd till Gaza

– Den humanitära situationen i Gaza är bortom alla ord. Hungersnöd har konstaterats i delar av Gaza och den akuta undernäringen bland barn öka. Det handlar om liv och död för den utsatta civilbefolkningen och de hundratusentals barn som drabbats allra hårdast av kriget. Sveriges stöd ska bidra till att rädda liv och lindra nöden hos den hårt drabbade civilbefolkningen. Samtidigt fortsätter vi att kräva obehindrat humanitärt tillträde för att hjälpen ska nå hela vägen fram, säger bistånds- och utrikeshandelsminister Benjamin Dousa.

– Varje människa har ett okränkbart värde. Det är självklart att vi ska hjälpa den utsatta civilbefolkningen i kriget i Gaza. Med denna satsning säkerställer vi att mat och sjukvård kommer fram till nödlidande i Gaza, säger Gudrun Brunegård (KD), biståndspolitisk talesperson.

Regeringen beslutade under december 2024 att kraftigt stärka beredskapen för stöd till den humanitära responsen genom att avsätta 800 miljoner kronor till den humanitära krisen i Gaza och regionen för 2025. Av dessa medel har 330 miljoner kronor redan fördelats. Regeringen betalar nu ut ytterligare 420 miljoner kronor till responsen i Gaza mot bakgrund av den allvarliga humanitära utvecklingen.

Av dessa medel fördelas 160 miljoner kronor till FN:s barnfond (Unicef), 160 miljoner kronor till FN:s livsmedelsprogram (WFP), 80 miljoner kronor till FN:s befolkningsfond (UNFPA) samt 20 miljoner kronor till Internationella Rödakorskommittén (ICRC).

Stödet från Sverige ska bidra till organisationernas arbete med akut sjukvård, tjänster för sexuell och reproduktiv hälsa och rättigheter (SRHR), psykosocialt stöd och återförenande av familjer. Stödet ska även bidra till förnödenheter såsom mat, vatten, medicin och hygienartiklar.
