# FOI ska utvärdera risker med bioteknik

Riskbedömningen ska innefatta en identifiering, inventering samt analys av strategiskt skyddsvärda verksamheter och entiteter inom ramen för området bioteknik.

Försvarsberedningen pekade i sin slutrapport Stärkt försvarsförmåga – Sverige som allierad ut bioteknik som ett område under snabb utveckling med stor inverkan på ett stort antal teknikområden, och som kan ge upphov till nya industriella processer och nya material. Det kan exempelvis handla om genmodifiering eller mänsklig förstärkning, i form av nervstimulering, implantat och exoskelett.

– Sveriges försvar behöver bli större, starkare och modernare. Bioteknikens risker och möjligheter är därför viktiga att se över. Det kan ge oss nya insikter och idéer över hur vi kan förbättra vår försvarsförmåga, säger försvarsminister Pål Jonson.

Enligt uppdraget som regeringen beslutade den 4 september 2025 ska FOI bland annat kartlägga och analysera förmågor och sårbarheter inom bioteknik hos svenska nationella aktörer, som universitets- och forskningsmiljön, företag och offentlig sektor. Redovisningen ska ge en beskrivning av avslutade, pågående och planerade beredskapshöjande åtgärder, och förslag på hur eventuella sårbarheter kan begränsas. Analysen ska även innefatta en beskrivning av de nya möjligheter som utvecklingen innebär för svenskt försvar.

Redovisningen ska även innehålla en inventering och analys av strategiskt skyddsvärda verksamheter inom området.

FOI ska genomföra uppdraget med stöd av Försvarsmakten, Försvarets materielverk, Inspektionen för strategiska produkter, Statens jordbruksverk, Livsmedelsverket, Statens veterinärmedicinska anstalt och Verket för innovationssystem (Vinnova).

Uppdraget ska redovisas till Regeringskansliet (Försvarsdepartementet) senast den 15 januari 2026.
