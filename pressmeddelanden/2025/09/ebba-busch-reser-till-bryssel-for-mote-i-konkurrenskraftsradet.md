# Ebba Busch reser till Bryssel för möte i konkurrenskraftsrådet

Ministrarna ska bland annat diskutera inrättandet av en ny europeisk konkurrenskraftsfond. Fokus ligger på hur fonden kan bli attraktiv för företag och investerare samt hur de finansiella instrumenten kan utformas för att mobilisera privata investeringar.

Regeringen ser positivt på konkurrenskraftsfonden och dess generella inriktning och politikområden. Det är dock viktigt att fonden ger ett tydligt mervärde och att stöd riktas dit det har störst potential att öka EU:s konkurrenskraft. Det är också viktigt att fonden bidrar till mobilisering av privata investeringar.

Därefter ska ministrarna diskutera hur nödvändig ny lagstiftning kan införas utan att skapa onödiga administrativa kostnader för företag. Ministrarna ska även diskutera vilken roll Konkurrenskraftsrådet kan ta för att säkerställa att nya regler är lämpliga och proportionerliga.

Regeringen välkomnar den senaste tidens förenklingsgiv inom EU och det fokus som läggs på minskad regelbörda för företag. Regeringen vill se verkliga förenklingar och att det etableras verktyg och funktioner som kan säkerställa en stärkt inre marknad och att förenklingsfrågorna blir en bestående del av EU:s policyarbete.

I anslutning till mötet sker en informell lunch där ministrarna väntas diskutera digitaliseringsförslagen i strategin för den inre marknaden.
