# Betänkande överlämnat – utredning föreslår skärpta villkor för anhöriginvandring

– Regeringen lägger om den svenska migrationspolitiken för att ge Sverige en möjlighet att lyckas med integrationen och bekämpa utanförskapet i vårt samhälle. En del i den omläggningen är att skärpa kraven för anhöriginvandring. Vi kommer nu att analysera förslagen noggrant, säger migrationsminister Johan Forssell.

Utredningen har gjort en bred översyn av regelverket för anhöriginvandring. Bland annat föreslås:

* En väntetid om två år ska införas som huvudregel vid viss anhöriginvandring. Ett liknande krav finns i andra EU-länder och utredningens bedömning är att det kan ha positiva integrationseffekter.
* Försörjningskrav ska gälla i fler fall än idag. Möjligheterna till undantag från nuvarande försörjningskrav ska begränsas i vissa avseenden och i de fall det inte ställs något krav på försörjning i dag ska ett sådant krav införas som huvudregel, bland annat vid anhöriginvandring till personer med ställning som varaktigt bosatt i en annan EU-stat.
* Försörjningskrav ska även, som utgångspunkt, prövas återkommande vid förlängning av uppehållstillstånd, inte bara vid den första ansökan om uppehållstillstånd.
* Anhörigkretsen som kan beviljas uppehållstillstånd på grund av anknytning ska begränsas i vissa avseenden, bland annat när uppehållstillstånd söks i syfte att gifta sig eller bli sambo med en person som har uppehållstillstånd i Sverige.
* Situationsanpassade regler där olika krav i större utsträckning ska gälla för olika personkategorier.
* Möjligheterna att neka uppehållstillstånd på grund av anknytning i ärenden som inte omfattas av EU-rätten ska utökas.
* DNA-analys ska erbjudas i fler anknytningsärenden där biologiskt släktskap åberopas.

Författningsändringarna föreslås träda i kraft den 1 januari 2027.
