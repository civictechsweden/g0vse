# Satsningar på elektrifiering av transportsektorn

– För att snabba på omställningen av transportsektorn är det helt centralt att vi sänker trösklarna för fler företag och hushåll att välja eldrivet. Med miljardsatsningar på Klimatklivet möjliggör vi ytterligare laddinfrastruktur över hela landet, och genom att förlänga klimatpremien till lätta ellastbilar skapar vi förutsättningar för fler utsläppsfria transporter. Att göra den skattefria laddelen vid arbetsplatsen permanent förstärks också incitamenten för eldrivna arbetsresor. Detta är klimatpolitik som gynnar tillväxt och konkurrenskraft, säger klimat- och miljöminister Romina Pourmokhtari.

## Miljardtillskott till Klimatklivet

Klimatklivet är ett av regeringens viktigaste stöd till investeringar som bidrar till att effektivt minska utsläppen och underlättar hela Sveriges klimatomställning. Bara under förra året beviljades 1,5 miljarder kronor i stöd till cirka 47 000 laddpunkter i Sverige, vilket var mer än något annat föregående år.

I budgetpropositionen för 2026 föreslås anslaget att öka med 1,5 miljarder kronor 2026, till totalt cirka 4,5 miljarder kronor. Anslaget beräknas öka med 1,5 miljarder även 2027 och 2028. Samtidigt föreslås bemyndigandet att höjas till 8 miljarder kronor.

Satsningen beräknas minska gapet till Sveriges ESR-åtagande med ungefär 650 000 ton koldioxidekvivalenter. Naturvårdsverket beräknar att åtgärderna som hittills fått stöd kan bidra med en årlig additionell minskning av växthusgasutsläpp på 3,1 miljoner ton.

## Förlängning av stöd till lätta ellastbilar

För att fler ska kunna byta ut sina fossildrivna fordon till eldrivna fordon avser regeringen förlänga klimatpremien till lätta ellastbilar. Förutom att förlängningen bidrar till att uppfylla Sveriges ESR-åtagande skapar stödet bättre förutsättningar för fordonstillverkare att utveckla utsläppsfria fordon.

Ansökningstrycket för lätta ellastbilar har varit högt. Klimatpremien, som redan visat sig påskynda introduktionen av eldrivna fordon, föreslås därmed att få ett tillskott på 700 miljoner 2027 och 800 miljoner 2028 till eldrivna lätta lastbilar.

Utan budgetsatsningen upphör möjligheten att söka stödet i oktober 2025. Förslaget innebär att stödet förlängs i två år, så att det blir möjligt att söka stödet fram till 2027 och att medel kan betalas ut under 2028. Satsningen beräknas minska gapet till Sveriges ESR-åtagande med ungefär 140 000 ton koldioxidekvivalenter.

## Permanent skattefrihet för förmån av laddel på arbetsplatsen

Som en del i omställningen till en fossilfri fordonsflotta infördes den 1 juli 2023 en tillfällig skattefrihet för förmån av elektricitet för laddning av vissa fordon. Skattefriheten gäller vid laddning av personbil klass I, lätt lastbil, motorcykel, moped eller cykel vid en laddningspunkt eller ett eluttag som tillhandahålls av arbetsgivaren i anslutning till arbetsplatsen.

Den tillfälliga skattefriheten upphör att gälla den 1 juli 2026. För att fortsatt gynna arbetsresor med laddbara fordon framför andra, mindre hållbara alternativ, avser regeringen att föreslå att skattefriheten ska gälla tills vidare.

För att öka incitamenten för arbetstagare med laddhybrid som förmånsbil att köra på el vid tjänstekörning avser regeringen också att föreslå en utvidgad avdragsrätt för drivmedelskostnader vid tjänsteresor. Det innebär att den som laddar sin laddhybrid på arbetsplatsen utan att betala för elektriciteten bör ha motsvarande avdragsrätt för drivmedelsutgifter vid tjänsteresor som den som har betalat allt drivmedel själv.

| **Elektrifiering av transportsektorn (miljoner kronor)** | | | |
| --- | --- | --- | --- |
|  | **2026** | **2027** | **2028** |
| **Förstärkning av Klimatklivet** | 1500 | 1540 | 1540 |
| **Förlängning av stöd till lätta ellastbilar** |  | 700 | 800 |

Förslagen bygger på en överenskommelse mellan regeringen och Sverigedemokraterna.
