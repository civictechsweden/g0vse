# Satsningar på ordnat mottagande och effektivt återvändande i migrationsbudgeten

– Sverige har i dag den lägsta asylrelaterade invandringen sedan 1985. Ett ordnat mottagande och ett effektivt arbete med återvändande bidrar till bättre kontroll över vilka som vistas i landet och minskar risken för utbredningen av ett skuggsamhälle. Med årets budgetproposition håller vi i den omläggning som påbörjats, säger migrationsminister Johan Forssell.

I budgetpropositionen för 2026 föreslås följande:

* Mottagandet av asylsökande ska vara ordnat
* Samhällsintroduktion för asylsökande utökas
* Etableringsboende för nyanlända införs
* Återvändandet effektiviseras genom att fler kan tas i förvar

Migrationsverket har en central roll i paradigmskiftet och behöver ges stabila planeringsförutsättningar för att kunna fullfölja sitt uppdrag och för att ordna ett bra mottagande av personer med tillfälligt skydd från Ukraina. Regeringen föreslår därför att Migrationsverket tillförs medel i budgetpropositionen för 2026.

## Mottagandet av asylsökande ska vara ordnat

Regeringen avser att återkomma med förslag om en ny mottagandelag som bland annat innebär skyldighet att delta i närvarokontroller på Migrationsverkets boenden och att vistas inom ett begränsat geografiskt område. Även personer som har fått avslag på sin asylansökan föreslås omfattas av bestämmelserna.

Omställningen av mottagningssystemet ställer krav på Migrationsverket att vidta åtgärder för att förstärka säkerheten och tryggheten på sina boenden. Det gäller särskilt i förhållande till barn som är en sårbar grupp. Regeringen föreslår därför att Migrationsverket tillförs medel för detta ändamål från och med 2026.

## Samhällsintroduktionen för asylsökande utökas

Regeringen föreslår att samhällsintroduktionen för asylsökande utökas från en till två dagar. Den utökade introduktionen ger möjlighet till fördjupad information om asylsökandes rättigheter och skyldigheter i Sverige om bland annat normer och värderingar. Migrationsverket föreslås tillföras medel för detta från och med 2026.

## Etableringsboende för nyanlända införs

Regeringen avser att föreslå ett nytt system för bosättning av nyanlända som bland annat innebär en nationell modell med tidsbegränsat etableringsboende. Syftet är att öka flexibiliteten och ge kommunerna ett större inflytande över mottagandet. Det ska även bli tydligare för nyanlända att det krävs egna ansträngningar för att försörja sig och hitta en långsiktig boendelösning. Migrationsverket och Boverket föreslås tillföras medel från och med 2026 för kostnader till följd av förslagen. Från 2027 beräknas medel även tillföras Arbetsförmedlingen och kommunerna samtidigt som förslaget beräknas innebära minskade anslag för länsstyrelserna till följd av ändrade uppgifter.

## Återvändandet effektiviseras genom att fler kan tas i förvar

Regeringen avser att återkomma med förslag på ett nytt regelverk för förvar som bland annat innebär utökade möjligheter att ta utlänningar i förvar, att särskilda säkerhetsavdelningar inrättas på förvaren och att nya former för uppsikt införs. Regeringen föreslår att Migrationsverket, migrationsdomstolarna och Migrationsöverdomstolen tillförs medel från och med 2026 för kostnader till följd av förslagen.

Förslagen bygger på en överenskommelse mellan regeringen och Sverigedemokraterna.

| **Satsningar på ordnat mottagande och effektivt återvändande (mnkr)** | | | |
| --- | --- | --- | --- |
|  | **2026** | **2027** | **2028** |
| **Mottagandet****av asylsökande ska vara ordnat** | 155,5 | 319 | 319 |
| **Omläggningen av migrationspolitiken – Förutsättningar för Migrationsverket** | 0 | 270 | 0 |
| **Samhällsintroduktion för asylsökande utökas** | 12 | 11 | 10 |
| **Etableringsboende för nyanlända införs** | 1,3 | 0 | 0 |
| **Återvändandet effektiviseras genom att fler tas i förvar** | 29 | 12 | 12 |
