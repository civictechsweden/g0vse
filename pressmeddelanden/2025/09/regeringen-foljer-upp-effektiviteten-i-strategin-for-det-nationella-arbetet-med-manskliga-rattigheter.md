# Regeringen följer upp effektiviteten i strategin för det nationella arbetet med mänskliga rättigheter

Arbetet med att främja mänskliga rättigheter i Sverige berör ett stort antal aktörer inom det offentliga vilket ställer krav på att arbetet är effektivt, systematiskt och samordnat. Med utgångspunkt i detta ses strategin från 2016 över, bland annat med hänsyn till att barnkonventionen blivit svensk lag och att Institutet för mänskliga rättigheter har inrättats.

– De mänskliga rättigheterna är universella och gäller för alla och envar. Efterlevnaden av de mänskliga rättigheterna kan inte tas för given, vare sig på kort eller lång sikt. Viktiga insatser har genomförts men arbetet behöver fortsätta. Genom att följa upp strategin säkerställer vi att regeringens arbete på området fortsatt är relevant och effektivt, säger jämställdhetsminister Nina Larsson.

Ett effektivt, samordnat och systematiskt arbete är avgörande för att uppnå målet om full respekt för Sveriges internationella åtaganden om mänskliga rättigheter. Mot bakgrund av detta ska Statskontoret:

• följa upp och analysera ändamålsenligheten och effektiviteten i regeringens strategi för det nationella arbetet med mänskliga rättigheter

• följa upp och analysera ändamålsenligheten i den sammanhållna strukturen i strategin samt

• lämna förslag på hur den sammanhållna strukturen kan utvecklas.

Uppdraget ska redovisas senast den 20 oktober 2026.
