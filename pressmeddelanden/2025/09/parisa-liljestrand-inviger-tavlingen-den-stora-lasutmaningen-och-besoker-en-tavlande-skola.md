# Parisa Liljestrand inviger tävlingen Den stora läsutmaningen och besöker en tävlande skola

– Tävlingen Den stora läsutmaningen är ett fantastiskt exempel på samverkan mellan förlag, företag och organisationer kring den viktiga frågan om ungas läsning och läsförståelse. Läsning har alltid berikat mitt liv. Fler barn behöver få möjlighet att hitta läslusten och nycklarna till litteraturen. Sverige ska vara ett läsande land, säger Parisa Liljestrand.

Den stora läsutmaningen är en lästävling för fjärdeklassare som startades 2021 i syfte att skapa läsglädje, bidra till vardagsläsning och fokusera på läskondis/mängd för barn. Initiativet är ett samarbete mellan förlagen Rabén & Sjögren, Bonnier Carlsen, Natur & Kultur och Adlibris. För att vara med i tävlingen behöver läraren anmäla sin klass. Klassen skriver sedan upp hur mycket de läser varje dag.

2024 deltog ca 65 000 fjärdeklassare i tävlingen, vilket är över hälften av alla fjärdeklassare i Sverige. Till tävlingen finns en mängd material att jobba med och diverse videomaterial samt en hemsida.
