# EU-minister Jessica Rosencrantz besöker Lund

– EU står alltmer i centrum för politiken och lösningarna på de uppgifter vi står inför är allt oftare europeiska. Det handlar inte minst om säkerhet, stödet till Ukraina, ekonomi och den gröna och digitala omställningen. För att fatta beslut som är bra för svenskar och européer krävs också bra diskussioner. Jag ser fram emot att vända och vrida på aktuella EU-politiska frågor med aktörer från hela samhället under EU Days i Lund, säger EU-minister Jessica Rosencrantz.

Under EU Days Lund håller EU-minister Jessica Rosencrantz ett anförande och deltar i en modererad frågestund. I fokus för årets forum står bland annat Sveriges 30-årsjubileum för EU-medlemskapet och 25-årsjubileet för Öresundsbron.

EU Days Lund är Sveriges största forum för dialog om EU-frågor. Evenemanget sammanför människor från offentlig sektor, näringsliv, universitet och EU-institutioner, samt studenter och allmänheten, för att nätverka och utbyta kunskap om Europas framtid och Sveriges roll i unionen. Forumet samarrangeras av Lunds kommun, Lunds universitet, EU-kommissionens representation i Sverige samt Europa Direkt Lund.

På plats i Lund gör EU-ministern även ett besök vid den internationella forskningsanläggningen European Spallation Source (ESS) för att få en inblick i verksamheten. Anläggningen började byggas 2014 och väntas gå i drift 2028. När ESS är färdigbyggd kommer den vara världens mest kraftfulla neutronkälla och utgör en strategiskt viktig forskningsinfrastruktur för att stärka, och boosta, Sveriges och Europas konkurrenskraft.

För mer information och intervjuförfrågningar, kontakta pressekreterare Hanna Johansen.
