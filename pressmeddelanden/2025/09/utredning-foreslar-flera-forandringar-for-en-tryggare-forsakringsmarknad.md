# Utredning föreslår flera förändringar för en tryggare försäkringsmarknad

De nya reglerna om krishantering för försäkringsföretag innebär bland annat att Riksgäldskontoret ska kunna besluta om resolution för ett försäkringsföretag som fallerar eller riskerar att fallera, i stället för att företaget försätts i konkurs. Detta nya alternativa insolvensförfarande ger ett ökat skydd för försäkringstagarna och säkerställer att kritiska funktioner kan upprätthållas.

Utredningen har även haft i uppdrag att beskriva för- och nackdelar med den nuvarande ordningen med en resolutionsdelegation vid Riksgäldskontoret, och se över reglerna om sanktionsavgifter för försäkrings- och tjänstepensionsföretag och om sådana företags möjlighet att ta upp förlagslån.

Betänkandet är omfattande och består av drygt 2 100 sidor, fördelade på fyra volymer. I betänkandet föreslås bland annat:

* att det införs en ny lag om resolution av försäkringsföretag
* ändringar i försäkringsrörelselagen
* utökade möjligheter för Finansinspektionen att besluta om sanktioner samt ett högre högsta belopp för sanktionsavgifter för försäkrings- och tjänstepensionsföretag
* regeländringar som ökar försäkringsföretags möjlighet ta upp förlagslån (lån som är efterställda andra borgenärers fordringar).

Krishanteringsdirektivet för försäkringsföretag och ändringarna i Solvens II-direktivet ska vara genomförda den 30 januari 2027.

Utredare har varit departementsrådet Tord Gransbo.
