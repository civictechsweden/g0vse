# Regeringen tillför medel till vargförvaltningen

– Regeringen verkar för att minska vargstammen på ett stegvis och kontrollerat sätt så att skydds- och licensjakten kan fortsätta samt att gynnsam bevarandestatus bibehålls. För detta krävs fler förvaltningsåtgärder, ökade resurser och tydliga delmål – det första är att vargstammen ska ned till 270 individer vid nästa licensjakt 2026, säger landsbygdsminister Peter Kullgren.

– För mer än tio år sedan beslutade riksdagen om ett tillkännagivande om en minskad vargstam. Det har varit en stor besvikelse att detta beslut inte har genomförts. Det är därför oerhört glädjande att vi nu efter ett intensivt arbete denna mandatperiod har en tydlig plan för hur detta ska gå till och att vi under 2026 kommer kunna se tydliga resultat, säger Martin Kinnunen, Sverigedemokraternas miljöpolitiska talesperson.

– Det är centralt att vargförvaltningen fungerar i praktiken. Vargen är i dag ett allvarligt bekymmer för djurhållning och trygghet på landsbygden. Nu tar regeringen tag i frågan och tillför de resurser som krävs för att stammen ska kunna minska stegvis och kontrollerat. Målet är tydligt – vi behöver en betydligt mindre vargstam, säger John Widengren, Moderaternas gruppledare i miljö- och jordbruksutskottet.

– Det är viktigt att främja en hållbar samexistens mellan människan och vargen och vi ser behovet av en mer välfungerande vargförvaltning. Därför välkomnar vi de steg som nu tas för att minska vargpopulationen stegvis och kontrollerat med åtgärder som ger en frisk stam med förutsättningar att överleva på lång sikt. Att minskningen sker utan att försämra förutsättningarna för skyddsjakt är mycket viktigt, säger Elin Nilsson, Liberalernas miljö- och landsbygdspolitiska talesperson.

Förvaltningsåtgärderna som behövs avser:

* ökade inventeringsinsatser
* ökad genetisk kunskap
* ökad övervakning
* beredskap för flytt av genetiskt viktiga individer
* ökat förebyggande arbete
* ett omfattande förankringsarbete regionalt och lokalt.

Förslaget bygger på en överenskommelse mellan regeringen och Sverigedemokraterna.

| **Utökade förvaltningsåtgärder för varg (miljoner kronor)** | | | |
| --- | --- | --- | --- |
|  | **2026** | **2027** | **2028** |
| **UO20 1:3 Åtgärder för värdefull natur** | 81,3 | 124,9 | 132,1 |
