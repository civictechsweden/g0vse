# Sänkt dansbandsmoms

Dans och kultur berikar Sverige. Den lägre befintliga kulturmomssatsen på 6 procent gör det billigare att exempelvis gå på opera, konsert och teater. Det är bra och så ska det fortsätta vara.

Svenska dansband är en viktig del av Sveriges kulturliv. Samtidigt beskattas dansbandsevenemang och andra danstillställningar med en högre momssats jämfört med andra liknande kulturella evenemang. Det leder till högre pris för besökarna och minskar tillgängligheten till dansbandsevenemang. Den högre beskattningen missgynnar inte minst dansbanden och den del av svensk kultur som dansbandsmusik är en del av.

Regeringen aviserar därför i budgetpropositionen för 2026 att den högre beskattningen på dansband avskaffas från och med 1 juli 2026. Förslaget innebär att mervärdesskattesatsen på tillträden till danstillställningar sänks från 25 till 6 procent, det vill säga till samma nivå som andra kulturarrangemang. Förslaget aviseras i regeringens höstbudget och beräknas minska skatteintäkterna 2026 med cirka 220 miljoner kronor.

Förslaget föreslås träda i kraft den 1 juli 2026.

Förslaget bygger på en överenskommelse mellan regeringen och Sverigedemokraterna.

| **Sänkt dansbandsmoms (mnkr)** | | | |
| --- | --- | --- | --- |
|  | **2026** | **2027** | **2028** |
| **Offentligfinansiell effekt** | 220 | 440 | 440 |
