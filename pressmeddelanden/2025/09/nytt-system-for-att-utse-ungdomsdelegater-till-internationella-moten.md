# Nytt system för att utse ungdomsdelegater till internationella möten

Det nya systemet innebär att de partier som står på tur för att utse ledamöter till ett internationellt möte kommer att kontaktas för att, tillsammans med sina ungdomsförbund, även ges möjlighet att utse varsin ungdomsdelegat.

Ungdomsdelegater deltar nu på FN:s generalförsamlings öppnande i New York. Delegaterna kommer också att delta i det toppmöte om ungdomsfrågor som äger rum samma vecka.

– Vi i regeringen tycker det är viktigt att inkludera ungdomsdelegater i vår delegation till FN:s generalförsamling. Världen står inför allvarliga utmaningar inom fred och säkerhet, handel, utveckling och klimat. Engagemanget hos en ung generation är därför viktigare än någonsin, säger utrikesminister Maria Malmer Stenergard.

Riksdagen deltar med två ledamöter i FN:s generalförsamlings öppnande. I år utses ledamöterna av Centerpartiet respektive Kristdemokraterna, som därför också ombetts utse ungdomsdelegater i samråd med sina ungdomsförbund.

– Vi välkomnar Emelie Nyman, förbundsordförande i Centerns ungdomsförbund CUF, och Louise Hammargren, förbundsordförande i Kristdemokraternas ungdomsförbund KDU, att delta i högnivåveckan i New York. De kommer bland annat att närvara vid ungdomstoppmötet den 24 september, säger bistånds- och utrikeshandelsminister Benjamin Dousa.
