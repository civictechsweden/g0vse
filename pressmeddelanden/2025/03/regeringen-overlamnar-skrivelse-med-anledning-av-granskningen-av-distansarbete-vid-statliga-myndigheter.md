# Regeringen överlämnar skrivelse med anledning av granskningen av distansarbete vid statliga myndigheter

Riksrevisionen har granskat om statens hantering av möjligheten för anställda att arbeta på distans bidrar till att myndigheternas verksamhet bedrivs effektivt. Granskningen har genomförts mot bakgrund av den ökade förekomsten av distansarbete vid statliga myndigheter efter covid-19 pandemin samt de risker och fördelar som förändringen innebär.

Riksrevisionens övergripande bedömning är att de anställdas möjlighet att arbeta på distans inte har haft någon påtaglig påverkan på om myndigheternas verksamhet bedrivs effektivt. Distansarbetet bedöms ha medfört vissa positiva konsekvenser för myndigheternas verksamheter. Andra aspekter av arbetsmiljön, som det sociala samspelet mellan anställda och förutsättningarna för samarbete inom myndigheten, bedöms ha påverkats negativt för flera myndigheter.

– Digitaliseringen tog stora kliv framåt under pandemin och det har påverkat allt från lokalbehov till möjligheten att arbeta på distans. Regeringen delar bedömningen att det är viktigt att fortsätta följa hur distansarbete tillämpas i myndigheterna och vilka konsekvenser det får för såväl effektivitet som arbetsmiljö, säger civilminister Erik Slottner.
