# Regeringen går vidare med förslag om utökade möjligheter till kontaktförbud

– Skyddet för våldsutsatta kvinnor och barn måste stärkas. Ingen ska behöva anpassa sitt liv utifrån våld eller annat förtryck. Därför går regeringen nu vidare med förslag som syftar till att stärka kontaktförbudslagstiftningen. Det ska bli lättare att få det skydd som ett kontaktförbud innebär och skyddet ska bli mer effektivt. Kontaktförbud ska kunna användas oftare och omfatta större områden, exempelvis en hel kommun. Med förslagen som regeringen beslutat om ser vi till att förövarens frihet begränsas – inte offrets, säger justitieminister Gunnar Strömmer.

– Ändringen av kontaktförbudslagstiftningen är en viktig del i regeringens politik för att stärka brottsofferperspektivet. Våldsutsatta kommer att få ökad trygghet och frihet när det nu i stället blir förövarna som får sin frihet begränsad, säger jämställdhetsminister Paulina Brandberg.

– Nu tar vi ännu ett steg för att utöka möjligheterna för kontaktförbud på flera plan och därigenom vända fokuset till att skydda brottsoffret och säkerställa deras trygghet, säger Henrik Vinge, ordförande i justitieutskottet.

Regeringens förslag innebär bland annat att

* otillbörlig övervakning genom exempelvis GPS-utrustning eller appar ska införas som en ny grund för kontaktförbud,
* kontaktförbud ska få meddelas för att skydda målsägande och vittnen i en rättsprocess,
* det ska införas en presumtion för kontaktförbud efter allvarliga brott i nära relationer,
* särskilt utvidgade kontaktförbud ska kunna meddelas som en förstahandsåtgärd,
* kontaktförbud ska kunna omfatta större geografiska områden, i vissa fall en hel kommun eller ett ännu större område, och
* beslut om kontaktförbud ska få delges genom husrannsakan.

Lagändringarna föreslås träda i kraft den 1 juli 2025 och bygger på en överenskommelse mellan regeringen och Sverigedemokraterna.
