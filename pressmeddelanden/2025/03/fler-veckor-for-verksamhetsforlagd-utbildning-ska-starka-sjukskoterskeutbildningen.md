# Fler veckor för verksamhetsförlagd utbildning ska stärka sjuksköterskeutbildningen

– Den här satsningen är ett viktigt steg för att säkerställa att vi har tillräckligt med vårdpersonal i framtiden. Genom att öka antalet VFU-veckor och stärka handledarnas pedagogiska kompetens, kan vi ge sjuksköterskestudenterna den praktiska erfarenhet de behöver för att möta vårdens utmaningar, säger sjukvårdsminister Acko Ankarberg Johansson.

För att säkerställa att fler sjuksköterskestudenter får möjlighet att genomföra sin VFU, kommer regioner och kommuner att få ekonomiskt stöd. Detta stöd ska användas för att skapa fler platser där studenter kan tillämpa och integrera sina teoretiska kunskaper och praktiska färdigheter inom olika vårdformer, såsom sluten vård, öppenvård och olika boendeformer. Syftet med uppdraget är att öka tillgången till fler hälso- och sjukvårdsverksamheter där studenter i sjuksköterskeutbildningen kan genomföra sin VFU, vilket möjliggör fler utbildningsplatser på universitet och högskola.

En viktig del av satsningen är att främja pedagogisk kompetensutvecklingen hos handledare och andra pedagogiska funktioner inom vården. Sjuksköterskor ska ha pedagogisk kompetens för att kunna leda utbildnings- och handledningsaktiviteter för studenter såväl som kollegor, patienter och närstående för att uppnå god och säker vård. Genom att stärka utbildningsstödjande strukturer i hälso- och sjukvården, ska arbetsgivarna kunna ta emot fler studenter och säkerställa en hög kvalitet på utbildningen.

Socialstyrelsen får totalt 229 150 000 kronor för uppdraget, varav 228 650 000 kronor ska fördelas till regionerna och kommunerna. Resterande 500 000 kronor får användas för Socialstyrelsens kostnader för administration och uppföljning.

Regeringen ser att det finns skäl att vidta ytterligare åtgärder för att komma till rätta med bristen på sjuksköterskor. Regeringens avsikt är att antalet sjuksköterskor på sikt ska öka och därmed stärka den framtida kompetensförsörjningen av sjuksköterskor och specialistsjuksköterskor inom hälso- och sjukvården.
