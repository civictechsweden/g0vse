# Regeringen tillsätter utredning om förbud mot uppfödning av djur för pälsproduktion

– Frågan om uppfödning av djur för pälsproduktion har diskuterats under lång tid. Regeringen har tidigare beslutat om ett stöd om frivillig avveckling av minkuppfödning för att det ska kunna ske på ett ordnat sätt. Som en naturlig följd av stödet går vi nu vidare och utreder ett förbud mot uppfödning av djur för pälsproduktion, säger landsbygdsminister Peter Kullgren.

Syftet med utredningen är dels att skapa en ändamålsenlig reglering som förbjuder uppfödning och hållande av djur för pälsproduktion, dels att klargöra rätten till ersättning för eventuella kvarvarande eller nyetablerade uppfödare.

Utredaren ska bland annat:

* analysera vilka ändringar som behövs för att förbjuda uppfödning och hållande av djur för pälsproduktion
* analysera om och i vilken utsträckning eventuella kvarvarande eller nyetablerade pälsdjursuppfödare ska ha rätt till ersättning
* bedöma hur eventuell ersättning till den som berörs av ett förbud mot pälsdjursuppfödning i sådana fall ska beräknas
* lämna förslag på övriga åtgärder som bedöms nödvändiga för att införa ett förbud mot uppfödning av djur för pälsproduktion.

Eva-Lotta Hedin, lagman för Förvaltningsrätten i Stockholm, har utsetts till särskild utredare och ska redovisa uppdraget senast den 28 februari 2026.
