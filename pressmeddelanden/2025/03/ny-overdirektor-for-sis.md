# Ny överdirektör för SiS

Caroline Oredsson har under de senaste fem åren bland annat arbetat som rättschef och avdelningschef vid Kriminalvården, och som chefsjurist och avdelningschef vid Länsstyrelsen Blekinge. Caroline Oredsson har även flera års erfarenhet från förvaltningsdomstol, bland annat Förvaltningsrätten i Malmö. Hon har även som utredare lett arbetet med utredningen om Ökad trygghet och säkerhet på särskilda ungdomshem och LVM-hem – Slutredovisning angående frågor om Statens institutionsstyrelses särskilda befogenheter (Ds 2024:26) som presenterade sina förslag hösten 2024.

– Den statliga barn- och ungdomsvården har ett oerhört viktigt uppdrag när det kommer till den allvarliga situationen med allt yngre personer som påträffas i samband med grova våldsbrott och kriminella nätverksuppgörelser. Caroline Oredssons långa och gedigna erfarenhet blir mycket värdefull på SiS när regeringen fortsätter att vidta åtgärder för att reformera den statliga barn- och ungdomsvården. Situationen för barn och unga i samhällets vård ska alltid leda till det bättre, aldrig till det sämre, säger socialtjänstminister Camilla Waltersson Grönvall.

Överdirektören kommer att vara generaldirektörens ställföreträdare, med uppgift att förstärka myndighetsledningen.

Caroline Oredsson tillträder sin tjänst den 2 juni 2025. Förordnandet som överdirektör gäller tills vidare, dock längst till och med den 1 juni 2029.
