# Största civila stödpaketet till Ukraina presenteras

– Vi måste stärka Ukrainas motståndskraft på alla sätt. Ukrainarna försvarar både sin egen och vår frihet och säkerhet. Därför presenterar vi idag Sveriges största civila stödpaket hittills. Det nya stödet fokuserar på de mest angelägna behoven som energiförsörjning, bostäder, sjukvård, minröjning, tryggad skolgång för barn, yrkesutbildningar för kvinnor och stöd till krigsveteraner. Paketet kommer göra verklig skillnad för många ukrainare, säger bistånds- och utrikeshandelsminister Benjamin Dousa.

Stödet som aviseras går till humanitär hjälp och till Ukrainas uppbyggnad och utveckling. Paketet uppgår till totalt 1 414 250 000 kronor för 2025 vilket finansieras genom omfördelningar inom ramen för årets biståndsbudget. Sveriges totala bistånd till Ukraina för 2025 beräknas därmed uppgå till 7,8 miljarder kronor, motsvarande nära 14% av årets biståndsbudget.

– Civilsamhället har i krig och kristillstånd en nyckelroll. Etablerade civilsamhällesorganisationer är ofta först på plats i en krissituation, ser nöden och behoven och finns där med sina många gånger ideella krafter. Deras bidrag är omistligt. Nu stärker vi stödet till Ukrainska Röda Korset med 100 miljoner kronor, säger socialminister Jakob Forssmed (KD).

– Putin vill inte bara vinna över Ukraina militärt utan också omöjliggöra civilt liv. Men Ryssland måste förlora kriget. Därför är det här stödet oerhört viktigt, det handlar om att Ukraina ska segra, säger Joar Forssell, utrikespolitisk talesperson (L).

– I det rådande säkerhetspolitiska läget är det av yttersta vikt att Sverige stöttar Ukraina på fler sätt än enbart militärt. Ett starkt och brett stöd till Ukraina är avgörande för både Sveriges och Europas säkerhet. Med detta stödpaket breddar vi vårt stöd till Ukraina i dess kamp mot rysk aggression, säger Aron Emilsson (SD), ordförande i utrikesutskottet.
