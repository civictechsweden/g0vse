# Regeringen har beslutat om lagrådsremissen En lag om public service

I den nya lagen ska det finnas bestämmelser om public service-uppdraget, granskningen av program, finansieringen av uppdraget samt vissa regler om att utse styrelseledamöter och verkställande direktör i ett public service-företag.

– Regeringen har tagit fasta på public service-kommitténs förslag till ny lag om public service. Vår bedömning är att lagstiftningen kommer att skapa en mer enhetlig och ändamålsenlig reglering av public service. Regleringen kommer att bidra till att upprätthålla och värna verksamheternas oberoende och integritet samt möjliggöra kontinuitet och tydlighet för public service, säger kulturminister Parisa Liljestrand.

I den föreslagna lagen om public service regleras vilka villkor regeringen får ställa upp för public service-uppdraget. Med stöd av lagen kommer regeringen att kunna ställa upp motsvarande villkor som ställs i dag. Villkoren kommer dock, till skillnad från i dag, att kunna omfatta allt innehåll från public service, oavsett hur det distribueras. Möjligheten att granska innehåll utökas också så att granskningen kan omfatta allt innehåll. Regleringen för innehåll från public service blir därmed teknikneutral.

I maj kommer regeringen att återkomma med förslag i en proposition till riksdagen om vilka villkor som bör ställas upp för public service 2026­­–2033 och hur mycket medel som bör tilldelas.
