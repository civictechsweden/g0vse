# Ny utredning för att stärka arbetet mot hedersrelaterat våld och förtryck i förskolan och skolan

– Varje barn eller ungdom som utsätts för våld och förtryck i hederns namn är ett för mycket. Det är viktigt att hela vuxenvärlden står enade och arbetar tillsammans för att förebygga, upptäcka och motverka hedersrelaterat våld och förtryck och att alla barn och unga som är utsatta, eller som riskera att utsättas, får relevant stöd och hjälp, säger skolminister Lotta Edholm.

Det är viktigt att förskolan och skolan får rätt förutsättningar att vara en fristad. Tyvärr är det inte alltid så i dag. All personal har inte den kunskap eller de förutsättningar som krävs för att kunna se tecken på att barn far illa av hedersnormer. Dessutom finns det personal i förskolan och skolan som själva bär på hedersnormer och tar med det i sitt arbete. Den tystnadskultur som finns, som innebär att kännedom eller oro för att barn och unga är drabbade inte tas på allvar och anmäls, måste brytas.

## Utredningens uppdrag

Utredningen som regeringen tillsätter kommer ha ett mycket viktigt uppdrag i att stärka förskolans och skolans möjligheter att förebygga, upptäcka, förhindra och motverka att barn och unga begränsas i sin frihet och utveckling på grund av hedersrelaterat våld och förtryck. Utredningen ska lämna förslag på åtgärder för att stärka arbetet mot hedersrelaterat våld och förtryck i förskolan, skolan och fritidshemmet, bland annat:

* Kartlägga och analysera förekomst av hedersrelaterat våld och förtryck, tystnadskultur och upprätthållande av hedersnormer och föreslå åtgärder för att motverka detta.
* Föreslå åtgärder för hur personal kan få ett starkare stöd i att förebygga, upptäcka och motverka hedersrelaterat våld och förtryck samt föreslå åtgärder för att förebygga och motverka att personal upprätthåller eller förstärker hedersnormer.
* Föreslå hur elevhälsans roll för att förebygga, upptäcka och motverka hedersrelaterat våld och förtryck kan tydliggöras.
* Vid behov föreslå hur ett individuellt anpassat stödsystem för barn och elever som är utsatta för hedersrelaterat våld och förtryck eller andra likvärdiga kränkningar på grund av kön, sexuell läggning eller könsidentitet kan utformas.
* Vid behov föreslå andra åtgärder för att stödja barn och elever som är utsatta för hedersrelaterat våld och förtryck eller andra likvärdiga kränkningar på grund av kön, sexuell läggning, könsidentitet eller könsuttryck.

– För barn som är utsatta för hedersrelaterat våld och förtryck kan förskolan och skolan vara den enda platsen där de kan vara sig själva och ta kontakt med vuxna för att få stöd och hjälp. Det är oerhört viktigt att förskolan och skolan kan vara en trygg plats där man kan få stöd och vara fri att forma sitt eget liv, säger socialtjänstminister Camilla Waltersson Grönvall.

– Det är bra att det nu aviseras tydliga regelverk för att motverka och bekämpa all form av hederskultur och hedersrelaterat våld på förskolor och skolor. Personalen behöver känna ett starkt stöd från samhället för att stå emot föräldrar och andra anhöriga som upprätthåller hedersnormer av olika slag. Det är viktigt att personalen kompetensutvecklas och ännu viktigare att barnen kan känna sig säkra på att såväl förskolan som skolan utgör trygga miljöer att vistas i, säger Patrick Reslow, skolpolitisk talesperson för Sverigedemokraterna.

– Varje elev ska känna att skolan finns där för dem, inte minst de elever som lever under hedersförtryck. Därför är det avgörande att elevhälsans personal har rätt kunskaper och verktyg för att se, förstå och agera. Samverkan med socialtjänsten och andra instanser spelar en viktig roll för att se till att ingen elev lämnas ensam i en svår situation, säger Mathias Bengtson, utbildningspolitisk talesperson för Kristdemokraterna.

Rebecca Lagh blir särskild utredare. Utredningen ska lämna sina förslag senast den 12 augusti 2026.
