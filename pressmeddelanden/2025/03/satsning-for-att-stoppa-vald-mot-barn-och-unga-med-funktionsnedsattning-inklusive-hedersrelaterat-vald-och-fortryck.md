# Satsning för att stoppa våld mot barn och unga med funktionsnedsättning, inklusive hedersrelaterat våld och förtryck

Alla människor, oavsett funktionsförmåga, har rätt till ett liv utan våld och förtryck. Barn och unga med funktionsnedsättning är särskilt sårbara när det gäller utsatthet för våld och bland verksamheter som möter dessa personer  finns behov av anpassade metoder och verktyg.

Myndigheten för delaktighet får ett nytt uppdrag att sprida framtaget stöd- och utbildningsmaterial för att förebygga och motverka våld mot barn och unga med funktionsnedsättning. Myndigheten ska genomföra kunskapshöjande insatser till relevanta verksamheter med utgångspunkt i den fördjupade kunskapen om hedersrelaterat våld och förtryck som myndigheten tagit fram i tidigare uppdrag, inklusive könsstympning av flickor och kvinnor.

- Personer med funktionsnedsättning, särskilt barn och unga, är extra utsatta när det gäller hedersrelaterat våld. Våldet kan också vara direkt kopplat till funktionsnedsättningen. Det är därför viktigt att yrkesverksamma har kunskap om dessa individers specifika utsatthet och behov, säger jämställdhets och arbetslivsminister Paulina Brandberg.

- Världen för barn med funktionsnedsättning kan vara väldigt grym. Vi vet till exempel att det är vanligare att elever med funktionsnedsättning mobbas i skolan och trakasseras på nätet. Våldet finns i alla miljöer där barn rör sig och kan ta sig olika former, som psykisk misshandel och sexuella övergrepp. Det här kan vi aldrig acceptera och därför är det så viktigt med det här uppdraget, som gör att vi ser till att verksamheter som möter våldsutsatta barn har den bästa och senaste kunskapen, säger socialminister Jakob Forssmed.

- Alla barn och unga har rätt till en trygg och säker uppväxt. Däremot får barn och unga med funktionsnedsättning allt för ofta utstå stora konsekvenser av hedersrelaterat våld och förtryck. Detta våld och förtryck är ett av de största sveken mot grundläggande mänskliga rättigheter, och vi måste få bättre kunskaper att effektivt förebygga och bekämpa det, säger socialtjänstminister Camilla Waltersson Grönvall.

Barn och unga med funktionsnedsättning som blir utsatta för våld kan ha olika behov av stöd. Exempelvis kan vissa barn behöva kommunikationsstöd för att kunna uttrycka sin vilja och kunna berätta om sina erfarenheter. Funktionsnedsättningar som påverkar förmågan att kommunicera, att förstå och bli förstådd, medför en särskild sårbarhet om våld förekommer. Skam och okunskap i familjen när det gäller funktionsnedsättningen kan göra att våldet och förtrycket blir svårare att upptäcka.

Uppdraget ska genomföras i samverkan med Jämställdhetsmyndigheten, Socialstyrelsen, Linköpings universitet (Barnafrid – Nationellt centrum för kunskap om våld mot barn), länsstyrelserna samt regioner, kommuner och andra för uppdraget relevanta myndigheter och aktörer.

Myndigheten för delaktighet ska senast den 15 februari 2026 lämna en muntlig delredovisning av uppdraget och senast den 30 mars 2027 lämna en slutredovisning av uppdraget till Regeringskansliet (Arbetsmarknadsdepartementet och Socialdepartementet).
