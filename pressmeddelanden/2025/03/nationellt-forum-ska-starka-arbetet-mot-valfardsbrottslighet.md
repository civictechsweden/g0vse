# Nationellt forum ska stärka arbetet mot välfärdsbrottslighet

Välfärdsbrottsligheten har blivit alltmer märkbar inom kommuners och regioners verksamheter. För att motverka denna utveckling behöver samverkan mellan kommuner, regioner och statliga myndigheter öka, kunskap behöver delas och handfast stöd behöver ges. Idag finns dock inget gemensamt forum för kommuner, regioner och statliga myndigheter i arbetet mot välfärdsbrottslighet.

– Att oseriösa aktörer utnyttjar ersättningssystemen för att finansiera sin kriminella verksamhet är helt oacceptabelt. Det innebär inte bara att våra skattemedel missbrukas utan också att patienter riskerar att få bristfällig vård och att patientsäkerheten inte kan säkerställas. Kommunerna och regionerna måste få rätt kanaler och kunskapsstöd för att tillsammans kunna förhindra den här ökande typen av brottslighet, säger sjukvårdsminister Acko Ankarberg Johansson.

– Det är helt oacceptabelt att kriminella tränger sig in i olika delar av välfärden. Vi måste arbeta tillsammans för att den välfärd som människor möter ska vara trygg och säker. Det gäller inte minst att de som möter samhällsvården får den år den vård, trygghet och säkerhet de behöver och har rätt till, säger socialtjänstminister Camilla Waltersson Grönvall.

Nu får Socialstyrelsen i uppdrag att utveckla och hålla samman ett nationellt forum för lärande och kunskapsspridning om välfärdsbrottslighet. Forumet ska samla aktörer inom hälso- och sjukvården, tandvården, socialtjänsten och verksamhet enligt lagstiftningen om stöd och service till vissa funktionshindrade.

Målet med forumet är att kommuner och regioner ska få bättre förutsättningar i sitt arbete att förebygga, förhindra och upptäcka välfärdsbrottslighet. Forumet ämnar också utveckla kunskapsutbytet mellan berörda myndigheter och kommunal sektor, för att stärka det gemensamma arbetet och aktörernas samverkan.

För uppdraget får Socialstyrelsen under 2025 använda 3,6 miljoner kronor.
