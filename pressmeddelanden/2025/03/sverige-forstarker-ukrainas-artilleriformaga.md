# Sverige förstärker Ukrainas artilleriförmåga

– Ukraina är i stort behov av artilleri och artilleriammunition. Detta har sedan Rysslands fullskaliga invasion inleddes varit högt prioriterat av Ukraina. Det var Ukrainas försvarsminister Rustem Umjerov tydlig med när jag träffade honom i helgen, säger försvarsminister Pål Jonson.

Sverige kommer tillsammans med EU och våra transatlantiska partners att fortsätta stärka Ukraina genom militära donationer. Inom ramen för det sedan tidigare presenterade 18:e militära stödpaketet till Ukraina har FMV fått ett bemyndigande att upphandla artillerisystem för donation till Ukraina.

Det totala värdet av donationerna är cirka 3 miljarder kronor och innehåller:

* 18 Archerpjäser från BAE Systems Bofors. Sverige har sedan tidigare donerat 8 Archerpjäser till Ukraina.
* 5 Arthur artillerilokaliseringsradarsystem från Saab. Systemet Arthur används till att upptäcka artilleriprojektiler och beräkna var de kommer ifrån. Detta för att kunna lättare kunna bekämpa fiendens artilleri. Arthur har tidigare donerats till Ukraina av Sverige och Storbritannien.
* Finansiellt stöd till Ukrainas försvarsindustri genom det danska initiativet. Stödet kan exempelvis ge möjligheter att användas till produktion av 155 mm ammunition eller det ukrainska artillerisystemet Bohdana

Genom ökade produktionsvolymer hos svensk försvarsindustri bidrar detta artilleripaket till att stärka försörjningssäkerheten och produktionskapaciteten för försvarsmateriel i Sverige, Ukraina och Europa.

Sverige avser också att delta i den artillerikoalition som finns under UDCG (Ukraine Defense Contact Group). Koalitionen har till syfte att koordinera stödet för att utveckla och stärka Ukrainas artilleriförmåga och öka interoperabiliteten med Nato.

Leveranser av Arthur planeras påbörjas under 2025 och Archer under 2026.
