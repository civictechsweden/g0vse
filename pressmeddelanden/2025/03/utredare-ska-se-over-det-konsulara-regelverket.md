# Utredare ska se över det konsulära regelverket

- Det behöver klargöras vilka personer som ska ha möjlighet att få svenskt konsulärt stöd när de befinner sig utomlands och i vilka situationer ett sådant stöd kan lämnas. Utredningen ska bland annat undersöka vilken betydelse det har för det konsulära stödet om utrikesdepartementet har avrått från att resa. Även betydelsen av enskildas anknytningsgrad till Sverige ska utredas, likaså vilken betydelse dubbelt medborgarskap kan ha för det konsulära stödet, säger utrikesminister Maria Malmer Stenergard.

De senaste årens konsulära krishantering och den individkonsulära verksamheten har visat på ett behov av en översyn av det konsulära regelverket. Det övergripande syftet med utredningen är att göra utrikes­förvalt­ningens konsulära uppdrag tydligare, mer ändamålsenligt och förutsebart. Utgångspunkten ska fortsatt vara principen om den enskildes ansvar för sin vistelse utomlands.
