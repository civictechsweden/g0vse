# Hållbart flyktingmottagande, hälsa och mänskliga rättigheter i fokus när bistånds- och utrikeshandelsminister Benjamin Dousa besöker Uganda

Uganda är Afrikas största mottagare av människor på flykt med nästan två miljoner flyktingar i landet. Benjamin Dousa besöker Uganda i en kritisk period för regionen, med en väpnad konflikt i östra delarna av grannlandet Demokratiska Republiken Kongo.

– Svenskt stöd till Uganda gör konkret skillnad genom att flyktingar i landet får skydd och tillgång till vård och förnödenheter. Situationen ställer stora krav på att skapa långsiktiga och hållbara förutsättningar för flyktingars självförsörjning. Det fortsätter Sverige att stödja, bland annat genom den nya femåriga strategin för svenskt bistånd till Uganda. Regeringen satsar även 4,3 miljarder kronor de kommande fem åren på global hälsa, bland annat till mödrahälsovård, preventivmedel och säkra aborter för att förbättra situationen för flickor och kvinnor i till exempel Uganda, säger bistånds- och utrikeshandelsminister Benjamin Dousa.

– Under besöket kommer Benjamin Dousa besöka nordvästra Uganda för att se hur svenska biståndsmedel bidrar till att lindra den humanitära situationen för nyanlända flyktingar. I huvudstaden Kampala kommer bistånds- och utrikeshandelsministern besöka hälsokliniker samt samtala med mottagare av svenskt stöd som syftar till att stärka kvinnors ekonomiska egenmakt och företagande. Dousa har även möten för att lyfta svenska företagslösningar som kan bidra till en grön och digital omställning som en del av ambitionen att öka handelsutbytet med Uganda.
