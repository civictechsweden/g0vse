# Ytterligare åtgärder på F-skattens område

Regeringen kraftsamlar för att strypa den kriminella ekonomin och därigenom krossa den organiserade brottsligheten. En viktig del i det arbetet är att stoppa kriminella från att använda företag som brottsverktyg.

Regeringen har därför beslutat om en lagrådsremiss som stärker Skatteverkets kontroller av företag som har eller som ansöker om godkännande för F-skatt. Anledningen är att ett godkännande för F-skatt som missbrukas kan användas som verktyg för den kriminella ekonomin, bland annat genom skattefusk. Det är viktigt att endast seriösa företag är godkända för F-skatt då det ofta ses som en kvalitetsstämpel och innebär att ett företag själv är ansvarig för att betala in skatter och avgifter.

– Vi kraftsamlar för att strypa den kriminella ekonomin och därför ska vi stoppa att företag utnyttjas för kriminella syften. Med bättre F-skattekontroller kan vi motverka det, säger finansminister Elisabeth Svantesson

I lagrådsremissen föreslås bland annat att ett nytt hinder för godkännande, och en ny grund för återkallelse, införs för den som inte har följt ett beslut om återbetalning när det gäller skattereduktion för installation av grön teknik. Lagrådsremissen innehåller även förslag på ett nytt hinder för godkännande och en ny grund för återkallelse av F-skatt när ett utländskt företag, utan fast driftställe i Sverige, inte har följt ett föreläggande att lämna särskilda uppgifter för bedömning av skattskyldigheten enligt inkomstskattelagen. Utländska företag utan fast driftställe i Sverige ska lämna särskilda uppgifter för att Skatteverket ska kunna bedöma om företaget har fast driftställe och om det är skyldigt att lämna inkomstdeklaration i Sverige. En sådan bestämmelse finns redan för den sökande eller den som är godkänd inte har följt ett föreläggande att lämna inkomstdeklaration.

Förslagen i lagrådsremissen ska ses som komplement till tidigare beslutade förbättringar av myndigheternas F-skattekontroller som trädde i kraft 1 januari 2025.

Förslaget föreslås träda i kraft den 1 november 2025.
