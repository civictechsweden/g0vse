# Elevers skapande i fokus när Parisa Liljestrand besöker skola i Nynäshamn

– Alla barn har rätt till kultur. Det är därför viktigt att barn kan möta professionell kultur i skolan. Vi i regeringen är stolta över det statsbidrag för en skapande skola som ger många elever tillgång till konst och kultur på ett sätt som de inte hade fått annars, säger kulturminister Parisa Liljestrand.

De nationella kulturpolitiska målen anger att barns och ungas rätt till kultur särskilt ska uppmärksammas. Sedan 2008 kan skolor söka statsbidrag för att kulturella och konstnärliga uttryck ska integreras i förskoleklassen, grundskolan och i vissa särskilda utbildningsformer. Genom satsningen får elever ökade möjligheter att tillsammans med professionell kulturverksamhet uppleva och utveckla förståelse för kulturens olika uttrycksformer samt utveckla sitt eget skapande. Satsningen når omkring 7 av 10 elever och den främjar även de professionella kulturskaparna.  Det är skolans huvudmän som kan söka bidraget.

I budgeten för 2025 har regeringen förstärkt Skapande skola med 50 miljoner kronor. Anslaget uppgår 2025 till 226 miljoner kronor.

Ca 85 procent av medlen för denna satsning går till konstnärerna och kulturskaparna.
