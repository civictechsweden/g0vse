# Regeringen effektiviserar konkurshanteringen

Förslagen i propositionen innebär att tingsrättens roll renodlas genom att ett stort antal uppgifter flyttas till andra aktörer. Samtidigt förenklas förfarandet, bland annat genom att åtgärder som i dag kräver inblandning från flera aktörer utförs enbart av förvaltaren eller tillsynsmyndigheten.

Flera av de uppgifter som tingsrätten i dag utför ska flyttas över till tillsynsmyndigheten (Kronofogdemyndigheten) eller konkursförvaltaren. Tingsrätten ska även fortsättningsvis pröva konkursansökan och förordna konkursförvaltare. Därefter ska tingsrätten endast involveras i handläggningen när det behövs för att pröva tvistiga frågor.

– Denna reform frigör viktiga resurser hos domstolarna och säkerställer att konkursreglerna kan fylla sin funktion på ett bättre sätt, säger justitieminister Gunnar Strömmer.

Den reform av konkursförfarandet som regeringen nu föreslår för riksdagen är den största förändringen sedan den nuvarande konkurslagen tillkom 1987.

Lagändringarna föreslås träda i kraft den 1 juli 2026.
