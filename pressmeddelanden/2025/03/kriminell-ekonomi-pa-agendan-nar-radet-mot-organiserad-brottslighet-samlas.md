# Kriminell ekonomi på agendan när rådet mot organiserad brottslighet samlas

Myndigheterna har uppskattat att den kriminella ekonomin omsätter cirka 100–150 miljarder kronor per år. I regeringens nationella strategi mot organiserad brottslighet är ett av målen att slå sönder den kriminella ekonomin.

De kriminella drivs av pengar. För att effektivt bekämpa den organiserade brottsligheten är det därför avgörande att strypa deras finansiella resurser. I arbetet mot målet ingår bland annat att förhindra utnyttjandet av offentliga medel, öka återtagandet av brottsvinster och förhindra att företag och andra juridiska personer används som brottsverktyg.

Diskussionerna under dagens möte kommer att handla om hur myndigheternas arbetssätt och samarbeten kan förbättras ytterligare i arbetet mot kriminell ekonomi, nya typer av brottsupplägg, brottsverktyg och möjliggörare som bedöms utgöra de största riskerna framöver, samt vilka luckor det finns i förvaltning och i lagstiftning som bidrar till problemen.

Vid mötet deltar, utöver de sex fasta medlemmarna, även rikskronofogden och generaldirektören för Utbetalningsmyndigheten. Från regeringen deltar justitieminister Gunnar Strömmer och finansminister Elisabeth Svantesson.

Dagens möte blir det trettonde i ordningen sedan rådet inrättades i december 2022.

För mer information om mötet och möjlighet till intervju, kontakta pressekreterare.
