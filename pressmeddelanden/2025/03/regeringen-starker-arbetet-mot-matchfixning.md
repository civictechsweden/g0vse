# Regeringen stärker arbetet mot matchfixning

Matchfixning innebär att någon satsar pengar på en uppgjord tävling eller match. Kriminella aktörer använder ofta mutor, utpressning och hot för att påverka resultatet, och kan då både tjäna och tvätta pengar genom spel. Matchfixning är inte bara en inkomstkälla för kriminella, utan också ett av de största hoten mot idrotten.

– Matchfixning göder de kriminella gängen samtidigt som idrotten skadas. Nu tar vi ett steg till mot ett ökat internationellt samarbete vilket är en viktig del i att få stopp på den här brottsliga verksamheten som är gränsöverskridande, säger finansmarknadsminister Niklas Wykman.

Regeringen har tagit fram ett regelverk för ett mer effektivt informationsutbyte om misstänkt matchfixning. Bland annat har spelbolag, idrottsföreningar och Spelinspektionen fått utökade möjligheter och skyldigheter att utbyta uppgifter med varandra, och med polisen, vid misstänkt matchfixning. Spelinspektionen har fått ökade anslag för att inrätta en plattform för detta informationsutbyte.

Sverige ingår också i ett fördjupat internationellt samarbete och informationsutbyte för att förhindra matchfixning. Samarbetet utgår från den så kallade Macolinkonventionen, som Sverige undertecknade i december 2024. I och med förordningsändringen som beslutades i dag klargörs också att Spelinspektionen ska vara del i denna internationella samverkan.

Förordningsändringen träder i kraft den 15 april 2025.
