# Paulina Brandberg har tagit emot slutbetänkande från Delegationen mot arbetslivskriminalitet

– Arbetslivskriminalitet utgör ett hot mot svenska företag, anställda och samhället i stort. Den skapar stor otrygghet, snedvrider konkurrensen och bidrar till den kriminella ekonomin. Delegationen har tagit fram ett mycket gediget kunskapsunderlag som alla aktörer som bekämpar kriminaliteten kommer att ha nytta av, säger jämställdhets- och arbetslivsminister Paulina Brandberg.

I uppdraget (Dir. 2024:26) ingick bland annat att analysera specifika arbetslivskriminella upplägg i näringsgrenarna bygg, restaurang, transport, kroppsvård, städ och vissa delar av de gröna näringarna samt beskriva kriminalitetens konsekvenser för samhället utifrån ett urval av reglerade yrken där arbetslivskriminalitet bedöms medföra särskilt stora risker. Delegationen har även haft som uppdrag att föreslå effektiva åtgärder för att motverka arbetslivskriminalitet inom näringsgrenarna och de reglerade yrkena.

Delegationen mot arbetslivskriminalitet har tidigare redovisat delbetänkandena Arbetslivskriminalitet – en definition, en inledande bedömning av omfattningen, lärdomar från Norge; Arbetslivskriminalitet – arbetet i Sverige, en bedömning av omfattningen, lärdomar från Danmark och Finland; och Arbetslivskriminalitet – myndighetssamverkan, en myndighetsgemensam tipsfunktion, lärdomar från Belgien och gränsöverskridande arbete.

Delegationens betänkanden kommer nu att beredas i Regeringskansliet.
