# Nya strategiska forskningsområden införs

Syftet med de nya SFO:erna är att Sverige fortsatt ska kunna hävda sig i den internationella konkurrensen genom profilering av svensk forskning. De strategiska satsningarna ska avse forskning som långsiktigt kan vara av högsta internationella kvalitet.

De nya strategiska forskningsområdena är bland annat baserade på inspel från lärosätena, forskningsfinansiärerna och andra relevanta aktörer.

– Sverige ska fortsatt vara en forskningsnation i världsklass. Sverige ska bedriva forskning som hjälper oss möta stora samhällsutmaningar. Vi genomför en kraftsamling för att långsiktigt bygga samhällsviktiga forskningsområden av högsta kvalitet, säger utbildningsminister Johan Pehrson.

Regeringen kommer att fördela 200 miljoner kronor 2027 och 400 miljoner kronor från 2028 till nya strategiska forskningsområden. Medlen kommer att fördelas till lärosätenas forskningsanslag efter att Vetenskapsrådet har kvalitetsutvärderat och bedömt ansökningarna från lärosätena.
