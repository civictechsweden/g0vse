# Ebba Busch deltar på energirådets möte i Bryssel

Den 26 februari 2025 meddelade EU-kommissionen en handlingsplan för överkomliga energipriser. Handlingsplanen innehåller förslag på åtgärder och initiativ för att minska energikostnaderna på kort sikt.

Åtgärderna är indelade i fyra pelare, sänka energikostnaderna för alla, slutföra energiunionen, attrahera investeringar/säkerställa leverans och beredskap för potentiella energikriser. De flesta av åtgärderna föreslås genomföras under 2025.

Regeringen delar handlingsplanens ansats att mer behöver göras för att sänka energipriserna men anser att inriktningen inte är i takt med tiden då den missar viktiga aspekter. Framför allt har handlingsplanen slagsida åt mer variabel elproduktion och fler sammanlänkningar mellan länder.

För att sänka systemkostnaden är det avgörande att nyttja befintlig infrastruktur mer effektivt, innan ökade satsningar görs på fler sammanlänkningar. Därför är det avgörande att även fossilfri, planerbar baskraft som kärnkraft får jämförbara spelregler med andra kraftslag.

Regeringen anser att Europa behöver en energipolitik med teknikneutralitet. Alla inhemska fossilfria energislag, inklusive vindkraft, kärnkraft och bioenergi, behöver bidra till energiomställningen. En handlingsplan för överkomliga energipriser bör därför ge kärnkraft och förnybar energi jämförbara förutsättningar att bidra för att inte missa målet om klimatneutralitet och ökad konkurrenskraft.

Europa får inte tappa fokus på målet att leverera fossilfri energi till överkomliga priser. Regeringen anser att elproduktion och nät måste utvecklas utifrån konsumenters behov och efterfrågan.

En verklig energiunion förutsätter att EU bygger ett energisystem som vinner förtroende hos medborgarna. Regeringen bedömer därför att det finns en risk att förtroendet för den inre elmarknaden och marknadsintegration skadas om enskilda medlemsländer driver en elmarknadspolitik som inte ligger i linje med det EU-gemensamma regelverket.

Regeringen anser att dagens europeiska elmarknadsdesign i huvudsak är ändamålsenlig, men att det är viktigt att alla länder genomför överenskommen lagstiftning för att säkerställa leveranssäkerhet och rimliga priser. Regeringen anser också att det inte behövs ytterligare EU-lagstiftning på miljötillståndsområdet. De nyss antagna direktiven och förordningarna måste få effekt och utvärderas först. I stället bör alla möjligheter till förenkling övervägas.

## EU:s energisäkerhetsarkitektur – lägesrapport och en möjlig väg framåt

Vid rådsmötet väntas även en diskussion hållas om EU:s arkitektur för energisäkerhet med fokus på gasförsörjning och riskberedskap för el.

Kommissionen har flaggat för att revidering av Försörjningstrygghetsförordningen för gas samt Riskberedskapsförordningen för el är aktuellt under denna lagstiftningscykel.

Försörjningstrygghetsförordningen för gas fastställer bestämmelser som syftar till att trygga gasförsörjningen i unionen. Riskberedskapsförordningen för el fastställer regler för samarbetet mellan medlemsstater i syfte att förebygga, förbereda sig inför och hantera elkriser.

Regeringen anser att Europas beroende av rysk energi, inte minst fossil energi, bör upphöra så snart som möjligt. Alla fossilfria energikällor behövs för att fasa ut fossila bränslen.

Rysslands invasion av Ukraina har förstört samhällsbärande infrastruktur, däribland omfattande delar av energiförsörjningen. Sveriges stöd till Ukraina är därför fortsatt omfattande, pålitligt och långsiktigt.

Försörjningstrygghet för energi har blivit mycket aktuellt givet de senaste årens händelser. Regeringen välkomnar en översyn av förordningarna kopplade till försörjningstrygghet för gas och el.
