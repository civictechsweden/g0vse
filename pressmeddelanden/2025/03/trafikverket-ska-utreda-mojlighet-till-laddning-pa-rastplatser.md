# Trafikverket ska utreda möjlighet till laddning på rastplatser

– Regeringen fortsätter nu det strategiska arbetet med att utveckla förutsättningarna för en effektiv godstrafik som främjar jobb och tillväxt i hela landet. Trafikverkets rastplatser används i dag för att ge möjlighet till rast och vila för både yrkeschaufförer och privatbilister. Om det samtidigt går att ladda tunga fordon underlättar det övergången till elektrifierade transporter och därmed mindre utsläpp, säger infrastruktur- och bostadsminister Andreas Carlson.

– Nu är det hög tid att bygga ut laddinfrastrukturen även för tunga fordon. Elektrifieringen börjar ta fart och regeringen investerar därför i infrastruktur för att möjliggöra omställningen av transportsektorn i hela landet. Vi har i snabb takt byggt ut infrastrukturen för laddning för personbilar, och nu ska vi möjliggöra utbyggnad av laddinfrastrukturen även för tunga elfordon, säger klimat- och miljöminister Romina Pourmokhtari.

Trafikverket får i uppdrag att göra en fördjupad analys om möjligheterna, behoven och efterfrågan av att på Trafikverkets rastplatser kunna ladda fordon. Uppdraget ska redovisas senast 1 november 2025.

Förslaget är ett led i regeringens politik för att stärka förutsättningarna för godstransporterna i syfte att öka näringslivets konkurrenskraft. Utgångspunkten är att Trafikverket på lämpliga rastplatser ska tillhandahålla viss grundläggande infrastruktur för att möjliggöra laddning. Kommersiella laddoperatörer ska sedan ansvara för etablering och drift, och erbjuda laddningstjänsten gentemot kunderna.

– Infrastrukturpolitiken behöver ett nationellt perspektiv som bidrar till utvecklingen av sammanhängande stråk och har en tydlig systemsyn, säger infrastruktur- och bostadsminister Andreas Carlson.

På de utvalda rastplatserna ska det även finnas möjlighet att ladda lätta fordon, som personbilar och lättare lastbilar, för att underlätta elektrifieringen även av dessa fordon.

Regeringen bedömer i klimathandlingsplanen att utsläppen av växthusgaser från inrikes transporter behöver vara i princip noll senast 2045 för att Sverige ska kunna nå det långsiktiga klimatmålet. Det bör i huvudsak ske genom en elektrifiering av transportsektorn, men även genom ökad användning av fossilfria drivmedel och ökad transporteffektivitet. Regeringen bedömer att tillgång till laddstationer med rätt effekt, vid rätt plats och till ett rimligt pris är avgörande för denna utveckling.
