# Den privata vården kring neuropsykiatriska funktionsnedsättningar ska undersökas

Långa väntetider länge varit ett problem i svensk hälso- och sjukvård, särskilt när det kommer till den specialiserade psykiatriska vården. Något som sannolikt lett till den ökade mängden personer som vänt sig till privatfinansierad vård, inte minst när det kommer till bedömning, utredning och behandling av neuropsykiatriska funktionsnedsättningar.

– Idag finns ett stort antal privata aktörer som erbjuder adhd-utredningar och medicinering vid sidan om den offentligfinansierade vården. Vi måste se till att människors patientsäkerhet inte äventyras av detta och därutöver också analysera hur det påverkar andra patienter och vården som helhet, säger socialminister Jakob Forssmed.

Myndigheten för vård- och omsorgsanalys får i uppdrag att kartlägga och analysera risker och nyttor med viss privat finansierad vård. Kartläggningen ska analysera konsekvenserna för både individer och hälso- och sjukvårdssystemet i stort.

Inspektionen för vård och omsorg (IVO) ska i sin tur genomföra en särskild tillsynsinsats av privata vårdgivare som gör neuropsykiatriska bedömningar, utredningar och behandlingar. Uppdraget gavs genom en ändring i myndighetens regleringsbrev för 2025.

Myndigheten för vård- och omsorgsanalys får under 2025 använda 1,7 miljoner kronor för att undersöka risker och nyttor med viss privat finansierad vård. IVO får i sin tur använda 3,5 miljoner kronor under 2025 för uppdraget att genomföra tillsynsinsatser.
