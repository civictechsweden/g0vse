# Försvarsminister Pål Jonson besöker Polen och deltar i EU:s informella försvarsministermöte i Warszawa

Den 1 april deltar Pål Jonson i en överlämningsceremoni för det svenska bidraget till Air Policing tillsammans med sin polske kollega, vice premiärminister och försvarsminister Władysław Kosiniak-Kamysz.

Dagen efter, den 2 april, deltar Pål Jonson i en högnivåkonferens om vitboken om europeisk försvarsberedskap. Konferensen anordnas av det polska EU-ordförandeskapet. Syftet med konferensen är att utbyta idéer om gemensamma lösningar som kan säkerställa Europas långsiktiga försvar och säkerhet.

EU:s informella försvarsministermöte äger rum den 2–3 april i Warszawa eftersom Polen är ordförande i EU:s ministerråd det första halvåret 2025. Försvarsministrarna förväntas diskuteras den nyss publicerade vitboken om europeisk försvarsberedskap och EU:s militära stöd till Ukraina. Försvarsministermötet blir första gången som vitboken kommer att diskuteras på ministernivå. Diskussionen om EU:s militära stöd till Ukraina förväntas fokusera på hur EU gemensamt kan fortsätta med en hög ambitionsnivå i sitt gemensamma stöd.
