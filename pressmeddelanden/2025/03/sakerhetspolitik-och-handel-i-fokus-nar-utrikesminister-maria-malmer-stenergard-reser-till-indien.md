# Säkerhetspolitik och handel i fokus när utrikesminister Maria Malmer Stenergard reser till Indien

- Indien är ett viktigt partnerland för Sverige. I dagens geopolitiska situation är samarbete viktigare än någonsin. Vi har dessutom ett gemensamt mål om att EU och Indien ska ingå ett frihandelsavtal före årets slut. Det banar väg för mer av handel och investeringar som skapar tillväxt och jobb, säger utrikesminister Maria Malmer Stenergard.

Den säkerhetspolitiska konferensen Raisina Dialogue har hållits årligen i Indien sedan 2016 och är en framträdande internationell plattform för diskussioner om geopolitik och geoekonomiska utmaningar. Vid dialogen deltar utrikes- och försvarsministrar från ett stort antal länder.

Utrikesministern deltar även i ett möte mellan indiska och svenska näringslivet inom ramen för ”India Sweden Business Leaders Roundtable”. Den svenska företagsdelegationen leds av Leif Johansson, tidigare ordförande för Astra Zeneca samt tidigare VD för Volvo.
