# Sverige inleder samarbete tillsammans med NB8-länderna för att stärka den ukrainska markstridsförmågan

Ukraina har efterfrågat stöd från de nordisk-baltiska länderna för att stödja utvecklingen av landets mekaniserade markstridsförmåga. Norge har lett en förstudie för att utreda de ukrainska behoven och de nordisk-baltiska möjligheterna att gemensamt lämna stöd. Norge fortsätter att ta ledarskap även i nästa steg av den militära planeringen. Genom samarbete mellan de nordisk-baltiska länderna finns förutsättningar att skapa gemensamma lösningar och att koordinera de olika ländernas stöd i syfte att uppnå en starkare effekt för Ukraina.

Ingångsvärdena till den fortsatta planeringen är att stödet bör vara skalbart och kunna påbörjas så snart som möjligt för att svara mot Ukrainas behov. Samarbetets målsättning är att på ett flexibelt sätt gemensamt bidra med utrustning och utbildning.

I Sveriges senaste militära stödpaket, det 18:e i ordningen, finns såväl materieldonationer, upphandling för donation samt upphandling via det danska industriinitiativet som kan användas inom ramen för samarbetet. Sammanlagt 6,2 miljarder ur paket 18 bedöms kunna användas i det syftet.
