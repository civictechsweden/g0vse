# Regeringen stärker skyddet för offentliganställda mot våld, hot och trakasserier

Offentliganställdas utsatthet för våld, hot och trakasserier är stor. Problemet har under senare tid uppmärksammats bland annat i förhållande till brottsbekämpningen och socialtjänsten men finns i princip inom hela den offentliga förvaltningen. Att stärka skyddet för offentliganställda är en prioriterad fråga för regeringen.

Regeringen har därför överlämnat en proposition till riksdagen med förslag som bland annat innebär ett utvidgat straffrättsligt skydd och skärpta straffskalor för våld eller hot mot tjänsteman, att förolämpning mot tjänsteman införs som ett nytt brott och ett uttryckligt stöd för att i vissa fall utelämna namn i underrättelser om beslut.

– Vi måste säkerställa att de som arbetar för våra myndigheter kan utföra sina uppgifter utan rädsla för sin egen säkerhet. Det handlar om att skydda den enskilde medarbetaren och i förlängningen vår demokrati. Förslagen som vi nu för fram innebär ytterligare verktyg för att minska offentliganställdas utsatthet, säger justitieminister Gunnar Strömmer.

– Ett starkare skydd för anställda i myndigheter förbättrar arbetsmiljön och stärker arbetet med att bekämpa den organiserade brottsligheten. Det här förslaget innebär ytterligare en rad verktyg att ta till mot den som inte respekterar offentliganställda och deras uppdrag, säger civilminister Erik Slottner.

– Detta lagförslag är en kraftig markering att all typ av hot och våld mot offentliganställda har nolltolerans i Sverige och ska få följder. Den grundläggande respekten för offentliganställda måste säkerställas och deras arbetsmiljö säkras i det viktiga arbete de utför, säger Henrik Vinge, ordförande i justitieutskottet.

– Ingen ska behöva utstå hot, våld eller trakasserier på sin arbetsplats. Att stärka skyddet för offentliganställda är avgörande för att säkerställa en trygg och säker arbetsmiljö, säger Martin Melin, rättspolitisk talesperson Liberalerna.

Förslagen föreslås träda i kraft den 2 juli 2025.

Förslagen bygger på en överenskommelse mellan Sverigedemokraterna, Moderaterna, Kristdemokraterna och Liberalerna.
