# Statsministern till Luxemburg och Bryssel

Vid mötet i Luxemburg kommer statsminister Ulf Kristersson och premiärminister Luc Frieden diskutera aktuella frågor på EU:s dagordning, med fokus på Ukraina, säkerhet och försvar och konkurrenskraft.

Efter mötet, klockan 15:30, hålls en gemensam pressträff med statsminister Kristersson och premiärminister Frieden som direktsänds på luxemburgska regeringens kanal på Youtube, se länk under genvägar.

Statsministern kommer även träffa Europeiska Investeringsbankens (EIB) ordförande Nadia Calviño och viceordförande Thomas Östros. I Luxemburg kommer statsministern även tas emot i en audiens hos arvstorhertig Guillaume av Luxemburg.

Toppmötet i Europeiska rådet pågår 20–21 mars i Bryssel. På dagordningen står bland annat EU:s fortsatta stöd till Ukraina och diskussioner om hur europeisk konkurrenskraft kan stärkas, liksom Mellanöstern samt migration.
