# Statsbesök från Island

Statsbesöket befäster den utmärkta bilaterala relationen mellan Sverige och Island och belyser vår starka historiska gemenskap. Våra länder har stått varandra nära i över tusen år. I dag är vi inte bara vänner, grannar och partners, utan även allierade.

Sveriges inträde i Nato har ytterligare fördjupat både vår bilaterala relation och vår nordiska gemenskap. Tillsammans arbetar vi för att stärka vår gemensamma försvarsförmåga och krisberedskap. Statsbesöket kommer ge tillfälle att utveckla samarbetet mellan Sverige och Island i syfte att stärka motståndskraften i våra samhällen.

Statsbesöket ger även möjlighet att utveckla och belysa den långa traditionen av samarbete mellan Sverige och Island inom innovation och forskning, och mellan ländernas näringsliv. Genom närmare samarbete – inom områden som grön omställning, life science, hälso- och sjukvård – kan vi stärka vår konkurrenskraft och bättre möta framtidens utmaningar.

Vår kulturella gemenskap avspeglas i ett omfattande utbyte inom litteratur, musik, film och design. Statsbesöket ger tillfälle att fördjupa samhörigheten och utveckla samarbeten inom de kulturella och kreativa branscherna ytterligare.

Mer detaljerad information om program och deltagare publiceras närmare besöket.

## Till redaktionen

Medierepresentanter behöver särskild ackreditering via UD för att kunna bevaka statsbesöket. Sista dag för ansökan om ackreditering är fredagen den 25 april 2025.

[Ansökan om ackreditering](/ackrediteringar/2025/03/ansokan-om-medieackreditering/ "Ansökan om ackreditering")
