# Nu blir det enklare för Arbetsförmedlingen att följa upp arbetslösas komvuxutbildning

En rad åtgärder har genomförts de senaste åren för att underlätta för arbetslösa att studera på komvux och därmed stärka deras chanser på arbetsmarknaden. Men det finns fortfarande utmaningar.  Arbetsförmedlingen har till exempel inte tillgång till all nödvändig information som behövs för att kunna följa upp och kontrollera arbetssökande som studerar inom komvux. Det kan i vissa fall innebära att Arbetsförmedlingen inte får information från kommunerna om en individ exempelvis inte deltar i komvuxutbildningen.

I den proposition som regeringen beslutat om föreslås att kommuner ska lämna relevanta uppgifter om arbetslösa till Arbetsförmedlingen. Detta möjliggör för Arbetsförmedlingen att följa upp stödet till de arbetslösa under studierna och upptäcka misskötsel hos deltagare i arbetsmarknadspolitiska program. Det möjliggör också för myndigheten att besluta om sanktioner, exempelvis om en deltagare inte har sökt eller deltagit i en komvuxutbildning.

– En avklarad gymnasieutbildning är central för en individs möjligheter att etablera sig på arbetsmarknaden. Nu föreslår regeringen att det ska bli enklare för Arbetsförmedlingen att följa upp om arbetslösa genomför sin komvuxutbildning, säger arbetsmarknads- och integrationsminister Mats Persson.

Lagändringarna föreslås träda i kraft den 1 mars 2026.
