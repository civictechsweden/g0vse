# Regeringen ökar stödet till sexuell och reproduktiv hälsa och rättigheter med 75 miljoner kronor

– Varje bakslag, inte minst nu i USA, mot kvinnors rätt att bestämma över sina egna kroppar är en tragedi. Stödet till säkra aborter minskar globalt och därför väljer Sverige att öka stödet genom ytterligare bidrag till UNFPA. Det ska bidra till flickors och kvinnors rätt att bestämma över sin egen kropp, mödrahälsovård och ökad tillgång till säker abort. Förbud mot abort minskar inte antalet aborter. Osäkra aborter riskerar i stället flickors och kvinnors liv och hälsa, säger bistånds- och utrikeshandelsminister Benjamin Dousa.

– Att främja och stärka sexuell och reproduktiv hälsa och rättigheter (SRHR) innebär bland annat att arbeta för kvinnors rätt till sin egen kropp och rätten att göra abort. Det handlar också om att motverka alla former av våld mot kvinnor, till exempel hedersproblematik som begränsar enskilda, ofta flickor och unga kvinnor, att uttrycka sin sexualitet och välja partner. Att främja SRHR är en fråga om jämställdhet och frihet, säger jämställdhets- och arbetslivsminister Paulina Brandberg.

– Flera länder motsätter sig sexualundervisning, något som är grundläggande för att ge kunskap om hur kroppen fungerar och hur barn blir till. Att motverka sexualundervisning ger rakt motsatt effekt, fler oplanerade och oönskade graviditeter, med risk för fler osäkra och illegala aborter, med risk för kvinnans liv. Det är därför viktigt att Sverige i möjligaste mån täcker upp luckor som uppstått, säger Gudrun Brunegård, biståndspolitisk talesperson för Kristdemokraterna.

Bristande tillgång till SRHR-tjänster, exempelvis abort, mödrahälsovård och preventivmedel, drabbar särskilt flickor och kvinnor som lever under svåra förhållanden i humanitära kriser. Som en följd av det ökande politiska motståndet mot SRHR – och inte minst USA:s förändrade SRHR-politik – kommer också det globala finansiella stödet till dessa tjänster att minska betydligt.

Regeringens beslut om ytterligare kärnstöd till UNFPA om 75 miljoner kronor bidrar till att upprätthålla verksamheten för säker och laglig abort.

Sveriges totala stöd till UNFPA via UD år 2025 uppgår till 521,75 miljoner kronor, vilket inkluderar riktat humanitärt stöd till Gaza, Sudan och Ukraina.
