# Uppdaterad strategi för ökad svensk livsmedelsproduktion – Livsmedelsstrategin 2.0

Genomförandet av Livsmedelsstrategin 2.0 görs utifrån tre fokusområden:

* Ökad robusthet i livsmedelskedjan
* Exportfrämjande
* Svensk kvalitet och gastronomi

– Livsmedelsstrategin 2.0 innebär att vi växlar upp arbetet med den tydliga ambitionen att produktionen av svensk mat ska öka. Den vidareutvecklade strategin är ett ambitiöst arbete med att stärka livsmedelskedjans konkurrenskraft, förbättra lönsamheten och se till att produktionen av svensk mat växer, säger landsbygdsminister Peter Kullgren.

– För att säkerställa en robust livsmedelsförsörjning behöver vi en klimatsmart, konkurrenskraftig och lönsam livsmedelskedja. Den svenska livsmedelsproduktionen är ett föredöme när det gäller djurvälfärd och låga miljö- och klimatavtryck – och det är något vi ska värna om. Genom att satsa på ökad inhemsk produktion stärker vi både klimatet och tillväxten, säger klimat- och miljöminister Romina Pourmokhtari.

– Att förbättra svenska företags förutsättningar för livsmedelsexport är en central del av strategin. Det blåser just nu protektionistiska vindar i världen. Därför driver regeringen på för fler frihandelsavtal och mindre regelkrångel. Det ska bli lättare för svenska företag att exportera bland annat livsmedel till så många marknader som möjligt och till ett så stort värde som möjligt. Vi effektiviserar processen för exportgodkännande för svenska livsmedel och vi genomför även ett främjandeprogram för livsmedelsexport riktat till livsmedelsföretag, säger bistånds- och utrikeshandelsminister Benjamin Dousa.

– Med en uppdaterad livsmedelsstrategi skapar vi förutsättningar för att vända den negativa utvecklingen för livsmedelsproduktionen. Det är i detta sammanhang särskilt viktigt att även livsmedelsproduktionen ges tydligare mätbara mål så att inte livsmedelsproduktionen prioriteras ned till förmån för annat. Uppdraget till Jordbruksverket med att konkretisera uppföljning och målformulering av livsmedelsproduktionen kan i detta sammanhang spela en viktig roll, säger Martin Kinnunen, riksdagsledamot Sverigedemokraterna.

Arbetet med att utveckla strategin har skett i dialoger och diskussioner med företrädare för företag, organisationer och myndigheter inom livsmedelskedjan. Detta för att fånga upp hur strategin på bästa sätt kan utvecklas och genomföras för att stärka svensk konkurrenskraft.

Regeringen har också beslutat om ett stort antal åtgärder som tillsammans med Livsmedelsstrategin 2.0 ska bidra till att livsmedelsstrategins mål uppnås. Det handlar bland annat om en kraftsamling för jordbrukets vattenfrågor för att öka robustheten i livsmedelskedjan, flera satsningar på exportfrämjande genom bland annat tillsättande av nya lantbruksråd på viktiga marknader och fortsatta satsningar på svenskt deltagande i både kocktävlingar och matmässor för att synliggöra svensk mat.
