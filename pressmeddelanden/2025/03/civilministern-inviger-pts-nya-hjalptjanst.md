# Civilministern inviger hjälptjänst som ska minska det digitala utanförskapet

Genom telefontjänsten går det exempelvis att få stöd med att börja använda e-post, betala räkningar online, boka vård digitalt eller ringa videosamtal. Det går också att få personlig vägledning om var man kan få praktisk hjälp i närheten av där man bor.

– För många är det idag vardag att använda mobilen eller datorn för allt från att betala fakturor till att boka vårdmöten. Samtidigt som mycket blivit enklare med den här utvecklingen vet vi också att det finns de som riskerar att hamna i ett digitalt utanförskap. Äldre, personer med vissa funktionsnedsättningar och de som lever i hushåll med låga inkomster löper större risk. Genom sådana här insatser kan fler få praktisk hjälp för att lära sig använda digitala verktyg, säger civilminister Erik Slottner.

Mellan 2021 och 2024 har Ring Digitalidag bedrivits som pilotprojekt. Bakgrunden till tisdagens lansering är att PTS under pilotprojektets gång identifierat ett stort behov av en telefonlinje att ringa till året runt.
