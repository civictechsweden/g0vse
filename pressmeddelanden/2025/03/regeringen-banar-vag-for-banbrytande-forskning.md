# Regeringen banar väg för banbrytande forskning

Ett forskningsprogram samlar olika typer av finansieringsmöjligheter för forskning. I den forsknings- och innovationsproposition som lades fram förra året presenterades att ett särskilt sådant program för banbrytande forskning ska inrättas. En sådan satsning är avgörande för att stärka svensk forskningskvalitet och för att säkerställa att Sverige förblir en attraktiv och relevant partner i det internationella forskningssamarbetet.

Därför får Vetenskapsrådet i uppdrag att lämna förslag på hur ett program med finansieringsmöjligheter för banbrytande forskning kan utformas. I uppdraget ingår också att analysera hur finansiering och andra instrument används i andra länder för att främja forskningsgenombrott.

– Sverige ska inte bara dela ut Nobelpris, vi ska vinna dem också. För att nå dit behöver vi satsa stort på banbrytande forskning. Det kommande programmet spelar en viktig roll i detta, säger utbildningsminister Johan Pehrson.

Vetenskapsrådet ska redovisa uppdraget senast den 31 oktober 2025.
