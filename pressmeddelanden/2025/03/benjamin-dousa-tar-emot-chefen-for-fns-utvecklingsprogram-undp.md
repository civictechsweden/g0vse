# Benjamin Dousa tar emot chefen för FN:s utvecklingsprogram UNDP

– Fokus för mötet kommer att vara de stora utmaningar som det globala biståndet och FN står inför med anledning av neddragningar hos flera ledande givare. Vi kommer också att tala om den viktiga verksamhet som UNDP genomför världen över, exempelvis för energitillgången i Ukraina eller nu senast bortforsling av stora mängder avfall i Gaza. Jag kommer samtidigt också att betona det stora behovet av att FN nu verkligen prioriterar i och effektiviserar sin verksamhet för att deras stöd ska nå de allra mest utsatta, säger bistånds- och utrikeshandelsminister Benjamin Dousa.

Regeringen har under mars fattat beslut om flera omfattande stöd genom UNDP:

·      30 miljoner kronor allokeras direkt till UNDP:s humanitära insatser i Gaza med särskilt fokus på nödbostäder och bortforsling av bråte och avfall,

·      103 miljoner kronor allokeras till UNDP i Ukraina, varav 43 miljoner kronor till minröjning och hantering av oexploderad ammunition och 60 miljoner kronor till reparationer och förstärkningar av energiinfrastruktur,

·      20 miljoner kronor allokeras till UNDP i Syrien för att stödja deras arbete med minröjning, boende och tillgång till grundläggande samhällstjänster för återvändande.

Vid besöket kommer Achim Steiner även att träffa H.K.H. Kronprinsessan Victoria. I oktober 2023 utsåg UNDP Kronprinsessan Victoria till ny global goodwill-ambassadör för Globala målen för hållbar utveckling. Även Sidas generaldirektör Jakob Granit kommer att träffa Achim Steiner.
