# Försäkringskassan ska utveckla arbetet med socialfondsprojekt för att få fler att närma sig arbetsmarknaden

I Sverige finns samordningsförbund där Försäkringskassan, Arbetsförmedlingen, regioner och kommuner tillsammans kan finansiera samordnade rehabiliteringsinsatser.

Europeiska socialfonden+ finansierar lokala, regionala och nationella projekt, bland annat projekt som utvecklar den nationella arbetsmarknadspolitiken och ska öka sysselsättningen. Det saknas i dag enhetliga rutiner och arbetssätt för hur samordningsförbunden kan bidra till att sådana projekt identifieras och genomförs.

Det har sedan en tid tillbaka bedömts inte vara förenligt med Finsam-lagen för samordningsförbunden att ansöka om medel från Europeiska socialfonden+. Därför får Försäkringskassan i uppdrag att i de fall ingen lämplig part kan vara projektanordnare utgöra en garant för att det alltid ska finnas en möjlig projektanordnare.

De rutiner Försäkringskassan nu får i uppdrag att utveckla ska vägleda hur de samverkande parterna – genom samordningsförbundens beredningsstrukturer – identifierar och genomför samordnade rehabiliteringsinsatser med projektmedel från Europeiska socialfonden+.

– Arbetet i den här frågan har skett i en konstruktiv anda med berörda parter och det är värdefullt att vi har lyckats hitta en lösning på problemet. Det är viktigt att människor får rätt hjälp och stöd att lämna utanförskap och komma i arbete. När myndigheter, regioner och kommuner möts kan de tillsammans ge effektivare insatser för att personer med större behov av stöd och insatser ska kunna närma sig arbetsmarknaden. Regeringen ger det här uppdraget till Försäkringskassan för att insatserna ska kunna samordnas och finansieras på ett bättre sätt, säger äldre- och socialförsäkringsminister Anna Tenje.

Försäkringskassan får i uppdrag av regeringen att utveckla rutiner och arbetssätt för att projekt ska identifieras av de samverkande parterna inom ramen för samordningsförbundens beredningsstruktur. Inom denna beredningsstruktur ska parterna även komma överens om vilka parter som ska medfinansiera socialfondsprojektet och vem av parterna som ska vara projektanordnare. Försäkringskassan ska även utveckla rutiner för att vara projektanordnare, i de fall ingen annan av de berörda parterna beslutar om att vara projektanordnare. Detta under förutsättning att samtliga parter som deltar i projektet medfinansierar projektet.

De rutiner och arbetssätt som utvecklas ska kunna tillämpas omgående och gälla under programperioden för Europeiska socialfonden+.
