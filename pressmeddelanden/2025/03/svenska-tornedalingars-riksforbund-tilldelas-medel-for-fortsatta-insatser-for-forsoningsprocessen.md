# Svenska tornedalingars riksförbund tilldelas medel för fortsatta insatser för försoningsprocessen

– En viktig del i det fortsatta arbetet med försoningsprocessen med tornedalingar, kväner och lantalaiset är att stödja projekt som syftar till att sprida kunskap om Sannings- och försoningskommissionens betänkande. Därför beviljar vi nu STR-T 1,5 miljoner kronor för att fortsätta med projektet ”Ensimäinen askel sovinthoon toinen vuosi – Första steget till försoning” ett andra år, säger kulturminister Parisa Liljestrand.

Projektet görs i samarbete med ungdomsorganisationen Met Nuoret.

Minoritetspolitiken utgår från Sveriges internationella åtaganden. Tornedalingar utgör en av Sveriges fem nationella minoriteter.

## Sannings- och försoningskommissionens slutbetänkande

Den 15 november 2023 överlämnade Sannings- och försoningskommissionen för tornedalingar, kväner och lantalaiset, Ku 2020:01 sitt slutbetänkande ”Som om vi aldrig funnits – exkludering och assimilering av tornedalingar, kväner och lantalaiset” (SOU 2023:68) till regeringen.

Sannings- och försoningskommissionen för tornedalingar, kväner och lantalaiset tillsattes 2020 och genomförde bland annat intervjuer, arkivstudier och sammanställde forskning för att utreda den assimileringspolitik som bedrevs av svenska staten under 1800- och 1900-talen. Kommissionen leddes av ordförande Elisabet Fura och bestod av nio ledamöter.
