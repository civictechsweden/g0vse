# Skolministern tog emot förslag om mobilförbud under hela skoldagen

Utredaren Björn Hansson har i dag presenterat sina förslag. Han föreslår bland annat:

* Ett nationellt mobilförbud på skoltid i de obligatoriska skolformerna och fritidshemmet
* Att det ska bli obligatoriskt att samla in elevers mobiltelefoner under hela skoldagen.

Utredaren har också funnit att ett mobilförbud bland annat kan ha stora positiva effekter på både trygghet och studiero i skolan, att det minskar risken för kränkningar i sociala medier under skoldagen och att det kan bidra till att öka den fysiska aktiviteten under skoldagen.

– När klassrummen är fria från digitala distraktioner får barnen bättre förutsättningar att fokusera, lära sig läsa och skriva – och bygga relationer med varandra. Därför är det viktigt att Sveriges elever och deras skolvardag går från skärm till pärm, säger utbildningsminister Johan Pehrson.

– Skolan ska vara en trygg plats för alla, men när mobbning och kränkningar göms bakom en skärm kan det vara svårt för lärare att upptäcka och sätta stopp för dem. Lärare behöver rätt förutsättningar och verktyg för att agera och jag är övertygad om att en mobilfri skola är en viktig pusselbit för att öka tryggheten och studieron i skolan. Nu ser jag fram emot att sätta mig in i utredningens förslag djupare, säger skolminister Lotta Edholm.

Utredaren föreslår att lagändringarna ska träda i kraft den 1 juli 2026. Förslagen kommer nu att beredas vidare i Regeringskansliet.
