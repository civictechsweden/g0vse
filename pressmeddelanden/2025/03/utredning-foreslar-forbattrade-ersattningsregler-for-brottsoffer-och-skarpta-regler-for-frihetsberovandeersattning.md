# Utredning föreslår förbättrade ersättningsregler för brottsoffer och skärpta regler för frihetsberövandeersättning

Regeringen tillsatte år 2023 utredningen med syftet att stärka brottsoffers ställning och förbättra deras möjligheter att snabbare och enklare få ersättning. Utredaren skulle också ta ställning till om rätten till frihetsberövandeersättning ska begränsas.

Utredningen har nu överlämnat sitt betänkande. Utredningen föreslår att brottsoffret ska ha rätt till brottsskadeersättning redan när domen om skadestånd får laga kraft, så att brottsoffret slipper gå omvägen via Kronofogden. I stället ska Brottsoffermyndigheten i efterhand kräva tillbaka beloppet från den skadeståndsskyldige.

– En central del i att ge brottsoffer den upprättelse de förtjänar är att se till att de får sin ersättning så snabbt och enkelt som möjligt. Och nu får vi förslag som bland annat innebär att brottsoffer inte tvingas driva in skadestånd från sina förövare. Det är också viktigt för förtroendet för rättsväsendet att frihetsberövadeersättning bara betalas ut i fall där det är rimligt. Jag välkomnar utredningens förslag som nu ska skickas ut på remiss, säger justitieminister Gunnar Strömmer.

Utredningen föreslår också att vissa ersättningar som i dag helt eller delvis är skyddade från utmätning, bland annat ersättning för kränkning, frihetsberövande och trafikskada, ska kunna utmätas för att betala fordringar som avser skadestånd på grund av brott. Möjligheterna att minska eller helt sätta ned frihetsberövandeersättning ska också utvidgas, till exempel om personen själv bidragit till frihetsberövandet eller om det finns andra omständigheter som gör det oskäligt att lämna ut ersättning.

Lagändringarna föreslås träda i kraft den 1 september 2026.
