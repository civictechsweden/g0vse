# Trafikverket ska ta fram förslag till ny nationell plan för transportinfrastrukturen

– Transportsystemet ska vara robust och effektivt och varje trafikslags fördelar ska utnyttjas på bästa sätt. Regeringen satsar stort på underhåll av vägar och järnvägar, men också på nya investeringar. Nu får Trafikverket i uppdrag att ta fram förslag till en trafikslagsövergripande nationell plan för att hela Sverige ska fungera, säger infrastruktur- och bostadsminister Andreas Carlson.

Regeringen lämnade i höstas infrastrukturpropositionen Vägen till en pålitlig transportinfrastruktur – för att hela Sverige ska fungera (prop. 2024/25:28) till riksdagen. Riksdagen beslutade sedan i enlighet med regeringens förslag till ekonomiska ramar för åtgärder i den statliga transportinfrastrukturen.

## Uppdrag till Trafikverket att ta fram förslag till ny nationell plan

Regeringen går nu vidare med att ge Trafikverket i uppdrag att upprätta ett förslag till en trafikslagsövergripande nationell plan för transportinfrastrukturen för perioden 2026–2037, utifrån de ramar som riksdagen har beslutat. Trafikverket ska i sitt planförslag föreslå hur de ekonomiska ramarna ska fördelas på olika åtgärder.

Trafikverket ska redovisa uppdraget senast den 30 september 2025 och planförslaget kommer sedan att skickas ut på en bred remiss. Regeringen planerar sedan att fastställa den nya nationella planen under 2026.

De nya ekonomiska ramarna innebär att drift och underhåll nu får de medel som krävs för att upprätthålla transportinfrastrukturens funktion liksom ytterligare medel för att återta eftersatt underhåll. För vägsystemet återtas hela det eftersläpande underhållet och för järnväg så mycket som Trafikverket bedömer är möjligt under den här perioden. Trafikverket får nu i uppdrag att redovisa hur detta ska kunna uppnås. Trafikverket ska också redovisa en sammanhållen underhållsplan.

Som redan aviserats i infrastrukturpropositionen får Trafikverket också i uppdrag att redovisa en strategi för att trafikstyrningssystemet European Rail Traffic Management System (ERTMS) ska kunna införas i hela det statliga svenska järnvägssystemet med målsättning att vara klart 2042.

Regeringen har även utökat den ekonomiska ramen för utveckling av transportinfrastrukturen.

Trafikverket ska fortsatt verka för förstärkt kostnadskontroll och hög effektivitet i sin verksamhet så att anslagna resurser fullt ut kan omsättas i effektiv verksamhet.

## Möjlighet för länsplaneupprättarna att ta fram regionala planer

Regeringen ger även regionerna samt Gotlands kommun möjlighet att ta fram förslag till nya länsplaner för regional transportinfrastruktur. Länsplaneupprättarna ska redovisa sina planer senast den 20 januari 2026. Förslagen ska då vara remitterade och sammanställda.

Regeringen ökar de preliminära planeringsramarna för länsplanerna med 20 procent jämfört med nu gällande ramar. Ett viktigt skäl är ökad trafiksäkerhet, men också att satsningarna sprids i hela landet och att det regionala statliga vägnätet är omfattande.

– Att satsningarna på länsplanerna ökar med 20 procent är mycket angeläget, och en kraftig ökning jämfört med tidigare planer. Det är viktigt, inte minst för att underlätta för människors vardag med resor till jobb och utbildning och för att stärka förutsättningarna för effektiva godstransporter som främjar jobb och tillväxt i hela landet, säger infrastruktur- och bostadsminister Andreas Carlson.

Det beslut som nu fattats bygger på en överenskommelse mellan regeringen och Sverigedemokraterna.
