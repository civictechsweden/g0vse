# Regeringen stärker stödet till företag som drabbats av Northvolts konkurs

– Konkursen på Northvolt påverkar många företag som direkt eller indirekt har haft kontakt med bolaget och deras verksamhet i regionen. Små- och medelstora företag är oerhört viktiga för både regionens och hela landets jobbskapande och tillväxt. Företagsjouren ska underlätta för livskraftiga företag att klara sig genom denna övergångsfas, säger energi- och näringsminister Ebba Busch.

Det ska vara enkelt och kostnadsfritt för företag som direkt eller indirekt påverkas av Northvolts konkurs att anlita företagsjouren. Rådgivningen ska säkerställa att livskraftiga verksamheter inte hamnar på tillfälligt obestånd som hade kunnat undvikas. Det finns goda erfarenheter från liknande verksamhet under covid-19 pandemin.
