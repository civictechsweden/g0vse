# Sverige ger 300 miljoner kronor i humanitärt stöd till Gaza

Regeringen beslutade redan i december 2024 att kraftigt stärka beredskapen för att stötta responsen genom att avsätta 800 miljoner kronor till den humanitära krisen i Gaza och regionen. Regeringen har nu beslutat om en första utbetalning av dessa medel om 300 miljoner kronor. Stödpaketet syftar bland annat till att stötta insatser för hälso- och sjukvård och sexuell och reproduktiv hälsa och rättigheter (SRHR), livsmedelsdistribution samt skydd och nödbostäder i Palestina.

–  Genomförandet av vapenvilans första fas i Gaza har lett till en mycket angelägen ökning i tillförseln av humanitära förnödenheter. Det är nu av yttersta vikt att partnerna håller fast vid vapenvilan i Gaza, att obehindrat humanitärt tillträde säkerställs och att samtliga i gisslan släpps omedelbart och villkorslöst. Den humanitära situationen i Gaza är förödande och behoven är akuta, inte minst för många kvinnor och barn. I detta kritiska läge ger vi vårt fulla stöd till den humanitära responsen och ökar därför stödet till Gaza ytterligare med fokus på livsnödvändigheter så som tak över huvudet, mat, skydd och tillgång till hälso- och sjukvård, säger bistånds- och utrikeshandelsminister Benjamin Dousa.

För att stötta en effektiv uppskalning av responsen i Gaza kanaliseras 150 miljoner kronor genom FN:s humanitära landfond, som allokerar medel till internationella organisationer såväl som direkt till lokala civilsamhällesaktörer på marken. Stödet, som är flexibelt och går till de mest prioriterade sektorerna, tar bland annat sikte på det stora behovet av skydd och nödbostäder. Därtill allokeras 30 miljoner kronor direkt till UNDP:s humanitära insatser med särskilt fokus på nödbostäder och bortforsling av bråte och avfall. För att bidra till att mat och andra förnödenheter når fram till civilbefolkningen fördelas även 60 miljoner kronor till WFP som både tillhandahåller direkt livsmedelsdistribution och logistiklösningar.

Dessutom allokeras 50 miljoner kronor till UNFPA som syftar till att upprätthålla tillgången till tjänster för sexuell och reproduktiv hälsa och rättigheter i Palestina. Fokus ligger bland annat på livräddande förlossningsvård, mödrahälsovård och vård av nyfödda samt andra livräddande tjänster för sexuell och reproduktiv hälsa. UNFPA bidrar också med psykosocialt och medicinskt stöd till personer som har utsatts för sexuellt och könsrelaterat våld. Därtill fördelas 10 miljoner till ICRC, som arbetar med att förbättra tillgången till grundläggande tjänster som hälso- och sjukvård, vatten och el. Stödet till ICRC bidrar även till organisationens arbete med att återförena familjer och erbjuda stöd till anhöriga till israeliska gisslan och frihetsberövade palestinier.
