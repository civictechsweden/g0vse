# Ny utredning för stärkta identitetskontroller

– Brottslingar använder andra personers identiteter bland annat för att felaktigt få bidrag från välfärden och begå kreditbedrägerier. Det här är satt i system av kriminella gäng och göder den kriminella ekonomin. Detta måste stoppas och därför pågår en kraftsamling för att stärka kontroller av identiteter, säger finansminister Elisabeth Svantesson.

Det har lämnats flera förslag och pågår utredningar om att biometriuppgifter, som exempelvis ansiktsbilder, ska användas mer i bland annat Polismyndighetens, Skatteverkets och Migrationsverkets identitetskontroller. För att kunna motverka identitetsmissbruk är det viktigt att fler myndigheter som gör identitetskontroller ska kunna använda sig av informationen, så att de kan vara säkra på att personen de möter också är den som han eller hon utger sig för att vara. En särskild utredare får därför i uppdrag att se över hur informationen kan delas på ett säkert sätt mellan myndigheter.

Peder Liljeqvist, kammarrättslagman i Stockholm, är utsedd till särskild utredare. Uppdraget ska redovisas senast den 31 augusti 2026.
