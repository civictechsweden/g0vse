# Nämdöskärgårdens nationalpark föreslås bli Sveriges första marina nationalpark i Östersjön

Området som föreslås bli nationalpark omfattar 25 300 hektar, varav 24 460 hektar vatten och 840 hektar land. Syftet med nationalparken är att bevara ett för Östersjön representativt och variationsrikt havs- och skärgårdslandskap i väsentligen oförändrat skick. Naturvårdsverket planerar för att nationalparken ska invigas i september.

– Vi är stolta över att kunna skydda den marina miljön och vår biologiska mångfald i Sverige genom att bilda nationalparken i Nämdöskärgården. Nu skyddar vi det unika landskapet och bidrar till målet om att skydda 30 procent av Östersjön, vilket säkerställer en hållbar framtid för våra marina ekosystem, säger klimat- och miljöminister Romina Pourmokhtari.

– För Moderaterna är det viktigt att värna om den unika miljön som Östersjön är. Därför är det glädjande att regeringen föreslår Sveriges första marina nationalpark i Östersjön. Det här är ett viktigt beslut för en levande skärgård, för framtida generationer och för turism och rekreation, säger Karin Enström, partisekreterare för Moderaterna.

– Området för den föreslagna nationalparken rymmer ett havs- och skärgårdslandskap med naturvärden som är viktiga att skydda samtidigt som vår förhoppning är att nationalparken kan gynna till exempel besöksnäringen, säger landsbygdsminister Peter Kullgren.
