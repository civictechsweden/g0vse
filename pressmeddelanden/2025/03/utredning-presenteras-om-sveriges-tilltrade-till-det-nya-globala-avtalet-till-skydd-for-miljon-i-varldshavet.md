# Utredning presenteras om Sveriges tillträde till det nya globala avtalet till skydd för miljön i världshavet

–  Avtalet är den viktigaste internationella miljöuppgörelsen sedan klimatavtalet i Paris. Det ger en kraftigt förbättrad möjlighet att skydda marina ekosystem och biologisk mångfald i världshavet. Utredningens förslag är ett stort och viktigt steg i lagstiftningsprocessen och regeringen kommer nu att arbeta intensivt för att Sverige ska kunna ansluta sig till avtalet så snart som möjligt, säger utrikesminister Maria Malmer Stenergard.

I mars 2023 kom världens stater överens om ett avtal till skydd för biologisk mångfald i havsområden bortom nationell jurisdiktion, det vill säga de stora delarna av världshavet som inte tillhör någon enskild stat. Avtalet skapar globala regler för att begränsa miljöpåverkan och möjliggöra marina skyddade områden i det fria havet, som utgör 95 procent av världshavets volym. Avtalet är uppdelat i fyra delar; regler för marina skyddade områden, miljökonsekvensbeskrivningar, marina genetiska resurser samt kapacitetsbyggnad och teknologiöverföring.

–  Den biologiska mångfalden i havet har stor betydelse för allt levande på jorden. Detta är ett mycket viktigt avtal som skapar gemensamma regler för hur den ska skyddas - till exempel hur vi kan skapa marina skyddade områden i det fria havet, som utgör 95 procent av världshavets volym. På så vis ökas möjligheterna att nå det globala målet att skydda 30 procent av världshavet till 2030, säger klimat- och miljöminister Romina Pourmokhtari.

För att avtalet ska träda i kraft måste 60 stater ratificera det. För att Sverige ska kunna göra det krävs att åtagandena i avtalet genomförs i svensk lagstiftning. Enligt utredningens bedömning kräver ett svenskt genomförande av avtalet att det i svensk rätt införs bestämmelser om miljöbedömningar, marina skyddade områden och marina genetiska resurser. Utredningen föreslår en ny svensk lag om skydd för biologisk mångfald i havsområden utanför nationell jurisdiktion och vissa följdändringar, bland annat i miljöbalken.
