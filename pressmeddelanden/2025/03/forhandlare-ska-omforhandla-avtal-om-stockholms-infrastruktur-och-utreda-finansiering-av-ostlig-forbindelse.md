# Förhandlare ska omförhandla avtal om Stockholms infrastruktur och utreda finansiering av Östlig förbindelse

– Mot bakgrund av de fördyringar som uppstått i avtalen om infrastrukturinvesteringar i Stockholm finns behov av att samla parterna för att komma överens om det fortsatta genomförandet. Även Östlig förbindelse ingår i uppdraget eftersom det behövs ett helhetsperspektiv för att bygga ett väl fungerande, långsiktigt hållbart och tillförlitligt transportsystem, säger infrastruktur- och bostadsminister Andreas Carlson.

Förhandlingsuppdraget rör de projekt som förhandlades fram inom 2013 års Stockholmsförhandling och de avtal inom Sverigeförhandlingen som rör Stockholms län. Det handlar till exempel om Stockholms tunnelbana och Spårväg Syd.

Uppdraget innefattar även väg- och kollektivtrafiktunneln Östlig förbindelse som är tänkt att binda ihop regionens norra och södra delar, öster om Slussen.

Regeringens uppdrag att omförhandla dessa avtal och utreda Östlig förbindelse går till Mattias Landgren som samtidigt utses till ordförande för styrelserna för uppföljning av 2013 års Stockholmsförhandling och Sverigeförhandlingens Stockholmsdel.

I den del av uppdraget som omfattar Stockholmsförhandlingen och Sverigeförhandlingen ingår att genomföra förhandlingar med Region Stockholm och berörda kommuner med målsättningen att kunna ingå överenskommelser om en hantering av kostnaderna, inklusive villkor för hur ytterligare eventuella kostnadsfördyringar ska hanteras.

När det gäller Östlig förbindelse i Stockholm är målsättningen att en avsiktsförklaring ska tecknas mellan staten, regionen och berörda kommuner, som klargör förutsättningarna för genomförande och finansiering.

– Regeringen har sedan tidigare aviserat att utreda förutsättningarna för Östlig förbindelse, som skulle vara viktig för att binda ihop infrastrukturen i och kring huvudstaden. Nu tar vi nästa steg. Jag är glad att i dag kunna presentera förhandlingspersonen och förväntar mig att alla parter nu bidrar konstruktivt i det fortsatta arbetet, säger infrastruktur- och bostadsminister Andreas Carlson.

Uppdraget ska redovisas senast den 30 juni 2025.
