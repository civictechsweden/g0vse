# Ökad geografisk och yrkesmässig rörlighet i fokus för nytt regeringsuppdrag

Arbetslösheten i Sverige är fortsatt hög och den som är arbetslös behöver vara beredd att flytta eller byta yrke för att komma i arbete. Det kan exempelvis handla om att flytta för att möta det arbetskraftsbehov som uppstår vid stora företagsetableringar och företagsexpansioner runt om i landet.

– Arbetssökande behöver göra det som krävs för att komma i arbete. Det kan bland annat innebära att byta yrke eller flytta dit jobben finns. Nu skärper regeringen kontrollen av att detta sker, genom ett nytt uppdrag till Arbetsförmedlingen, säger arbetsmarknads- och integrationsminister Mats Persson.

## Förbättrad matchning och kontroll

Regeringen har i regleringsbrevet för 2025 gett Arbetsförmedlingen i uppdrag att förbättra matchningen och kontrollen av arbetssökande. Arbetsförmedlingen ska även fortsätta arbetet med att öka den yrkesmässiga och geografiska rörligheten bland arbetssökande. I syfte att stödja detta arbete får Arbetsförmedlingen nu i uppdrag att vidareutveckla kontrollen av att den arbetssökande följer inriktningen i sin handlingsplan om yrkesmässigt och geografiskt sökområde.

Enligt gällande regelverk ska Arbetsförmedlingen, i samverkan med den arbetssökande, ta fram en individuell handlingsplan. I den ska bland annat arbetssökandets inriktning framgå, särskilt när det gäller yrkesmässigt och geografiskt sökområde. Med utgångspunkt i handlingsplanen ska den arbetssökande sedan regelbundet redovisa vilka åtgärder han eller hon har genomfört för att ta sig ur arbetslösheten.

Uppdraget ska redovisas senast 1 oktober 2025.
