# Myndigheter ska följa upp regeringens reform av skyddat boende

– Skyddat boende är en livsviktig insats, när det som inte får hända har hänt. Bakgrunden till reformen var de brister i skyddade boenden som var kända under lång tid, bland annat i fråga om situationen för medföljande barn. Därför är jag stolt att vi till slut fick den här reformen på plats. Med de här uppdragen följer vi nu upp arbetet för att vara säkra på att vuxna och barn på skyddade boenden får den hjälp och det skydd som de har rätt till, säger socialtjänstminister Camilla Waltersson Grönvall.

– Regeringen arbetar på flera fronter för att mäns våld mot kvinnor, våld i nära relationer och hedersrelaterat våld och förtryck ska upphöra. Som en del i detta arbete behöver vi möjliggöra för de utsatta att lämna våldsamma relationer samt skydda dem från att utsättas för ytterligare våld. Att vi har fungerande skyddade boenden är här helt avgörande, säger jämställdhets- och arbetslivsminister Paulina Brandberg.

– Vi behöver säkerställa att det finns tillräckligt många skyddade boenden och kvinnojourer som kan erbjuda en trygg famn för de våldsutsatta kvinnorna och deras barn. Därför är det bra att vårt beslut om tillståndsplikt och stärkta rättigheter för barn och vuxna i skyddat boende nu följs upp, säger Christian Carlsson (KD), ordförande för socialutskottet.

Regeringens reform syftar till att förbättra skyddet för och stödet till de som är i behov av skyddat boende och att stärka barnrättsperspektivet för barn som följer med en vårdnadshavare till ett skyddat boende. Redan i propositionen för reformen (prop. 2023/24:31) betonade regeringen vikten av att följa upp lagändringarna.

Statskontoret får i uppdrag att följa upp och analysera effekterna av de lagändringar på området som trädde i kraft den 1 april 2024. Myndigheten ska bland annat undersöka hur det nya regelverket tillämpas, och hur det påverkar våldsutsattas benägenhet att söka skyddat boende. Statskontoret ska även följa upp regelverkets effekter för idéburna aktörer som bedriver skyddat boende.

Socialstyrelsen får i sin tur i uppdrag att stödja tillämpningen av det nya regelverket. De ska ta fram och sprida kunskapsmaterial om det nya regelverket, och även ta fram kunskapsmaterial om barns utsatthet – för både direkt och indirekt våld. För att stödja tillämpningen när det gäller medföljande barn, ska Socialstyrelsen också ta fram ett bedömningsstöd för placering av barn i skyddat boende.
