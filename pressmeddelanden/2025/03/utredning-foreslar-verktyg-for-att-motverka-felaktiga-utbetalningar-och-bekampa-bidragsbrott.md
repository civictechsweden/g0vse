# Utredning föreslår verktyg för att motverka felaktiga utbetalningar och bekämpa bidragsbrott

Regeringen bedömer att cirka 15–20 miljarder kronor betalas ut felaktigt från de statliga välfärdssystemen varje år. På en pressträff presenterade justitierådet Mikael Westberg utredningens (S 2024:C) förslag på sanktionsavgift och bidragsspärr från socialförsäkringsförmåner för att minska felaktiga utbetalningar och bekämpa bidragsbrott.

– Där det finns pengar finns kriminalitet. Vår gemensamma välfärd ska gå till personer som har rätt till den. Därför är det välkommet att regeringen nu har fått konkreta förslag på hur sanktionsavgifter och diskvalificering från socialförsäkringen kan utformas för att motverka att personer utnyttjar våra gemensamma skattemedel, säger äldre- och socialförsäkringsminister Anna Tenje.

Utredningen föreslår dels sanktionsavgifter i socialförsäkringen, dels hur personer ska kunna stängas av från socialförsäkringens förmåner under en viss tid för att skydda försäkringen. Den som lämnar en oriktig uppgift som har lett till en felaktig utbetalning ska få en sanktionsavgift. Detsamma gäller den som inte uppfyller skyldigheten att lämna uppgifter eller anmäla ändrade förhållanden. Myndigheterna ska kunna stänga av den som medvetet eller av vårdslöshet felaktigt försöker utnyttja socialförsäkringen.

## Utredningens förslag

Genom att införa ett system för administrativa sanktioner ska en sanktionsavgift kunna ges till dem vars felaktiga ersättning krävs tillbaka. Storleken föreslås vara 25 procent av det belopp som återkrävs. För sanktionsavgiften föreslås ett lägsta och högsta belopp. Det ska också finnas utrymme för hel eller delvis nedsättning av sanktionsavgiften, om den bedöms vara oskälig.

En avstängning från en förmån föreslås kunna beslutas av Försäkringskassan och av Pensionsmyndigheten. En avstängning föreslås kunna gälla mellan tre månader och tre år.

## Fortsatt arbete av utredningen

Utredningen (S 2024:C En effektivare ordning för att bekämpa bidragsbrott) har bland annat haft i uppdrag att se över och analysera 2021 års bidragsbrottsutrednings förslag om ett administrativt sanktionssystem och en bidragsspärr (se SOU 2022:37 och SOU 2023:52). Utifrån denna analys föreslår utredningen justerade förslag som innebär att sanktionsavgifter och avstängning införs i socialförsäkringen. Förslagen som redovisats kommer nu beredas vidare på sedvanligt sätt.

Utredningen fortsätter sitt uppdrag. En delredovisning om administrativa sanktioner inom det arbetsmarknadspolitiska området, inklusive arbetslöshetskassorna, ska lämnas senast den 1 november 2025. I slutredovisningen ska utredningen lämna förslag om administrativa sanktioner för övriga välfärdssystem, och om en särskild avgränsad verksamhet för utredning av bidragsbrott vid Försäkringskassan och brottsbekämpande befogenheter för myndigheten.

Uppdraget slutredovisas senast den 2 mars 2026.
