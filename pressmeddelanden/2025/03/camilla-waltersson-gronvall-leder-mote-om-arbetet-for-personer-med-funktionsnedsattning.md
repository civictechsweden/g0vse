# Camilla Waltersson Grönvall leder möte om arbetet för personer med funktionsnedsättning

Mötet mellan ministern, Myndigheten för delaktighet (MFD) och civilsamhällesorganisationerna kommer bland annat fokusera på MFD:s uppdrag att ta fram ett förslag på en nationell handlingsplan för funktionshinderspolitiken. Vid mötet kommer MFD att berätta om sitt uppdrag.

– Regeringens ambition är ett fortsatt fokuserat arbete för en mer effektiv, systematisk och långsiktig hållbar funktionshinderspolitik, i enlighet med FN-konventionen. Samtidigt som Sverige på många sätt är ett föregångsland för arbetet med rättigheter för personer med funktionsnedsättning, finns det också delar som behöver utvecklas och bli bättre. I det arbetet är civilsamhällesorganisationerna, deras engagemang och expertis, otroligt viktiga, säger socialtjänstminister Camilla Waltersson Grönvall.

Mötet kommer också fokusera på regeringens arbete med de rekommendationer som FN-kommittén för rättigheter för personer med funktionsnedsättning gav Sverige i mars 2024. Vid mötet kommer MFD att berätta om sitt uppdrag kopplat till rekommendationerna.
