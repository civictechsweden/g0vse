# Regeringen ger Business Sweden i uppdrag att kartlägga den svenska värdekedjan för ny kärnkraft

– I dessa skakiga säkerhetspolitiska tider är det viktigt med robusta och leveranssäkra värdekedjor. Inte minst för att kunna förhindra förseningar i leveranser som riskerar att skapa fördyringar. Det är därför vi nu ger Business Sweden i uppdrag att kartlägga hur bättre förutsättningar kan skapas för att främja den svenska värdekedjan för ny kärnkraft, säger energi- och näringsminister Ebba Busch.

I uppdraget till Business Sweden ingår bland annat att identifiera i vilka delar i värdekedjan det finns leverantörer etablerade i Sverige och i vilken mån leverantörer i närliggande länder kan komplettera den svenska värdekedjan. Leverantörer av centrala komponenter är i dagsläget lokaliserade utanför de nordiska länderna, men det kommer att krävas tillgång till nationella och regionala resurser och leverantörer under konstruktionsarbetet.

Business Sweden får detta främjandeuppdrag som ett led i att skapa effektiva leveranskedjor och en effektiv personalanvändning. För uppdraget avsätter regeringen 2 miljoner kronor. Business Sweden ska redovisa kartläggningen av den svenska värdekedjan senast den 30 juni i år och då även föreslå hur arbetet kan tas vidare.
