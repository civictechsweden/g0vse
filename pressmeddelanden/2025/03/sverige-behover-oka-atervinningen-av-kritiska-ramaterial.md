# Sverige behöver öka återvinningen av kritiska råmaterial

– En säker tillgång till hållbart producerade råmaterial är en förutsättning för att lyckas med klimatomställningen. Sverige har unika förutsättningar – både genom vår stora geologiska potential och vår ledande kompetens inom återvinning. Genom att ta vara på och återvinna kritiska och strategiska råmaterial kan vi stärka Europas beredskap och samtidigt minska vårt miljö- och klimatavtryck, säger klimat- och miljöminister Romina Pourmokhtari.

Den 23 maj 2024 trädde EU-förordningen om kritiska råmaterial i kraft. Förordningen syftar till att förbättra den inre marknaden genom att säkerställa unionens tillgång till kritiska råmaterial på ett tryggt och hållbart sätt.

Förordningen ställer krav på att medlemsstaterna ska ta fram nationella program för att främja cirkularitet av dessa material, vilket nu Naturvårdsverket får i uppdrag att utveckla. Naturvårdsverket ska ha en nära dialog med berörda myndigheter och aktörer i utformandet av sitt förslag.

EU:s beroende av råmaterial från andra delar av världen behöver minska. Det kommer behövas såväl ökad produktion inom EU från både primära och sekundära källor, som bibehållen och utvecklad tillgång till globala marknader för att säkra EU:s försörjning av råmaterial.
