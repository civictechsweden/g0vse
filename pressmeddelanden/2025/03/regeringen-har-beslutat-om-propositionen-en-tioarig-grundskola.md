# Regeringen har beslutat om propositionen En tioårig grundskola

Förskoleklassen ersätts med en ny första årskurs i skolan. Den nya årskurs 1 blir en integrerad del av grundskolan, där årskurs 10 blir den avslutande årskursen. Därmed upphör förskoleklassen som skolform och grundskolan förlängs med ett år. Motsvarande ändring görs i anpassade grundskolan, specialskolan och sameskolan.

– Genom det här beslutet är vi ytterligare ett steg närmare en tioårig grundskola, med mer fokus på grundläggande färdigheter som att läsa, skriva och räkna. Detta är ett viktigt led i att komma till rätta med den pågående läskrisen i Sverige, säger skolminister Lotta Edholm.

Undervisningen i nya årskurs 1 ska ske utifrån grundskolans ämnen och kursplaner. Det ger en mer strukturerad undervisning och ett stärkt fokus på tidig läs- och skrivinlärning samt grundläggande färdigheter i matematik. Samtidigt bör utbildningen givetvis vara anpassad efter elevernas ålder. Införandet av en tioårig grundskola leder också till färre övergångar mellan skolformer för eleverna, vilket annars kan vara ett hinder för en kontinuerlig progression i deras lärande.

Med en tioårig grundskola får alla elever en mer likvärdig utbildning. I dag varierar pedagogiken stort mellan olika förskoleklasser i landet. I vissa förskoleklasser liknar undervisningen den i grundskolan, och i andra fall präglas den mer av förskolans arbetssätt och metoder.

Reformen innebär också att elever med en intellektuell funktionsnedsättning som går i anpassade grundskolan får en sammanhållen väg genom skolsystemet, till skillnad från i dag då den gruppen inte har någon egen förskoleklass.

Regeringen föreslår att en tioårig grundskola införs hösten 2028.

– Genom denna förändring får eleverna en mer strukturerad och sammanhängande utbildning från tidig ålder, vilket stärker deras läs- och skrivförmåga och skapar en stabil grund för fortsatt lärande. Att fokusera på läsning i tidig ålder är avgörande för att eleverna ska kunna utveckla sin kreativitet och bygga ett rikt ordförråd. En stark läsförmåga öppnar också dörrar till en värld av möjligheter och är en nyckel till livslångt lärande, säger kulturminister Parisa Liljestrand.

– Att ersätta förskoleklassen med en ny första årskurs stärker likvärdigheten och grundläggande färdigheter i läsning, skrivning och matematik. En tydligare struktur gynnar kunskapsinhämtningen och ger bättre förutsättningar inför senare skolår, säger Patrick Reslow, skolpolitisk talesperson, Sverigedemokraterna.

– Det finns idag stora skillnader i hur verksamheten i olika förskoleklasser bedrivs, vilket innebär bristande likvärdighet. Vi vill se ett starkare kunskapsfokus och ökad likvärdighet så att alla barn får bra förutsättningar att lära sig grundläggande färdigheter, säger Mathias Bengtsson, utbildningspolitisk talesperson, Kristdemokraterna.

Förslaget bygger på en överenskommelse mellan regeringen och Sverigedemokraterna.
