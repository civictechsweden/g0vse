# Proposition om enklare regler för fiskodling och annat vattenbruk

– Det här är efterlängtade förslag. Sverige har goda förutsättningar för vattenbruk men tyvärr hämmas utvecklingen idag av ett komplext regelverk. Med förslagen i propositionen förenklas processerna, vilket kan främja näringens tillväxt och bidra till bättre tillgång till fisk, skaldjur och alger. Det skapar förutsättningar för jobb och tillväxt i hela landet, och stärker också den nationella försörjningsförmågan, säger landsbygdsminister Peter Kullgren.

I propositionen föreslår regeringen ändringar i fiskelagen som innebär att kravet på odlingstillstånd tas bort. Ett vattenbruks påverkan på den omgivande miljön bör i stället enbart beaktas inom ramen för miljölagstiftningen. I miljöbalken föreslås bland annat att allt vattenbruk undantas från kravet på tillstånd för vattenverksamhet. Förslagen syftar dels till att undvika dubbelprövning av vattenbruksverksamheter, dels till en mer enhetlig prövning av vattenbruket oavsett vilken organism som odlas eller föds upp.

Tillsammans med regeringens förslag om att vattenbruk ska undantas från strandskyddet samt från bygglovskrav för ekonomibyggnader, medför propositionens förslag betydande regelförenklingar för vattenbruket, något som länge efterfrågats av branschen.

Förslagen föreslås träda i kraft den 1 juli 2026.
