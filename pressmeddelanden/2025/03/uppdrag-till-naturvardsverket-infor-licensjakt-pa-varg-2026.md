# Uppdrag till Naturvårdsverket inför licensjakt på varg 2026

För att licensjakten 2026 ska kunna baseras på det nya referensvärdet behöver Naturvårdsverket se över miniminivåerna för vargstammen. Regeringen ger därför myndigheten i uppdrag att genomföra en översyn av fördelningen av dessa nivåer, så att de kan utgöra grund för beslut om licensjakt för jaktåret 2025/2026.

– För att det nya referensvärdet ska få genomslag i praktiken redan vid nästa licensjakt på varg behöver miniminivåerna ses över nu, då tidigare processer har visat sig vara tidskrävande. Uppdraget skapar en tydlig och förutsägbar grund för framtida beslut, säger landsbygdsminister Peter Kullgren.

Referensvärdet anger det minsta antalet individer som krävs på nationell nivå för att en art ska anses ha gynnsam bevarandestatus. På regional nivå fördelas detta i miniminivåer. Eftersom processen är komplex och involverar flera aktörer har regeringen beslutat att arbetet ska inledas omgående, för att säkerställa att miniminivåerna kan ligga till grund för licensjakten redan från jaktåret 2025/2026.
