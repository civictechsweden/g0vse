# Förslag om nytt brott mot utförsel av stöldgods överlämnat till riksdagen

I dag begår internationella stöldligor brott i Sverige och säljer sedan stöldgodset utomlands. Uppskattningar visar att värdet av de stöldgods som förs utomlands uppgår till ca 1,5 miljarder kronor per år. Det måste stoppas.

Samtidigt finns det brister i dagens lagstiftning för denna typ av brottslighet, vilket gör det för enkelt för kriminella att föra ut stöldgods utan att bli straffade. Regeringen har därför beslutat om en proposition som vässar lagstiftningen genom att införa ett nytt brott – utförselhäleri.

– Regeringen kraftsamlar för att strypa den kriminella ekonomin och krossa den organiserade brottsligheten. Genom att införa ett helt nytt brott som kriminaliserar utförsel av stöldgods blir det lättare att stoppa internationella stöldligor, säger finansminister Elisabeth Svantesson.

Straffet för utförselhäleri föreslås vara fängelse i högst två år och för grovt utförselhäleri fängelse i lägst sex månader och högst sex år. Även försök, förberedelse och stämpling till utförselhäleri och grovt utförselhäleri föreslås kriminaliseras.

I propositionen föreslås också att det nya brottet ska ingå i Tullverkets direkta brottsbekämpning. En tulltjänsteman föreslås få kroppsvisitera en person och genomsöka ett transportmedel i ett gränsnära område vid inresa till eller utresa från landet.

I propositionen föreslås ytterligare åtgärder, bland annat:

* att det införs en särskild straffskala för narkotikasmuggling av normalgraden om narkotikan är avsedd att säljas,
* att anställda vid Tullverket ska kunna biträda åklagare vid utredningar om självständigt förverkande och att tulltjänstemän även ska kunna inleda utredningar om självständigt förverkande,
* att brottsbekämpande myndigheter ska få behålla förverkad egendom för utbildningsändamål och forensiska ändamål, och
* utökade möjligheter till förtida förstöring av omhändertagen egendom, bland annat om vården av den är förenad med allvarliga säkerhetsproblem.

Dessa lagändringar föreslås träda i kraft den 1 september 2025.
