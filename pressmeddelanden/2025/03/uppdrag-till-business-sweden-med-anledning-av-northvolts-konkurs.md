# Uppdrag till Business Sweden med anledning av Northvolts konkurs

– Med uppdraget till Business Sweden värnar vi Sveriges intressen av en livskraftig batterinäring, i arbetet med att hitta en ny långsiktig ägare. Sverige och Europa behöver säkra egen hållbar och konkurrenskraftig utveckling och produktion av batterier. Det krävs för elektrifieringen och för att minska vårt beroende av andra länder. Det är av strategiskt intresse för Sverige att få till en så bra lösning som möjligt, säger energi- och näringsminister Ebba Busch.

Business Sweden fick i uppdrag redan i november att förstärka investeringsfrämjandet inom batterivärdekedjan. Syftet med uppdraget är att, i den mån det är möjligt, bidra till dialog som främjar goda förutsättningar i första hand för fortsatt utveckling och produktion av batterier i Sverige, och i andra hand för annan industriell verksamhet som tar vara på för Sverige viktiga tillgångar och kunskaper. Inriktningen ska vara i linje med konkursförvaltarens önskemål.

Med detta beslut ändrar regeringen beslutet om uppdrag, som fattades den 7 november 2024, till Sveriges export- och investeringsråd (Business Sweden) att intensifiera investeringsfrämjandet inom batterivärdekedjan.
