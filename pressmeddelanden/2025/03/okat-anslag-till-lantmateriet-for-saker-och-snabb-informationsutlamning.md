# Ökat anslag till Lantmäteriet för säker och snabb informationsutlämning

I maj 2024 stängde Lantmäteriet helt eller delvis de externa e-tjänster där så kallade förrättningsakter fanns tillgängliga. Stängningen genomfördes för att skydda sekretessbelagd information. Efter stängningen har förrättningsakterna granskats manuellt innan utlämning och handläggningstiderna har ökat.

– Aktörerna inom samhällsbyggnadssektorn behöver snabb tillgång till nödvändig information. Samtidigt behöver Lantmäteriet säkerställa informationssäkerheten. Jag kan idag ge besked att Lantmäteriet nu får de medel som de har efterfrågat i vårändringsbudgeten, säger infrastruktur- och bostadsminister Andreas Carlson.

Mer personal och viss teknisk utveckling bedöms kunna minska handläggningstiden för utlämnanden. För att kunna finansiera personalförstärkningar och teknisk utveckling behövs ökade statliga anslag.

– Satsningen innebär att kommuner, myndigheter och privata aktörer snabbare ska kunna få tillgång till information som är en förutsättning för att vi ska se en framdrift i hela samhällsbyggnadssektorn. Det behövs redan i dag och kommer att behövas i ännu större utsträckning när konjunkturen nu har vänt och byggandet väntas öka framöver, säger infrastruktur- och bostadsminister Andreas Carlson.

Förslaget bygger på en överenskommelse mellan regeringen och Sverigedemokraterna.
