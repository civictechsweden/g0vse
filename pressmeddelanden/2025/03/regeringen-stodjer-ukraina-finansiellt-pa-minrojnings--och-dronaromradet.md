# Regeringen stödjer Ukraina finansiellt på minröjnings- och drönarområdet

Vid flera tillfällen har regeringen gett Försvarsmakten i uppdrag att stötta de förmågekoalitioner som finns inom ramen för UDCG. Försvarsmakten får nu ett liknande uppdrag där de ska stötta dels minröjarkoalitionen med 40 miljoner kronor (3,6 miljoner euro), dels drönarkoalitionen med samma summa.

– Detta stöd säkerställer att Ukraina kan utveckla sin drönarteknologi och minröjningsförmåga. Det kommer att hjälpa den ukrainska armén och det ukrainska samhället, säger Pål Jonson.

UDCG är en multilateral koalition bestående av 57 länder etablerad av USA för att koordinera och synkronisera internationell materielupphandling, materialproduktion och hållbarhetsinsatser till stöd för Ukrainas självförsvar. Ländernas försvarsministrar träffas kontinuerligt i Ramstein, Tyskland, i Natos högkvarter eller digitalt.

Inom ramen för UDCG har flera förmågekoalitioner bildats för att säkerställa långsiktigt stöd till Ukrainas försvar. Sverige är för närvarande medlem i sex av dessa.
