# Regeringen stärker patient- och anhörigorganisationernas roll i vården

– Vi vill säkerställa att patient- och anhörigorganisationerna har de bästa förutsättningarna att vara medskapare i vårdens utveckling. Deras insikter och erfarenheter är ovärderliga för att skapa en vård som verkligen möter patienternas behov, säger sjukvårdsminister Acko Ankarberg Johansson.

Uppdraget innebär att Myndigheten för vård- och omsorgsanalys ska kartlägga förutsättningarna för patient- och anhörigorganisationerna samt analysera förväntningar och efterfrågan på dessa organisationer som medskapare i vården. Vid behov ska myndigheten föreslå åtgärder för att förbättra deras möjligheter att delta i utvecklingen av vården på lokal, regional och nationell nivå.

Myndigheten för vård- och omsorgsanalys ska föra en dialog med representanter från patient-, brukar- och anhörigorganisationer samt relevanta myndigheter och organisationer, inklusive kommuner och regioner. För att genomföra uppdraget har myndigheten tilldelats 3 miljoner kronor för 2025.

Bakgrunden till uppdraget är tidigare rapporter som analyserat patient- och brukarrörelsens samverkan med regionerna och staten. Regeringen ser nu behovet av en uppdaterad och fördjupad analys för att säkerställa att dessa organisationer kan fortsätta spela en viktig roll i vårdens utveckling.
