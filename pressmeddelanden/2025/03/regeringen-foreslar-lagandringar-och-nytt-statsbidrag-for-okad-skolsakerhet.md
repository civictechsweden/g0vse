# Regeringen föreslår lagändringar och nytt statsbidrag för ökad skolsäkerhet

Regeringen och Sverigedemokraterna arbetar intensivt med att öka säkerheten och tryggheten för elever, lärare, rektorer och annan personal i skolan. Det handlar om åtgärder både på kort och lång sikt som ökar säkerheten och tryggheten och som stärker det viktiga förebyggande arbetet.

– Tisdagen den 4 februari blev en svart dag för Örebro och Sverige. Campus Risbergska, en plats för kunskap och framtidstro, drabbades av den värsta masskjutningen i svensk historia. Vi måste göra allt vi kan för att säkerställa tryggheten på våra skolor. Därför avser vi att i dag fatta beslut om en lagrådsremiss som ger bättre verktyg för att stärka säkerheten, säger utbildningsminister Johan Pehrson.

Regeringen och Sverigedemokraterna går vidare med förslag från Skolsäkerhetsutredningen, men går längre än utredningen när det gäller vissa av förslagen. Förslagen som regeringen avser lägga fram innebär att:

* Alla förskolor och skolor ska ha en beredskapsplan och ett löpande beredskapsarbete. Det handlar om att planera, utbilda och öva för att ha beredskap att hantera allvarliga våldssituationer och hot om allvarliga våldssituationer.
* Det ska tydliggöras att skolan inte är en allmän plats. Alla förskolor och skolor ska vidta åtgärder för att obehöriga inte ska ges tillträde till förskolans eller skolans område när verksamheten pågår. Det är huvudmannens ansvar och kan bland annat handla om tydliggöranden av gränser, upplysningar om att obehöriga inte får vara där, låsta dörrar, passerkort, kodlås och taggar.
* Rektorn ska göra en polisanmälan om det kan misstänkas att ett brott har begåtts av en elev i samband med skolverksamheten.
* Rektorn får möjlighet att besluta att väskor eller andra föremål som elever har med sig undersöks, om det är befogat för att begränsa risken för ordningsstörningar, kränkningar eller brott eller för att upprätthålla säkerheten.
* Det förtydligas att skolan ska förmedla och förankra en grundläggande respekt för att följa samhällets lagar och regler, genom ett tillägg i alla läroplaner.

Lagändringarna föreslås träda i kraft den 1 juli 2025.

– Skolan ska vara en säker plats där elever, skolpersonal och besökare kan känna sig trygga. Vi presenterar därför nu flera viktiga åtgärder för att förebygga och förhindra våld i skolan. Dessa ska vara på plats redan i sommar. Och den 1 april river vi sekretesshinder och gör det enklare att använda kamerabevakning, vilket också kan bidra till att göra landets skolor säkrare, säger justitieminister Gunnar Strömmer.

– En säker och trygg skolmiljö är inte bara en rättighet, utan en förutsättning för att alla elever ska kunna lära sig och utvecklas. Dessutom satsar regeringen på förebyggande insatser såsom skolsociala team och akutskolor, fler speciallärare och mindre undervisningsgrupper, säger Mathias Bengtsson, utbildningspolitisk talesperson för Kristdemokraterna.

– Skolor behöver stärka beredskapen och kompetensen inför allvarliga våldssituationer och hot om sådana. Genom de förslag vi nu går fram med ökar vi skolornas förutsättningar för att göra det, säger Patrick Reslow, utbildningspolitisk talesperson för Sverigedemokraterna.

## Finansiering av förslagen

Förslagen innebär vissa nya obligatoriska uppgifter för huvudmännen. För att finansiera förslagen avser regeringen att föreslå att 68 miljoner kronor skjuts till årligen. För 2025 avser regeringen föreslå 53 miljoner för resterande delen av 2025, vilket är mer än tre fjärdedelar av det årliga totalbeloppet, för att huvudmännen snabbt ska få allt på plats.

Dessutom avser regeringen att föreslå att ett nytt statsbidrag för säkerhetshöjande åtgärder på 300 miljoner kronor införs för 2025. Statsbidraget är till för att underlätta för huvudmän och skolor att använda sig av tekniska lösningar för att öka säkerheten. Det kan exempelvis handla om installering av passersystem, skalskydd eller utökad kamerabevakning i skolan.

Regeringen avser att lägga fram dessa satsningar i vårändringsbudgeten för 2025.

Förslagen bygger på en överenskommelse mellan regeringen och Sverigedemokraterna.
