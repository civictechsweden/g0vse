# Regeringen tillsätter utredning om en kriminalisering av deltagande i kriminella gäng

Den organiserade brottsligheten är systemhotande och har under de senaste åren brett ut sig och tagit sig allt grövre former. För att bryta utvecklingen krävs att den straffrättsliga lagstiftningen är utformad så att den på ett trovärdigt och effektivt sätt täcker alla typer av straffvärda handlingar som har anknytning till organiserad brottslighet.

I januari i år lämnade en utredning förslag om att den grundlagsskyddade föreningsfriheten ska kunna begränsas för kriminella sammanslutningar. En sådan grundlagsändring krävs för att möjliggöra en kriminalisering av deltagande i kriminella gäng. Regeringen ger nu en särskild utredare i uppdrag att utreda och föreslå ett sådant straffansvar.

Syftet med en kriminalisering är att möjliggöra att fler personer med koppling till organiserad brottslighet kan åtalas och dömas för brott. Personer som befinner sig högre upp i gängens hierarki är ofta inte involverade i utförandet av en viss brottslig gärning. Att straffrättsligt kunna ingripa mot själva deltagandet i en kriminell sammanslutning som sådant skulle kunna göra att det blir lättare att komma åt även dessa personer.

– Den organiserade brottsligheten är ett av vår tids allra största samhällsproblem. En kriminalisering av deltagande i kriminella gäng kan fungera som ett nytt och kraftfullt verktyg för att komma åt de personer som bidrar till den brottslighet som utgör ett allvarligt hot mot hela vårt fria och öppna samhälle. Därför tar vi nu detta viktiga steg och tillsätter en utredning som ska analysera och föreslå hur en sådan kriminalisering bör se ut, säger justitieminister Gunnar Strömmer.

Särskild utredare blir kammaråklagaren Hans Harding. Uppdraget ska redovisas senast den 13 februari 2026.

Uppdraget bygger på en överenskommelse mellan Sverigedemokraterna, Moderaterna, Kristdemokraterna och Liberalerna.
