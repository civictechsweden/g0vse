# Översyn av sjuksköterskors förskrivningsrätt för vaccin

– Tack vare vaccinet kan HPV-relaterad livmoderhalscancer äntligen utrotas. För att säkerställa att vaccinet blir så lättillgängligt som möjligt för befolkningen samtidigt som patientsäkerheten fortsatt säkerställs ska Socialstyrelsen se över sjuksköterskors möjlighet att ordinera vaccinet, säger sjukvårdsminister Acko Ankarberg Johansson.

Regeringen ger Socialstyrelsen i uppdrag att se över sina föreskrifter om sjuksköterskors behörighet att förskriva och ordinera läkemedel, med fokus på HPV-vaccin. Detta beslut kommer efter Folkhälsomyndighetens rekommendation om att erbjuda HPV-vaccination till både kvinnor och män upp till 26 års ålder, inklusive särskilda riskgrupper.

I dagsläget får sjuksköterskor inte ordinera HPV-vaccin till personer över 18 år, vilket försvårar implementeringen av de nya rekommendationerna. Genom att se över föreskrifterna vill regeringen underlätta tillgången till vaccination och därmed bidra till att utrota livmoderhalscancer.

## 50 miljoner kronor till att utrota livmoderhalscancer

Bakgrunden till beslutet är en utredning från Folkhälsomyndigheten som visade på behovet av catch-up vaccination för pojkar, män, MSM (män som har sex med män), transpersoner och personer som lever med hiv. Utredningen gjordes inom ramen för ett regeringsuppdrag som gavs till myndigheten i juni 2023.

Regeringen har avsatt 25 miljoner kronor årligen för att utrota livmoderhalscancer under perioden 2022–2027. Medlen har möjliggjort att gratis catch-up vaccination kunnat erbjudas till kvinnor födda 1994–1999. Under 2025 har summan fördubblats till 50 miljoner kronor. Om en vaccinationstäckningsgrad mot HPV om 70% kan uppnås bland kvinnor födda 1994–1999 före den 1 juli år kan Sverige utrota livmoderhalscancer till 2027. Sverige kan därmed bli det första landet i världen att utrota livmoderhalscancer.
