# Benjamin Dousa tar emot Anpassningsfondens chef Mikko Ollikainen som besöker Sverige

– Det här är ett viktigt bidrag till det globala klimatarbetet och för att stötta de utvecklingsländer som drabbas hårdast av klimatförändringarnas effekter. Det svenska stödet kommer bland annat att bidra till naturbaserade vågbrytare som ska skydda mot stigande havsnivåer. Det kommer också att hjälpa bönder på landsbygden att skydda sina marker bättre mot extrema väderhändelser, säger bistånds- och utrikeshandelsminister Benjamin Dousa.

Anpassningsfonden är en internationell klimatfond som finansierar projekt och program i utvecklingsländer för att hjälpa dem att anpassa sig till klimatförändringarnas effekter. Fonden stödjer åtgärder som förbättrar motståndskraften mot klimatrelaterade risker, såsom extrema väderhändelser och stigande havsnivåer, till exempel i kustsamhällen i Fiji genom stöd till etableringen av naturbaserade vågbrytare och i Senegal där bristande regelverk åtgärdats för bättre hantering av kustområden.

Syftet med besöket är att diskutera resultat som Anpassningsfonden åstadkommer, bland annat med hjälp av svenskt stöd. I år kommer Sverige att ge Anpassningsfonden 130 miljoner kronor för att kunna fortsätta bygga vidare på dessa resultat.

Utsatta utvecklingsländer såsom exempelvis små önationer och de minst utvecklade länderna drabbas hårt av klimatförändringarna. Behoven av investeringar i klimatanpassning är stora, samtidigt som finansieringsgapet är stort. Sverige är Anpassningsfondens andra största bilaterala givare och har bidragit med över 200 miljoner dollar sedan fondens start 2009.
