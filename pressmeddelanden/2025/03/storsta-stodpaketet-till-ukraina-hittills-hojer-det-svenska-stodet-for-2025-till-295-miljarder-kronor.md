# Största stödpaketet till Ukraina hittills höjer det svenska stödet för 2025 till 29,5 miljarder kronor

Europa behöver växla upp stödet till Ukraina. Uthålligt och ökat stöd till Ukraina är centralt för Europas säkerhet. Sveriges 19:e militära stödpaket är därför det största hittills.

– Med detta stödpaket visar Sverige det finns mer att göra för Ukrainas räkning. Paketet kommer att vara till stor hjälp för det ukrainska samhället, den ukrainska försvarsmakten och den ukrainska försvarsindustrin, säger försvarsminister Pål Jonson.

Det 19:e stödpaketet möjliggörs genom att regeringen föreslår att höja den ekonomiska ramen för stöd till Ukraina till 40 miljarder kronor för 2025. Detta görs genom att flytta medel från 2026 års ekonomiska ram för Ukraina till 2025.

Ukraina har stora behov på slagfältet och har efterfrågat specifika förmågor. Det 19:e stödpaketet har utformats för att så långt som möjligt kunna svara på dessa förmågor och innehåller:

## Anskaffning för donation till ett värde av ca 9,2 miljarder kronor

Regeringen avser att bemyndiga Försvarets materielverk, FMV, att utifrån ukrainska behov anskaffa försvarsmateriel från svensk, nordisk och europeisk försvarsindustri till det ukrainska försvaret. Urvalet av materiel bygger på FMV:s löpande kartläggning av marknadens förmåga att producera efterfrågad materiel med korta leveranstider. Ukraina har behov av ytterligare materiel och utrustning för att stärka sin operativa försvars­förmåga, t.ex. ammunition, luftvärn, marin materiel, satellit­kommunikationssystem, infanteriutrustning och splitterskyddade fordon. Totalt avsätts ca 9,2 miljarder kronor i detta syfte.

## Ekonomiska donationer till ett värde av drygt 5 miljarder kronor

Mycket av det internationella militära stödet sker genom olika multilaterala initiativ, bland annat inom ramen för Ukraine Defense Contact Group, UDCG. Stödpaketet innefattar ekonomiska donationer till olika fonder och andra multilaterala initiativ som upphandlar materiel och utrustning för donation till Ukraina. Stödpaketet omfattar bland annat utökad samverkan med Danmark inom ramen för den etablerade modellen för stöd till ukrainsk försvarsindustri.

## Donationer av materiel från Försvarsmakten till ett värde av drygt 500 miljoner kronor

Stödpaketet innefattar donationer av materiel från Försvarsmakten. Det rör sig om sådan materiel som kan avvaras under begränsad tid. Med hänsyn till Försvarsmaktens behov och det säkerhetspolitiska läget är det av stor betydelse att den materiel som föreslås skänkas till Ukraina skyndsamt kan ersättas med motsvarande materiel.

Ur den svenska krigsorganisationen överlåtes följande materiel till Ukraina.

* Sjukvårdstransportbilar
* Övningsvapen till pansarskott m/86
* Kulsprutor av typen m/58
* Finkalibrig ammunition
* Ett hundratal fordon av olika typer för flygbasunderhåll
* Bas- och verkstadsutrustning för drift av flygbas
* Sjukvårdsutrustning och transportfordon
* Personlig utrustning
* Förplägnadsutrustning och livsmedel

## Tjänster via FOI till ett värde av 11 miljoner kronor

Flera svenska myndigheter stödjer de ukrainska försvarsansträngningarna. Detta stödpaket innehåller aktiviteter från bland annat Totalförsvarets forskningsinstitut, FOI.

FOI kommer inom ramen för detta stödpaket att lämna stöd avseende CBRN-analys samt gällande automatisk upptäckt av fordon från drönare.

## Innovation nära slagfältet

I stödpaketet avsätts medel som syftar till att identifiera och ta vara på tekniska innovationer som behöver ytterligare finansiering för att kunna färdigställas och sättas i produktion. FMV ges i uppdrag att identifiera, pröva och finansiera lösningar som efterfrågas av Ukraina, men som behöver produktifiering eller militär tillämpning för att kunna användas i krig. Konkret efterfrågan och korta tidsförhållanden kommer att vara vägledande för arbetet.

## Exportkreditgarantier till ett värde av 500 miljoner kronor

Ett hinder för försvarsmaterielföretag att exportera till Ukraina är att affärer med den ukrainska staten kan innebära hög riskexponering. Exportkreditnämnden kan idag bevilja särskilda exportkreditgarantier för att täcka förluster vid exportaffärer med varor och tjänster till Ukraina om den verksamhet som exportaffären främjar har som huvudsyfte att bidra till ekonomisk och samhällelig utveckling och välfärd i Ukraina. Garantierna kan inte användas för försvarsexport. Nu inrättas exportkreditgarantier även för försvarsexport som komplement till anskaffning för donation. Fler svenska företag kan stödja Ukraina med efterfrågad materiel, vid sidan av FMV:s upphandlingar.

## Försörjningslösning till ett värde av 573 miljoner kronor

Sverige har sedan Rysslands fullskaliga invasion av Ukraina prioriterat kvalitet i det svenska militära stödet. Den svenska materielen ska vara operativ under lång tid. Sverige levererar inte bara materiel utan det svenska militära stödet till Ukraina består av en förmågeöverföring. Innebörden av detta är att materieldonationer kompletteras med underhållslösningar, reservdelar, ammunition och tekniskt stöd för den ukrainska försvarsmakten. Regeringen föreslår att 573 miljoner kronor avsätts för olika typer av underhållsåtgärder för den redan donerade svenska materielen.

## Ett stödpaket för civilt försvar som uppgår till ett värde av 140 miljoner kronor

Medlen i det civila stödpaketet går till Kustbevakningen, Myndigheten för samhällsskydd och beredskap och Myndigheten för psykologiskt försvars stödverksamhet i Ukraina.
