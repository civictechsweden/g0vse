# Förändringar i upphandlingslagstiftningen ska underlätta efterlevnad av EU-regler

– Regeringen tar nu ett viktigt steg för att underlätta för aktörer i offentlig upphandling. Förändringarna syftar till att göra det enklare för upphandlare att följa EU-regler, vilket i sin tur leder till en mer rättssäker och effektiv offentlig upphandling, säger civilminister Erik Slottner.

Det finns flera EU-förordningar som innehåller bestämmelser om offentlig upphandling som upphandlare måste ta hänsyn till. I EU pågår det även förhandlingar om ytterligare bestämmelser. För att säkerställa att dessa bestämmelser följs behöver den svenska upphandlingslagstiftningen uppdateras.

De föreslagna ändringarna i propositionen kommer att påverka aktörer i offentlig upphandling på flera olika sätt. I propositionen föreslås att leverantörers rättigheter stärks på så sätt att de får tillgång till domstolsprövning om upphandlare förbiser gällande EU-förordningar. Det föreslås också att upphandlares tillämpning av IPI-förordningens bestämmelser om upphandling ingår i Konkurrensverkets tillsynsområde.

Lagändringarna föreslås träda i kraft den 1 juli 2025.
