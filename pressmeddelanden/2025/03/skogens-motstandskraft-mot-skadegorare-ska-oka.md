# Skogens motståndskraft mot skadegörare ska öka

Skogsstyrelsen ska inom ramen för uppdraget att bekämpa almsjukan på Gotland genomföra följande åtgärder:

* Inventera, avverka och bortföra almsjuka träd och riskträd i syfte att minimera sjukdomens fortsatta spridning
* Öka informationsinsatserna om bekämpningen samt vid behov utveckla metoder för inventeringen av almsjuka träd

– För att skydda den unika natur som finns på Gotland och skydda almarna är det avgörande att vi agerar snabbt och effektivt mot almsjukan. Genom att bland annat inventera träd och föra bort sjuka träd så kan spridningen bromsas tills motståndskraftigare träd förädlats fram och värdefull natur kan bevaras för generationer, säger landsbygdsminister Peter Kullgren.

Formas ska inom ramen för uppdraget att stödja förädling av skogsträd, inklusive alm och ask, för ökad motståndskraft genomföra följande åtgärder:

* Utarbeta ett avtal mellan Formas och Stiftelsen Skogsbrukets forskningsinstitut (Skogforsk) om att inrätta ett screeningcenter för testning, forskning och förädling av resistens mot skogsskadegörare, inklusive almsjuka och askskottsjuka
* Utarbeta ett avtal mellan Formas och Skogforsk om stöd till långsiktiga program för resistensförädling för bevarande av alm och ask
* Utlysa medel, till exempel inom ett program, för projekt inom forskningsområden som stödjer resistensförädling mot skadegörare på skogsträd, i första hand för att bevara trädarterna alm och ask, samt mot skadegörare på andra skogsträd

Skogforsk är ingen statlig myndighet utan skogsnäringens eget institut. Syftet med avtalen mellan Formas och Skogforsk är att tydliggöra ansvarsfördelningen samt reglera både samfinansieringen av screeningcentret under 2025 och finansieringen av resistensförädlingen av alm och ask.

Formas och Skogsstyrelsen ska senast den 15 oktober 2025 och därefter årligen senast den 15 oktober redovisa till Regeringskansliet hur arbetet med uppdragen går.
