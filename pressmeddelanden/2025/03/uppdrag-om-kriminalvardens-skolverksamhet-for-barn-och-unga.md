# Uppdrag om Kriminalvårdens skolverksamhet för barn och unga

Det pågår just nu omfattande förändringar inom kriminalpolitiken. Ett av förslagen är att sluten ungdomsvård ska tas bort som påföljd och att barn som begår allvarliga brott i stället ska dömas till fängelse. Detta medför att Kriminalvårdens skolverksamhet behöver utvecklas för att barn och unga som döms till fängelse ska kunna tillgodoses sin rätt till utbildning.

Regeringen har därför beslutat att ge lagmannen Claes Mårtensson i uppdrag att utreda vissa frågor gällande skolverksamheten för barn och unga i kriminalvårdsanstalt. Utredningen sker internt inom Regeringskansliet, en så kallad bokstavsutredning. Syftet med utredningen är att ge Kriminalvården förutsättningar att bedriva en ändamålsenlig skolverksamhet med kvalitet som också är resurs- och kostnadseffektiv.

– Nio av tio unga med gängkoppling och som döms till sluten ungdomsvård återfaller i brott. Den modell vi haft i Sverige på det här området har uppenbarligen inte fungerat. Att regeringen inrättar ungdomsfängelser är viktigt både för att skydda samhället från farliga individer och för att spegla brottets allvar för brottsoffers upprättelse. Men det handlar också om vilka vi vill att de här ungdomarna ska vara när de kommer ut. Regeringen vill med detta uppdrag säkerställa att Kriminalvården har de rätta förutsättningarna för att bedriva utbildning för de barn och unga som döms till fängelse. Genom att ge dem tillgång till bra utbildning kan vi hjälpa dem att bygga en bättre framtid och minska risken för återfall i brott, säger justitieminister Gunnar Strömmer.

– Det finns ingen bättre kriminalpolitik än en stark kunskapsskola. När unga hamnar snett måste vi se till att dörren tillbaka till samhället står öppen – och utbildning är vägen framåt. Därför är det avgörande att barn och unga som döms till fängelse får den undervisning de har rätt till, samtidigt som Kriminalvården ges bättre förutsättningar att bedriva en fungerande skolverksamhet. En studentmössa i garderoben är det bästa vaccinet mot kriminalitet, säger utbildningsminister Johan Pehrson.

– Alla åtgärder som kan motverka återfall i brottslighet är viktiga och här ser vi utbildning för barn och unga i Kriminalvårdens regi och i en sluten miljö som ett steg i den riktningen, säger Henrik Vinge, ordförande i justitieutskottet.

– Det är viktigt att vi ger ungdomar chansen att utbilda sig, för att sedan påbörja ett laglydigt liv efter avtjänat straff, säger Mathias Bengtsson, utbildningspolitisk talesperson för Kristdemokraterna.

Uppdraget ska redovisas senast den 15 december 2025.
