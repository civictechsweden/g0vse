# Effekten av nya regler för kombinerade transporter ska ses över

– Reglerna i transportbranschen måste vara enkla att följa, främja konkurrenskraft och samtidigt säkerställa konkurrens på lika villkor. Ett syfte med det här uppdraget är att säkerställa att vi har ändamålsenliga regler på yrkestrafikområdet, säger infrastruktur- och bostadsminister Andreas Carlson.

De nya reglerna bygger på en möjlighet i EU:s godsförordning att låta samma begränsningar som gäller för cabotagetransporter också gälla för vägdelen av kombinerade transporter. Sverige har valt att använda denna möjlighet sedan februari 2022.

Reglerna innebär att ett utländskt transportföretag med ett och samma fordon bara får utföra tre kombinerade transporter i Sverige inom en sjudagarsperiod. Sedan måste fordonet lämna Sverige i minst fyra dagar innan det får användas igen för nya kombinerade transporter. Transportföretaget måste kunna uppvisa handlingar som styrker vilka transporter som har utförts.

Regeringen ger nu Transportstyrelsen och Trafikanalys i uppdrag att se över hur de nya reglerna har påverkat godstransportmarknaden i Sverige, transportföretags konkurrenssituation och kontrollmyndigheternas möjlighet att kontrollera regelefterlevnaden.

Enligt godsförordningen ska en utvärdering ska göras minst vart femte år och ett viktigt syfte för regeringen är också att ta reda på vilken effekt regeländringen har haft.

Innan regeländringen 2022 fanns det inga begränsningar av hur många kombinerade transporter som ett transportföretag fick utföra eller hur länge utländska förare eller fordon fick vistas i Sverige i samband med sådana transporter. Utländska förare och fordon kunde då vistas i Sverige under långa perioder, ibland med dåliga arbetsvillkor och löner, vilket riskerade att leda till en snedvridning av konkurrensen på den svenska marknaden för vägtransporter.

Uppdraget till Transportstyrelsen och Trafikanalys ska slutredovisas senast den 31 oktober 2026.
