# Kärnkraftsforskning på agendan när Johan Pehrson besöker Blykalla

För att kunna bygga ut den svenska kärnkraften behövs forskning och innovation på området. I forsknings- och innovationspropositionen och i energiforskningspropositionen, som båda presenterades i slutet av 2024, finns därför stora satsningar på kärnkraftsforskning.

– Nu lägger vi om den svenska energipolitiken och satsar stort på kärnkraftsforskning. Blykalla är ett av flera svenska företag som går i bräschen, och det ska bli spännande att höra mer om deras reaktorer. Nyligen beviljades Blykalla omfattande finansiering från Europeiska innovationsrådet. Att svenska företag är med i toppen och konkurrerar om EU-finansiering inom forskning och innovation är helt avgörande för svensk konkurrenskraft, säger utbildningsminister Johan Pehrson.

I energiforskningspropositionen bedömer regeringen att målet bör vara att minst 600 miljoner kronor under perioden 2025–2028 används för forskning och innovation inom kärnkraftsområdet, varav 100 miljoner bör gå till pilot- och demonstrationsprojekt 2025. För att skapa långsiktiga förutsättningar för kärnkraftsforskning i Sverige avsätter regeringen i forsknings- och innovationspropositionen dessutom 120 miljoner kronor åren 2025–2028 för kärnteknisk grundforskning.
