# Civilministern och ministern för civilt försvar besökte PTS

NIS2 är ett EU-direktiv som syftar till att säkerställa en hög nivå av informationssäkerhet i hela EU genom att stärka skyddet av samhällsviktiga tjänster.

I utredningen Nya regler för cybersäkerhet föreslogs att PTS ska ansvara för tillsynen av flera NIS2-sektorer. Detta innefattar digital infrastruktur, digitala tjänsteleverantörer, post- och budtjänster samt rymden.

– För att vi ska kunna ringa, skicka SMS och betala med bankkort oavsett hotbild behöver vi ha en motståndskraftig digital infrastruktur. Kriget i Ukraina visar att den ofta utgör mål för attacker och motståndskraften på området är därför helt avgörande, inte minst för att kunna upprätthålla samhällsviktig verksamhet vid sabotage, cyberattacker eller andra hybridhot, säger civilminister Erik Slottner.

– Regeringen har gått fram med de största satsningarna på det civila försvaret sedan 50-talet, och en av den högst prioriterade beredskapssektorerna är den som leds av Post- och telestyrelsen. Det handlar om omfattande satsningar på att bygga motståndskraft i vår digitala infrastruktur genom hela hotskalan, såväl mot störningar som mot sabotage, säger minister för civilt försvar Carl-Oskar Bohlin.

PTS är beredskapsmyndighet med särskilt ansvar för elektroniska kommunikationer och post – en beredskapssektor som tillförs sammanlagt 6,7 miljarder kronor fram till 2030. Satsningen ska bland annat stärka den kritiska infrastrukturens motståndskraft och förmågan att snabbt reparera skadad infrastruktur.
