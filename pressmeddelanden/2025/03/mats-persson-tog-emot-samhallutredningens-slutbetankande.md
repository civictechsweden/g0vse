# Mats Persson tog emot Samhallutredningens slutbetänkande

Samhall är ett statligt bolag som anställer personer med funktionsnedsättning som inte kan få jobb hos andra arbetsgivare eller genom andra insatser. Sedan Samhall ombildades till aktiebolag för drygt 30 år sedan har det dock skett förändringar. Det handlar både om förändringar i bolagets verksamhet och förutsättningar men också om förändringar av behoven hos de personer som kan vara aktuella för anställning hos Samhall.

Syftet med utredningens översyn har varit att säkerställa att verksamheten når rätt personer och att den utformas på ett sätt som ger individerna bästa möjliga stöd. I uppdraget har det bland annat ingått att kartlägga Samhalls målgrupp och analysera om bolagets verksamhet erbjuder meningsfulla och utvecklande arbeten. Utredningen skulle även analysera de processer hos Arbetsförmedlingen och Samhall som leder fram till urval, anvisning och anställning av individer.

– Samhall spelar en viktig roll vad gäller att tillvarata potentialen hos personer med funktionsnedsättning. Det är därför avgörande att deras verksamhet fungerar på ett bra sätt och att de når rätt målgrupper. Jag ser fram emot att sätta mig in i utredningens förslag, säger arbetsmarknads- och integrationsminister Mats Persson.

Utredningen föreslår bland annat att:

* Tillgången till skyddat arbete bör utökas genom att ta bort målgruppsbegränsningar för skyddat arbete hos offentlig arbetsgivare (OSA) och genom att införa en ny form av skyddat arbete hos idéburna organisationer.
* Det ska införas en förstärkt introduktionsperiod för nyanställda. Syftet med en förstärkt introduktionsperiod är att medarbetarna ska få en ännu mer ändamålsenlig introduktion till arbetet under anpassade förhållanden. Detta i sin tur ger bättre förutsättningar för att arbetet ska bli både meningsfullt och utvecklande.
* Flera olika mål för verksamheten bör justeras. Syftet är att tydligare fokusera på kvalitet i verksamheten och på övergångarna till den reguljära arbetsmarknaden.

Utredningen kommer nu att skickas ut på remiss.
