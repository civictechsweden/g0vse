# Utökade möjligheter till näringsförbud vid organiserad och systematisk brottslighet

– Företag ska inte användas av kriminella inom den organiserade eller systematiska brottsligheten. De behöver rensas ut ur näringslivet. Regeringen har låtit utreda frågan i snabbspår och remissinstanserna ställer sig överlag bakom det övergripande förslaget. Regeringen går därför nu fram med förslaget som innebär kraftfullare regler för att stoppa utvecklingen. Företag ska skapa jobb och tillväxt, inte göda kriminalitet, säger energi- och näringsminister Ebba Busch.

– Gängen göds av pengar. För att trycka tillbaka den organiserade brottsligheten måste vi därför strypa den kriminella ekonomin. Utökade möjligheter till näringsförbud är ett viktigt steg för att hindra kriminella från att utnyttja företag för att bedriva sin brottsverksamhet, säger justitieminister Gunnar Strömmer.

– Arbetslivskriminalitet skapar stor otrygghet, snedvrider konkurrensen och bidrar till den kriminella ekonomin. Nyligen tog jag emot slutbetänkandet från Delegationen mot arbetslivskriminalitet. Delegationen lyfter fram att näringsförbudet kan vara ett effektivt verktyg för att motverka arbetslivskriminalitet, säger jämställdhets- och arbetslivsminister Paulina Brandberg.

– Hederliga näringsidkare ska inte behöva bli utkonkurrerade av individer som ägnar sig åt organiserad eller systematisk brottslighet. Vi vet att den organiserade brottsligheten använder sig av företag som en del av sin kriminella verksamhet och för att tvätta pengar - därför är detta ett förslag som Sverigedemokraterna drivit på för länge. Nu stärker vi konkurrenskraften och slår hårt mot de kriminellas intäktsströmmar, säger Tobias Andersson (SD), ordförande i riksdagens näringsutskott.

Förslaget innebär att kretsen av personer som kan meddelas näringsförbud på grund av brott utvidgas till att omfatta den som har gjort sig skyldig till organiserad eller systematisk brottslighet, oavsett om personen bedrev eller hade anknytning till någon näringsverksamhet vid brottstillfället.

Det föreslås även att det ska införas en presumtion för att besluta om näringsförbud för personer som gjort sig skyldiga till organiserad eller systematisk brottslighet. Det innebär att näringsförbud regelmässigt ska meddelas vid sådan kvalificerad brottslighet, om inte särskilda skäl talar mot det. Därtill föreslås att maxtiden för näringsförbud förlängs från högst 10 år till högst 15 år.

Lagändringarna föreslås träda i kraft den 1 augusti 2025.
