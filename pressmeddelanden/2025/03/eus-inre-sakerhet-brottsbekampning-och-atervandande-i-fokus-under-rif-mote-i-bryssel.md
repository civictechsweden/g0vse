# EU:s inre säkerhet, brottsbekämpning och återvändande i fokus under RIF-möte i Bryssel

Justitieminister Gunnar Strömmer kommer att delta i diskussioner om det säkerhetspolitiska lägets påverkan på EU:s inre säkerhet. Fokus för diskussionerna är situationen i Syrien, men det kommer också ges en lägesuppdatering om Ukraina.

På inrikesdagen kommer även 16 latinamerikanska länder att delta i en diskussion om inre säkerhetsfrågor, med fokus på organiserad brottslighet och narkotika. Mötet sker inom det så kallade CLASI-samarbetet (Latin American Committee on Internal Security) och är det tredje mötet i denna konstellation. Syftet är att stärka regionernas samarbete för att hantera den gränsöverskridande brottsligheten. I samband med mötet väntas ministrarna ställa sig bakom en gemensam deklaration om samarbete på det här området.

Migrationsminister Johan Forssell kommer att delta i en diskussion om hur effektiviteten i återvändandesystemen kan stärkas. Ministrarna väntas anta rekommendationer om återvändande. Rekommendationerna behandlar de gemensamma utmaningar och förbättringsområden som identifierats i utvärderingen, bland annat återvändande av personer som har begått brott eller bedöms utgöra ett säkerhetshot och vilka åtgärder som bör vidtas.

På migrationsområdet kommer det även att äga rum en diskussion om den externa dimensionen av migration, där situationen i Syrien och förutsättningarna för frivilligt återvändande och återvandring väntas beröras.

För mer information och eventuella intervjuförfrågningar, kontakta respektive pressekreterare.
