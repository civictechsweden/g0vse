# Nya ledamöter i Miljömålsberedningen

I mitten på februari överlämnade den förra Miljömålsberedningen sitt delbetänkande och nu har klimat- och miljöminister Romina Pourmokhtari beslutat om nya ledamöter.

**Ordförande**

* Christofer Fjellner

**Ledamöter**

* Jytte Guteland (S)
* Martin Kinnunen (SD)
* Helena Storckenfeldt (M)
* Kajsa Fredholm (V)
* Rickard Nordin (C)
* Kjell-Arne Ottosson (KD)
* Katarina Luhr (MP)
* Elin Nilsson (L)

Regeringen har gett Miljömålsberedningen i uppdrag att utvärdera och lämna förslag på hur det nationella etappmålet för 2030 kan utformas så att det bättre överensstämmer med Sveriges åtaganden inom EU och styr effektivt mot Sveriges klimatmål, nettonollutsläpp senast år 2045 och negativa utsläpp därefter.

Miljömålsberedningen har även fått i uppdrag att lämna förslag på ett utvidgat uppdrag till Klimatpolitiska rådet, för att också ta hänsyn till klimatpolitikens effektivitet och internationella perspektiv. Dessutom ska Miljömålsberedningen se över reglerna för förordnande av ledamöter till Klimatpolitiska rådet och komma med nödvändiga författningsförslag.

Miljömålsberedningens nuvarande uppdrag ska redovisas senast den 31 oktober 2025.
