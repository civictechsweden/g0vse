# Paulina Brandberg har tagit emot Jämställdhetsmyndighetens rapport om barnäktenskap, tvångsäktenskap och månggifte i Sverige

– Vi vet mycket om våldet och förtrycket, men vi behöver veta mer. Ny kunskap behöver tas fram och just därför gav regeringen Jämställdhetsmyndigheten detta uppdrag. Kunskapen behöver också spridas för att vi ska kunna förebygga våldet och förtrycket och för att utsatta ska få rätt stöd, skydd och hjälp. Uppdraget är en viktig pusselbit i detta arbete och vi ser nu fram emot att analysera slutresultatet, säger jämställdhets- och arbetslivsminister Paulina Brandberg.

I uppdraget ingick bland annat att titta på förekomsten av arrangerade äktenskap, s.k. brudpris, s.k. giftomän och tillfälliga religiösa äktenskap för sexköp. Jämställdhetsmyndigheten skulle också samla in och presentera befintlig kunskap om de ämnen som uppdraget handlar om med fokus på bakgrunden hos både offer och förövare.

Rapporten berättar om en omfattande och allvarlig utsatthet, där flickor och kvinnor är mest drabbade och lever med störst begränsningar. Utsattheten för våld är stor före, under och efter ett äktenskap. I centrum står ofta familjens, släktens eller ett större kollektivs intressen av att upprätthålla sitt anseende och kvinnans värde på ”äktenskapsmarknaden”.

– Insatser måste sättas in mycket tidigare för att bryta mönster av förtryckande normer och strukturer. De lagar som finns på plats behöver tillämpas mer än i dag. Skolan, socialtjänsten, hälso- och sjukvården och andra aktörer är viktiga för att upptäcka utsatta barn och unga. De som lämnar ett äktenskap har ofta en ökad hotbild mot sig så de behöver ett förbättrat stöd och skydd, säger Jämställdhetsmyndigheten generaldirektör Lise Tamm.

Bakgrunden till uppdraget är att hedersrelaterat våld och förtryck är ett allvarligt samhällsproblem. Hedersrelaterat våld och förtryck är ett av de största hoten mot jämställdheten i Sverige i dag. Samtidigt är kunskapen om omfattningen av och utsattheten för hedersrelaterat våld och förtryck begränsad. Regeringen genomför därför kunskapshöjande åtgärder på bred front.

Uppdraget är en del av genomförandet av regeringens åtgärdsprogram för att förebygga och bekämpa mäns våld mot kvinnor, våld i nära relationer och hedersrelaterat våld och förtryck samt prostitution och människohandel som gäller 2024–2026.
