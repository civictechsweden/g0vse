# Regeringen ger Polismyndigheten i uppdrag att utfärda statlig e-legitimation

EU har infört nya regler som i praktiken innebär en skyldighet för alla medlemsländer att tillhandahålla en e-legitimation på högsta tillitsnivå. Denna e-legitimation kan sedan användas i andra EU-länders digitala tjänster.

Den statliga e-legitimationen är en del av regeringens arbete för att öka säkerheten men också bekämpa organiserad brottslighet. Att säkerställa tillförlitliga identiteter är ett av målen i regeringens nationella strategi mot organiserad brottslighet. Olika former av identitetsmissbruk förekommer bland annat vid bedrägerier och brott mot välfärdssystemen och ett gediget arbete behöver bedrivas för att skapa ett system avseende identiteter som är ändamålsenligt, sammanhängande, säkert och hållbart över tid.

– Det är mycket viktigt att stoppa identitetsmissbruk för att bekämpa organiserad brottslighet och skydda våra välfärdssystem. Den statliga e-legitimationen kommer att spela en central roll i att skapa ett säkert och hållbart system för elektronisk identifiering, säger justitieminister Gunnar Strömmer.

– I dag är det svårt att klara sig utan en e-legitimation. Det är därför rimligt att staten ansvarar för- och säkerställer medborgares digitala identitet, på samma sätt som vid passutfärdande. Den nya statliga e-legitimationen kommer att göra så att fler kan få tillgång till en e-id och kommer dessutom att ligga till grund för den digitala identitetsplånbok som utvecklas av myndigheten DIGG, säger civilminister Erik Slottner.

Polismyndigheten ska informera Regeringskansliet löpande om hur arbetet går och redovisa uppdraget senast den 2 november 2026. E-legitimationen ska vara redo att utfärdas vid denna tidpunkt.
