# Utredare får i uppdrag att slå ihop AP-fonder

Regeringen överlämnade den 18 mars propositionen En effektivare förvaltning av buffertkapitalet till riksdagen. I propositionen föreslås bland annat att Första AP-fondens verksamhet och tillgångar ska föras över till Tredje och Fjärde AP-fonderna. Det föreslås också att Sjätte AP-fondens verksamhet och tillgångar ska föras över till Andra AP-fonden. Det är dessa uppdrag som nu ges till två särskilda utredare, som ska ha en samordnande roll i arbetet med sammanslagningen av de respektive fonderna. De båda omorganisationerna bör så långt det är möjligt behandlas lika, och utredarna ska därför bedriva sitt arbete i nära samarbete med varandra.

I en första delrapport ska utredarna föreslå vilka tillgångar i fonderna som bör förvaltas avskilt från övriga tillgångar. Att vissa tillgångar behöver förvaltas avskilt beror på att det inte är möjligt att föra över dem i samband med omorganisationen. Detta kan till exempel bero på att externa förvaltare inte tillåter en överföring, eller att en överföring skulle skapa omotiverat höga kostnader. Förslag på vilka tillgångar detta bör gälla ska ges i en delrapport som lämnas 30 september.

Utredarna ska också stötta fonderna i övriga frågor som kommer av omorganisationen, till exempel hantering av personalfrågor, hyresavtal och andra avtal som inte har med själva kapitalförvaltningen att göra. Utredarna ska också föreslå hur kostnaderna för omorganisationen ska fördelas mellan fonderna.

I propositionen betonas att det är viktigt att AP-fonderna även efter omorganisationen kan bedriva samma investeringsverksamhet som i dag. Därför föreslås vissa justeringar av placeringsreglerna för AP-fonderna. Om det under omorganisationen uppstår behov av ytterligare lagändringar ska utredarna även föreslå sådana ändringar.

Det är Eva-Lena Norgren, Lagman vid Göteborgs tingsrätt, som blir särskild utredare för Andra och Sjätte AP-fonderna. Niklas Johansson, rådgivare, blir särskild utredare för Första, Tredje och Fjärde AP-fonderna.

Slutredovisning av de båda uppdragen ska ske senast 16 februari 2026.
