# Förenklingsrådet överlämnar sitt första förslag på förenkling för företag till regeringen

– Det är med stor nyfikenhet jag tar emot Förenklingsrådets första förslag. Det här förslaget om ändrade momsregler berör bland annat många småföretag som utgör en viktig del av det svenska näringslivet, säger energi- och näringsminister Ebba Busch.

– Sveriges företag skapar jobb och tillväxt. Vi måste därför göra det enklare att driva företag. Förenklingsrådet har en viktig roll att spela här, säger finansminister Elisabeth Svantesson.

Det ska vara lätt att vara företagare i Sverige. Förenklingsrådet inrättades av regeringen för att ta fram och överlämna genomarbetade förenklingsförslag för företag. Syftet med rådets arbete är att minska företagens regelbörda, administrativa kostnader och andra fullgörandekostnader som uppstår för företagen till följd av regler.

Förenklingsrådets ordförande Kristina Alsér överlämnar rådets första förenklingsförslag till regeringen den 11 mars 2025. Förenklingsrådet bedömer att förslaget i mycket hög utsträckning träffar mikro- och småföretag. Förenklingsrådet föreslår att mervärdesskattelagen ändras så att företag ska kunna göra avdrag för ingående mervärdesskatt vid inköp eller leasing av alla typer av lätta lastbilar, oavsett karosserityp.

I dag är avdragsrätten begränsad till lätta lastbilar där förarhytten utgör en separat karosserienhet, vilket enligt förslaget från Förenklingsrådet bland annat innebär att många av de vanligaste skåpbilarna inte medges avdragsrätt.

Förenklingsrådet bedömer att förslaget skulle minska företagens kostnader vid införskaffning av nya fordon, särskilt för mikro- och småföretag, vilket kan stärka deras ekonomiska flexibilitet och konkurrenskraft. Det skulle enligt rådet även skapa en mer konkurrensneutral marknad för lätta lastbilar.

Förslaget har tagits emot av regeringen och kommer nu att beredas inom Regeringskansliet.
