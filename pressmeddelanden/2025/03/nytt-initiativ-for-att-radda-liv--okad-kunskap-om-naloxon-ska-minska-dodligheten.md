# Nytt initiativ för att rädda liv – ökad kunskap om Naloxon ska minska dödligheten

– Vi måste minska dödligheten bland narkotikabrukare. Genom att öka kunskapen om Naloxon och göra det mer tillgängligt kan vi rädda liv och främja en tryggare och mer jämlik vård, säger socialminister Jakob Forssmed.

Varje år inträffar flera hundra läkemedels- och narkotikarelaterade dödsfall i Sverige, där oavsiktliga överdoser är den vanligaste dödsorsaken. Opioider är involverade i majoriteten av dessa dödsfall. Naloxon är ett effektivt läkemedel för att häva förgiftningar orsakade av opioider och har redan visat sig vara en viktig insats för att rädda liv. Naloxon kan numera köpas receptfritt på apotek.

Läkemedelsverket ska samarbeta med Socialstyrelsen och andra relevanta myndigheter och aktörer, inklusive Folkhälsomyndigheten, Inspektionen för vård och omsorg, Sveriges Kommuner och Regioner, samt civilsamhällesorganisationer och patientföreningar. Målet är att utveckla kunskapen om behandling, effekt och korrekt dosering av opioidantagonister och sprida denna kunskap på ett lättillgängligt och målgruppsanpassat sätt.

För uppdraget får Läkemedelsverket använda 500 000 kronor under 2025.

Detta är ytterligare ett initiativ i regeringens ambition att kunna minska antalet narkotikarelaterade dödsfall och säkerställa att personer i socialt utsatta situationer kan använda livräddande läkemedel.
