# Tillskott säkrar sjö- och flygräddningsverksamhet

Sjöfartsverkets ekonomi har varit svag under lång tid. För att förbättra ekonomin planerar Sjöfartsverket neddragningar i verksamheten. Neddragningarna omfattar bland annat sjö- och flygräddningsverksamheten och skulle innebära att två av fem helikopterbaser för räddningshelikoptrar läggs ner, att besättningar och hyreskontrakt för baserna sägs upp och att helikoptrar säljs.

– Sammantaget skulle förmågan att rädda människoliv i svåra sjöräddningsinsatser kraftigt försämras. Genom att öka Sjöfartsverkets anslag med 71 miljoner kronor kan sjö- och flygräddningsverksamheten drivas vidare i nuvarande omfattning under återstoden av 2025, säger infrastruktur och bostadsminister Andreas Carlson.

Sjöfartsverkets treårsplan visar regeringen vad myndigheten anser krävs för att komma tillrätta med myndighetens ekonomi. Detta underlag analyseras nu inom Regeringskansliet.

– Utöver minskad förmåga att rädda människoliv skulle Sjöfartsverkets aviserade besparingar också innebära en minskad statlig närvaro till havs. En sådan utveckling vore olycklig givet det säkerhetspolitiska läge vi befinner oss i, säger infrastruktur och bostadsminister Andreas Carlson.

Förslaget bygger på en överenskommelse mellan regeringen och Sverigedemokraterna.
