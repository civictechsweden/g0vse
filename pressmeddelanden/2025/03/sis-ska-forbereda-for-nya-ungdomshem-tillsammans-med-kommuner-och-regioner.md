# SiS ska förbereda för nya ungdomshem tillsammans med kommuner och regioner

Enligt socialtjänstlagen finns möjligheten för SiS att öppna ungdomshem genom avtal med kommuner eller regioner. Den möjligheten vill regeringen att SiS utnyttjar för att öka antalet platser för tvångsvård.

– Det är vårt ansvar som samhälle att skydda barn och unga från skadliga miljöer. Men i dag gör platsbristen vid SiS att många med komplexa och omfattande vårdbehov inte alltid får den hjälp de behöver. Vi behöver uttömma alla möjligheter vi har för att förbättra situationen och skydda våra barn och unga, säger socialtjänstminister Camilla Waltersson Grönvall.

– Ungdomshem är en verksamhet för barn och ungdomar med stora och komplexa behov av hjälp. Det kan till exempel handla om kombinationer av olika former av psykiatriska funktionsnedsättningar, eller om beroendeproblematik. Därför är det viktigt att det finns en tillräcklig kapacitet att ta emot barn och ungdomar så att placering kan ske utifrån var behoven av vård och behandling bäst tillgodoses och inte styrs av var det råkar finnas en ledig plats. Det här uppdraget till SiS skapar ökad kapacitet vilket är nödvändigt, säger socialminister Jakob Forssmed.

– Det är samhällets yttersta ansvar att skydda våra barn och unga. Platsbristen på SiS är ett svek och nya ungdomshem är helt avgörande för att säkerställa att barn och unga får den vård de behöver, säger Helene Odenjung, barnrättspolitisk talesperson för Liberalerna.

– Genom att dömda ungdomar framöver placeras på särskilda ungdomsfängelser inom kriminalvården behöver vi också säkerställa att vi har nya särskilda ungdomshem med ett ökat fokus på att skapa en kvalitativ, trygg och säker miljö för de barn och unga som av olika anledningar är i behov av samhällsinsatser, samt att vi arbetar för en personalstyrka med rätt kompetens och kunskap, säger Linda Lindberg, Sverigedemokraternas gruppledare i riksdagen.

SiS särskilda ungdomshem är en form av hem för vård och boende (HVB) med särskilda befogenheter, såsom möjlighet att omhänderta mobiltelefoner och vård på låsbar enhet. Sådana befogenheter finns inte på övriga HVB. I dagsläget kan det finnas barn och unga som är i behov av vård på SiS, men som inte får plats och i stället befinner sig på HVB.

I socialtjänstlagen anges att om det finns särskilda skäl kan SiS genom avtal uppdra åt en region eller en kommun att inrätta och driva särskilda ungdomshem med de befogenheter som krävs för en god vård. Det kan också finnas möjlighet att SiS tar över lokaler som i dag tillhandahålls av kommuner.

SiS ska lämna en delredovisning av uppdraget den 19 september 2025 och en slutredovisning den 23 januari 2026. Regeringen återkommer till frågan om medel till myndigheten för att fullgöra uppdraget.
