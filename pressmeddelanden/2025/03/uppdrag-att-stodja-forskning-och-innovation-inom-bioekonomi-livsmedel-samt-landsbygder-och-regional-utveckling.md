# Uppdrag att stödja forskning och innovation inom bioekonomi, livsmedel samt landsbygder och regional utveckling

– Det här är viktiga satsningar på forskningen som kommer att driva livsmedelsstrategin och svensk livsmedelsproduktion framåt, och även stärka regeringens mål om en växande bioekonomi, säger landsbygdsminister Peter Kullgren.

Formas ska inom ramen för uppdraget bland annat genomföra följande åtgärder i enlighet med forsknings- och innovationspropositionen:

* förstärka det nationella programmet för livsmedelsforskning och därmed bidra till att uppnå livsmedelsstrategins övergripande mål, stegvis upp till 110 miljoner kronor 2028
* skapa ett nytt forsknings- och innovationsprogram inom bioekonomi inklusive skog, stegvis upp till 83 miljoner kronor 2028
* utforma förslag till en forskarskola inom bioekonomi som kan starta 2026, stegvis upp till 27 miljoner kronor 2028
* förstärka det nationella forskningsprogrammet om hållbart samhällsbyggande genom forskning och regional utveckling, stegvis upp till 9 miljoner kronor 2028.

I uppdraget tydliggörs hur samverkan med näringslivet ska utformas. För livsmedel skapas en ny rådgivande grupp inom Formas med företrädare från branscher av relevans för livsmedelskedjan. Ett nytt programkontor om bioekonomi med näringslivsföreträdare ska etableras.

Formas ska senast 15 oktober 2025 och därefter årligen, löpande i årsredovisningen redovisa hur arbetet går.
