# Uppdrag ska förebygga fel, brister och skador vid byggprojekt

– De ekonomiska konsekvenserna av fel, brister och skador i byggbranschen är enorma. Enligt Boverkets uppskattning uppgår kostnaderna till cirka 111 miljarder kronor årligen. Det behövs riktade insatser av flera aktörer för att komma till rätta med fel och brister vid byggprojekt. Därför får Boverket nu i uppdrag att följa och utreda hur felen och bristerna kan förebyggas, säger infrastruktur- och bostadsminister Andreas Carlson.

Regeringen bedömer att det huvudsakliga ansvaret för att komma till rätta med problemen ligger hos branschens aktörer. Att kostnaderna för fel, brister och skador är så höga och relativt oförändrade över tid tyder dock på att branschen behöver hjälp att komma till rätta med problemen.

Boverket får därför i uppdrag att följa förekomsten av fel, brister och skador vid byggprojekt. Boverket ska även utreda och sprida kunskap om hur problemen kan minskas samt ta fram verktyg som motverkar dem. Uppdraget ska utföras i dialog med berörda branschaktörer, till exempel byggföretag, fackliga organisationer och utbildare.

Boverket har tidigare konstaterat att fel, brister och skador i byggprojekt även kan motverkas genom till exempel kravskrivningar och avtalsuppföljning i offentlig upphandling, och genom utvecklad styrning och organisering av inköpsarbetet hos upphandlande myndigheter och enheter. Därför får Boverket även i uppdrag att bistå Upphandlingsmyndighetens arbete med att stödja upphandlande organisationer i detta syfte.
