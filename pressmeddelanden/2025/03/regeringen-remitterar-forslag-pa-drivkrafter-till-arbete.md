# Regeringen remitterar förslag på drivkrafter till arbete

Regeringen arbetar med att genomföra en omfattande bidragsreform för att göra det mer lönsamt att gå från bidrag till arbete och självförsörjning. Som ett steg i det arbetet tog äldre- och socialförsäkringsminister Anna Tenje i februari emot en utredningens förslag på hur drivkrafterna att gå från bidrag till arbete och självförsörjning kan öka (SOU 2025:15).

– För att vi ska kunna bygga Sverige starkt och ett Sverige som håller ihop behöver fler gå från bidrag till arbete. Regeringen arbetar därför med en bidragsreform i tre delar. Det handlar om ett aktivitetskrav för att få försörjningsstöd för att bryta utanförskap och närma sig egen försörjning, bidragstak för att det ska löna sig bättre att arbeta i stället för att få bidrag samt stegvis kvalificering till välfärden. Nu tar vi nästa steg och remitterar utredningens olika förslag på bidragstak och regeringens förslag på jobbpremie, säger äldre-och socialförsäkringsminister Anna Tenje.

Regeringen remitterar nu utredningens förslag. Regeringen remitterar samtidigt ett utvecklat förslag om en jobbpremie, som ska öka det ekonomiska utbytet för den som går från försörjningsstöd till arbete.

Regeringens förslag på jobbpremie bygger på det förslag utredningen la fram. Däremot vill regeringen se att jobbpremien införs ännu tidigare, redan under våren 2026, och att Försäkringskassan handlägger jobbpremien. Därmed remitteras regeringens utvecklade förslag i stället för förslaget enligt utredningens betänkande.

Förslagen skickas ut på remiss till den 9 juni 2025.
