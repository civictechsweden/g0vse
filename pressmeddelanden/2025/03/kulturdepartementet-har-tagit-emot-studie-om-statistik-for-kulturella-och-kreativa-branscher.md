# Kulturdepartementet har tagit emot studie om statistik för kulturella och kreativa branscher

- De kulturella och kreativa branscherna består av en rad olika typer av företag med betydelse inte bara för kulturen, utan för hela Sveriges ekonomi och arbetsmarknad. Förstudien utgör ett viktigt underlag i det fortsatta arbetet med regeringens strategi för företag i kulturella och kreativa branscher och målsättningen om tillförlitlig statistik på nationell nivå, säger kulturminister Parisa Liljestrand.

I regeringens Strategi för företag i kulturella och kreativa branscher (Skr 2023/24:111) framgår att det ska finnas tillförlitlig och relevant nationell statistik om de kulturella och kreativa branschernas ekonomiska värden.

Som ett första steg i arbetet med att uppnå målsättningen beviljade regeringen branschföreningen Spelplan-ASGD AB medel i juni 2024 för genomförandet av en förstudie om statistik för kulturella och kreativa branscher. Arbetet har genomförts i samarbete med Kreativ Sektor.
