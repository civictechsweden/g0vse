# HVB-utredningen ska redovisa förslag tidigare

Situationen inom hem för vård eller boende (HVB) för barn och unga är allvarlig. För att skynda på arbetet har regeringen beslutat att förkorta utredningstiden för utredningen om HVB för barn och unga. Samtidigt tilldelar regeringen utredningen mer resurser i form av två ytterligare sekreterare, för att ge utredningen goda förutsättningar att redovisa betänkandet tidigare.

– Läget är allvarligt. Vi måste se till att alla barn och unga inom den svenska barn- och ungdomsvården har en trygg placering, som kan ge den vård, trygghet och säkerhet som krävs. Nu vill vi snabba på processen för att komma till rätta med situationen inom HVB, säger socialtjänstminister Camilla Waltersson Grönvall.

I februari 2024 tillsatte regeringen en utredning (S 2024:03) för att ta fram förslag att stärka tryggheten och säkerheten för barn och unga i hem för vård eller boende. Vården vid HVB är en viktig del av vårdkedjan som förutsätter trygghet och säkerhet för både placerade barn och unga och personal. Personalen ska kunna ge stöd och skydd för att förhindra en fortsatt skadlig utveckling och främja en positiv utveckling.

Med anledning av de stora utmaningarna inom HVB-vården vill regeringen att utredningen lämnar sitt betänkande tidigare. I stället för att utredningen redovisar uppdraget den 1 september 2025 ska det redovisas den 27 juni 2025.
