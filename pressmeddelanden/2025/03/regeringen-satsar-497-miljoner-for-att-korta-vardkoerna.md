# Regeringen satsar 497 miljoner för att korta vårdköerna

–  Att korta vårdköerna är en av våra högsta prioriteringar. Nu går vi vidare med förslagen om statliga engångsinsatser som presenterades tidigare i år. Det är viktigt att regionerna skyndsamt kommer igång med arbetet för att öka antalet operationer av höftledsproteser, framfall och grå starr, sjukvårdsminister Acko Ankarberg Johansson.

– Jag är glad över att vi nu tar ännu ett initiativ för att korta vårdköerna. Genom statliga engångsinsatser till regionerna är målsättningen att öka antalet nämnda operationer jämfört med idag. I och med beslutet ökar regionernas förutsättningar att arbeta konstruktivt och målmedvetet med att leverera ännu mer vård. Både genom regionernas eget arbete, såväl som genom upphandling från privata vårdgivare, säger Linda Lindberg, gruppledare (SD).

I januari 2025 lämnade utredningen Behovsstyrd vård (S2024:05) förslag på statliga engångsinsatser som syftar till att öka en enskild regions eller samtliga regioners förutsättningar att korta väntetiderna. Regeringen går nu vidare med förslagen och ger Socialstyrelsen i uppdrag att fördela, betala ut och följa upp medel. Pengarna ska användas för att stärka regionernas vårdlotskanslier, samt för att öka antalet operationer av höftledsproteser, framfall och grå starr.  Syftet med engångsinsatserna är att snabbt kunna minska väntetiderna och förbättra vårdens tillgänglighet. Genom att tillföra resurser och förbättra vårdens strukturer kan fler patienter få tillgång till nödvändig vård utan onödiga dröjsmål.

Utöver de 497 miljonerna till regionerna, har regeringen beslutat att totalt 5,9 miljarder kronor ska fördelas för att stärka tillgängligheten och öka vårdkapaciteten inom den specialiserade hälso- och sjukvården. Medlen ska användas för att korta vårdköerna genom att stärka tillgängligheten, öka vårdkapaciteten och förbättra arbetsmiljön. Pengarna fördelas dels efter befolkningsmängd, dels som ett fast belopp om 100 miljoner kronor per region.

Regeringen har också stärkt regionernas förutsättningar och aviserat att en nationell vårdförmedling i statlig regi ska inrättas för att korta vårdköerna och väntetiderna. Nationell vårdförmedling innebär att väntande patienter erbjuds vård hos en annan vårdgivare med kortare väntetider oavsett var i landet denna vårdgivare finns.

Socialstyrelsen ska följa upp resultaten av de prestationsbaserade medlen och regelbundet informera Regeringskansliet om arbetets fortskridande. En slutredovisning av uppdraget ska lämnas senast den 31 mars 2026.

## Prestationsbaserade medel för att korta vårdköerna

För att stärka vårdgarantifunktionen fördelas 100 miljoner kronor lika mellan regionerna. Dessa medel ska användas för att stärka regionernas vårdgarantifunktion, med målet att erbjuda väntande patienter vård hos en annan vårdgivare i högre utsträckning än idag. Regionerna ska redovisa hur medlen har använts samt vilka resultat som har uppnåtts. Om medlen inte används enligt syftet, kan de behöva återbetalas.

För att stimulera till kortare vårdköer fördelas 397 miljoner kronor till regionerna baserat på antalet genomförda operationer av höftledsproteser, framfall och grå starr under perioden februari–oktober 2025. Ersättningen per operation är 108 000 kr för höftledsprotes, 39 000 kr för framfall och 19 000 kr för grå starr. Målsättningen är att korta vårdköerna och öka antalet operationer. Regionerna kan även upphandla vård från privata vårdgivare för att öka kapaciteten. Socialstyrelsen kommer löpande följa utvecklingen av antalet genomförda operationer.

Medel som regionerna inte kvalificerar sig för kommer att fördelas mellan de mellan de fem regioner som under perioden genomfört flest antal operationer per invånare inom respektive diagnosområde.
