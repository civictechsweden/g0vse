# Ny undersökning: många elever har svårt att koncentrera sig i skolan

Skolverkets undersökning visar att skillnaderna mellan hur olika elevgrupper upplever sin skolvardag är stora. Tjejer har en sämre studiero än killar och elever på fristående skolor har en sämre studiero än elever på kommunala skolor. Elever med utländsk bakgrund uppger också att de har en sämre studiero än elever med svensk bakgrund.

– Det är allvarligt att många elever inte kan koncentrera sig i skolan. Det ska inte råda något tvivel om att det är läraren som bestämmer över undervisningen och skolans regler ska följas av alla. Några viktiga åtgärder som regeringen arbetar med just nu är att lärare och rektorer ska få betydligt bättre förutsättningar att agera på det sätt de ser behövs. De ska också få fler utbildade kollegor, säger skolminister Lotta Edholm.

## Regeringen tillför pengar och utreder bättre villkor för lärare

I januari tog regeringen emot betänkandet Bättre förutsättningar för trygghet och studiero i skolan. Utredaren föreslår bland annat ändringar i skollagen som ska ge rektorer och lärare bättre förutsättningar att upprätthålla trygghet och studiero. Alla skolor ska dessutom enligt förslagen ha skolregler med en plan för konsekvenser vid regelöverträdelser.

[Betänkande: Bättre förutsättningar för trygghet och studiero i skolan (SOU 2025:8)](/rattsliga-dokument/statens-offentliga-utredningar/2025/01/sou-20258/)

Regeringen har också beslutat om ett samlat och utökat statsbidrag för personalförstärkningar. För 2025 uppgår det till sammanlagt drygt 1,7 miljarder kronor, varav 250 miljoner kronor har öronmärks för att kunna anställa läraravlastande personal med relevant utbildning för att utföra arbetsuppgifter som huvudsakligen bidrar till förbättrad trygghet och studiero, till exempel socialpedagoger.

[Pressmeddelande: Ökad trygghet och studiero genom samlat och ökat statsbidrag för personalförstärkningar](/pressmeddelanden/2024/12/okad-trygghet-och-studiero-genom-samlat-och-okat-statsbidrag-for-personalforstarkningar/)

Regeringen har nyligen tagit emot ett betänkande från Utredningen om minskad administration och om reglering av förskollärares och lärares tid. Betänkandet innehåller förslag om hur förskollärare och lärare ska få tid för undervisningsuppdraget. Det handlar dels om att reglera tiden för undervisning, planering och uppföljning, dels om att minska den administrativa bördan och andra uppgifter som tar tid från undervisningsuppdraget. Minskad administration och reglering av tiden för undervisning, planering och uppföljning kan leda till bättre undervisning, arbetsmiljö och att läraryrket blir mer attraktivt. Betänkandet bereds nu i Regeringskansliet.

[Betänkande: Tid för undervisningsuppdraget – åtgärder för god undervisning och läraryrkenas attraktivitet (SOU 2025:26)](/rattsliga-dokument/statens-offentliga-utredningar/2025/03/sou-202526/)

## Det finns olikheter i användning av läroböcker och många elever besöker sällan ett bibliotek under skoltid

Rapporten beskriver också en ojämlik tillgång till skolbibliotek och olikheter i vilka lärverktyg, exempelvis läroböcker, som eleverna och lärarna använder. Svaren visar bland annat att användningen av datorer och surfplattor ökar för varje studieår i grundskolan och gymnasieskolan. Lärare generellt är något mer positiva till tryckta undervisningsmaterial än till digitala.

Det är också stora skillnader i hur ofta elever besöker ett bibliotek under skoltid. Elever i högstadiet och i gymnasieskolan besöker ett bibliotek mer sällan än elever i mellanstadiet. Hela 40 procent av eleverna i högstadiet och i gymnasieskolan anger att de aldrig besöker ett bibliotek under skoltid. Biblioteksbesök under skoltid är dessutom mer ovanligt för elever i fristående skolor än för elever i kommunala skolor.

– Det har funnits en alldeles för okritisk hållning till digitalisering i skolan. Trots att vi vet att elever utvecklar sina grundläggande färdigheter bäst i analoga miljöer med analoga verktyg, som böcker, pennor och papper. Därför gör vi stora satsningar för att böcker och bemannade skolbibliotek ska bli en självklarhet för alla våra elever, säger skolminister Lotta Edholm.

[Artikel: Regeringen satsar på ökad lästid och minskad skärmtid](/artiklar/2024/01/regeringen-satsar-pa-okad-lastid-och-minskad-skarmtid/)
