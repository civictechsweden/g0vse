# AI för ansiktsigenkänning i realtid – ett nytt effektivt verktyg för polisen

Den föreslagna lagen innebär att polisen ska få använda AI-teknik för att lokalisera eller identifiera personer i vissa syften. Det handlar om att hitta personer som kan vara offer för brott som människohandel eller människorov, förhindra brott mot människors liv eller säkerhet, utreda eller lagföra allvarliga brott eller verkställa straffrättsliga påföljder för sådana brott.

Bakgrunden till förslaget är den ökande systemhotande våldsbrottsligheten i Sverige, särskilt genom skjutningar och sprängningar. De här förslagen ger polisen nödvändiga verktyg för en effektiv brottsbekämpning.

Användningen av tekniken ska vara proportionerlig och det ska krävas ett tillstånd från åklagare eller domstol för att använda den. I brådskande fall ska användningen få påbörjas utan tillstånd och då ska en ansökan om tillstånd göras inom 24 timmar. Denna tillståndsprövning utgör en viktig rättssäkerhetsgaranti för den enskilde.

– För att trycka tillbaka gängkriminaliteten och återupprätta tryggheten i samhället måste polisen ha tillgång till effektiva verktyg. Den föreslagna lagen om användning av AI för ansiktsigenkänning i realtid är ytterligare ett viktigt steg för att ge polisen efterfrågade verktyg för att effektivt bekämpa allvarlig brottslighet. Samtidigt säkerställer vi att rättssäkerheten och den personliga integriteten värnas, säger justitieminister Gunnar Strömmer.

– Självklart behöver polisen få använda AI-teknik för att hitta exempelvis barn som rövats bort eller förhindra allvarliga våldsbrott, samtidigt som vi ser till att skydda den personliga integriteten, säger civilminister Erik Slottner.

– Polisen ska ligga i framkant när det gäller att använda ny teknik i brottsbekämpningen. Ansiktsigenkänning är en sådan teknik, säger Martin Melin, rättspolitisk talesperson för Liberalerna.

För att säkerställa rättssäkerheten och skyddet för den personliga integriteten föreslås bland annat att användningen får ske endast om det är av synnerlig vikt och som utgångspunkt först efter att åklagare eller domstol har meddelat ett tillstånd. Dessutom ska all användning av tekniken anmälas till Integritetsskyddsmyndigheten, som är tillsynsmyndighet för polisens personuppgiftsbehandling och som också föreslås bli marknadskontrollmyndighet enligt AI-förordningen.

Promemorian skickas nu på remiss. Den nya lagen föreslås träda i kraft den 1 januari 2026.
