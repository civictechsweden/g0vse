# Förslag om utökade kontroller och förbättrad åtkomst i VIS-systemet

De nya reglerna för VIS-systemet innebär bland annat att systemet, utöver uppgifter om viseringar för kortare vistelse, även ska innehålla uppgifter om viseringar för längre vistelse och uppehållstillstånd samt utökade kontroller av ansökningar, exempelvis genom automatiska jämförelser mot andra informationssystem. Dessutom förbättras brottsbekämpande myndigheters åtkomst till uppgifterna i systemet, vilket underlättar deras arbete med att förebygga och bekämpa brott.

– Som en del i paradigmskiftet på migrationspolitikens område genomför regeringen flera åtgärder för att motverka olovlig vistelse i landet och upprätthålla den reglerade invandringen. De ändringar som nu genomförs i VIS-systemet förväntas leda till en bättre gräns- och utlänningskontroll och en mer effektiv brottsbekämpning, vilket är mycket välkommet, säger migrationsminister Johan Forssell.

I lagrådsremissen föreslår regeringen de lagändringar som behövs för att anpassa svensk rätt till det nya EU-rättsliga regelverket. Förslagen innebär bland annat tydligare regler om när en utlänning ska vara skyldig att lämna fingeravtryck och låta sig fotograferas vid gränskontroller och vid inre utlänningskontroller.

Lagändringarna föreslås träda i kraft den dag som ändringarna i EU-förordningen börjar tillämpas fullt ut. Eftersom detta datum ännu inte är bestämt föreslås lagändringarna träda i kraft den dag som regeringen bestämmer.
