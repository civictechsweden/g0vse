# Finansministern deltar vid Ekofinrådets möte den 11 mars

Rådet har sedan februari 2022 haft återkommande diskussioner med anledning av Rysslands aggression mot Ukraina. Diskussionerna har huvudsakligen fokuserat på det ekonomiska läget i Ukraina, finansiellt stöd till Ukraina och sanktioner mot Ryssland, med fokus på arbetet med immobiliserade ryska tillgångar. Under tisdagens möte väntas diskussionen även beröra tullmyndigheternas arbete med att förhindra kringgående av sanktioner.

Ekofinrådet väntas även diskutera kommissionens första och andra förslag till förenklingspaket, så kallade omnibuspaket, som syftar till att förenkla reglerna på hållbarhetsområdet, och förenkla och optimera EU-stöd till investeringar. Dessutom väntas rådet anta genomförandebeslut om Belgiens och Irlands reviderade återhämtningsplaner, inom ramen för faciliteten för återhämtning och resiliens.

I samband med mötet kommer ministrarna även diskutera försvarsfinansiering, mot bakgrund av vad Europeiska rådet enades om den 6 mars 2025.
