# Camilla Waltersson Grönvall håller rundabordssamtal om familjehemsvården

Tillsammans med den nationella samordnaren för fler kvalitativa vårdplatser inom den sociala barn- och ungdomsvården, Thomas Ardenfors, håller socialtjänstminister Camilla Waltersson Grönvall ett rundabordssamtal om familjehemsvården. De inbjudna är socialsekreterare och andra tjänstepersoner som arbetar med familjehemsrekrytering i regionala nätverk mellan kommuner.

– Det är samhällets ansvar att se till att de barn och unga som befinner sig en utsatt situation får det skydd och stöd som de har rätt till. Detta försvåras bland annat av bristen på familjehem och minskar möjligheten att arbeta förebyggande. I arbetet för fler familjehem gör de här personerna en otroligt viktig insats. Jag ser fram emot att diskutera vad de tycker fungerar och vad som behöver göras i arbetet för fler kvalitativa familjehem, säger socialtjänstminister Camilla Waltersson Grönvall.

Under rundabordssamtalet kommer arbetet för en effektiv och hållbar rekrytering av stabila familjehem diskuteras tillsammans med socialsekreterare från de regionala nätverken.
