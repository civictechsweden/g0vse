# Utrikesminister Maria Malmer Stenergard besökte Israel och Palestina

– Situationen i regionen är mycket svår. Jag har under samtal med företrädare för Israel och Palestina lyft vikten av ett varaktigt slut på stridigheterna, humanitärt tillträde i Gaza och frisläppande av all gisslan, och på sikt en förhandlad tvåstatslösning. Jag tog även upp bosättningsexpansionen och bosättarvåldet på Västbanken, säger utrikesminister Maria Malmer Stenergard.

Under resan har utrikesministern träffat Palestinas premiär- och utrikesminister Mohammad Mustafa och Israels utrikesminister Gideon Sa’ar.

Malmer Stenergard har också besökt förintelsemuseet Yad Vashem, minnesplatsen för Nova-festivalen där nästan 400 unga dödades och kibbutzen Nir Oz som drabbades hårt av Hamas fruktansvärda terrorattack den 7 oktober.

Utrikesministern har därutöver haft möte med FN-företrädare, representanter för civilsamhället samt EU:s civila insats EUPOL COPPS som arbetar med att stötta Palestinska Myndigheten med rättsliga reformer samt EU-insatsen vid Gaza, EUBAM Rafah.
