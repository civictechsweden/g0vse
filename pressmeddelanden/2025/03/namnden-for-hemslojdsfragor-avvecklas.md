# Nämnden för hemslöjdsfrågor avvecklas

– En av politikens viktigaste uppgifter är att prioritera och använda varje krona av skattebetalarnas pengar så klokt och effektivt som möjligt. Genom det här beslutet gör vi statsförvaltningen mer ändamålsenligt organiserad och minskar antalet myndigheter utan att ge avkall på regeringens ambitioner på kulturområdet, säger kulturminister Parisa Liljestrand.

Regeringen har samtidigt gett Statens kulturråd i uppdrag att förbereda inordnandet av Nämnden för hemslöjdsfrågors uppgifter i myndigheten. Utgångspunkten är att myndigheternas befintliga uppgifter ska vara oförändrade och utföras med bibehållen effektivitet och kvalitet.

## Antalet myndigheter ses över

I budgetpropositionen för 2024 fastslog regeringen att antalet myndigheter bör minska för att öka effektiviteten i staten. I november 2023 gav regeringen därför Statskontoret i uppdrag att analysera uppgifterna för och organiseringen av de myndigheter som leds av en nämnd och vid behov föreslå vilka nämndmyndigheter som regeringen bör överväga att inordna i andra myndigheter.

Den 11 juni 2024 redovisade Statskontoret uppdraget till Regeringskansliet. Statskontoret föreslår att regeringen organiserar verksamheten vid Nämnden för hemslöjdsfrågor som ordinarie uppgift vid Statens kulturråd. Förslagen har remitterats och berörda remissinstanser har bifallit förslaget.
