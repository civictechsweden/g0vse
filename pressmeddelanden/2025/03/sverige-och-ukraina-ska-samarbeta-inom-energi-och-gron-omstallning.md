# Sverige och Ukraina ska samarbeta inom energi och grön omställning

– I en skakig omvärld står det svenska stödet till Ukraina fast. Sverige kommer att stötta Ukraina så länge som det behövs. Ukrainas motståndskraft på energiområdet, liksom överlag, är ett föredöme för alla länder. Med det här partnerskapet ser vi fram emot att arbeta tillsammans och lära av varandra för att stärka vår energiinfrastruktur och med fossilfri kraft skapa förutsättningar för att ställa om våra samhällen, säger energi- och näringsminister Ebba Busch.

Ukraina har sedan den ryska fullskaliga invasionen inleddes i februari 2022 trots regelbundna angrepp mot landets energiinfrastruktur lyckats upprätthålla elförsörjningen till såväl civilbefolkning som industri. Ukrainas kärnkraft har spelat en viktig roll för leveranssäkerheten i elsystemet. I det osäkra omvärldsläge som råder kan Sverige bland annat dra lärdomar från Ukraina när det gäller stärkt energiberedskap.

Sverige har stor erfarenhet av att integrera elproduktion från förnybara energikällor, vilket Ukraina kan dra nytta av inom ramen för den gröna omställningen och landets EU-närmande. Sverige har också erfarenheter att dela när det gäller industrins gröna omställning.

Samförstånds­avtalet, som initierades i samband med Ebba Buschs besök i Kiev 2024, skapar ett ramverk för samarbete mellan Sverige och Ukraina på bland annat dessa områden.
