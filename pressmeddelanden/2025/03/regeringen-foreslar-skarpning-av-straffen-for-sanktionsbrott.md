# Regeringen föreslår skärpning av straffen för sanktionsbrott

– Sedan det ryska anfallskriget mot Ukraina inleddes har EU infört kraftfulla sanktioner utan motstycke mot Ryssland och de som stödjer Rysslands krig. För att sanktionerna ska få full effekt måste vi motverka sanktionsbrott och kringgående av sanktionerna på EU-nivå. Därför föreslår regeringen nu en ny sanktionslag för att skärpa straffen för sanktionsbrott, säger utrikesminister Maria Malmer Stenergard.

Sanktioner är ett av de viktigaste utrikes- och säkerhetspolitiska verktygen för att sätta press på de som hotar Sveriges och Europas säkerhet, stabilitet och grundläggande värden. Samtidigt kan EU:s sanktioner bara uppnå sin fulla potential om sanktionerna implementeras fullt ut och arbetet på nationell nivå stärks. Därför har regeringen fattat beslut om en proposition om en ny sanktionslag.

Lagen genomför EU:s sanktionsdirektiv som är ett resultat av Sveriges arbete på EU-nivå. Med den nya lagen skärps straffen för sanktionsbrott. Även brott som bedöms som ringa samt försök och medhjälp till vissa sanktionsbrott kriminaliseras. En anmälningsplikt införs för utvalda myndigheter som upptäcker misstänkta överträdelser av sanktioner. Genom att höja straffen och förbättra myndighetssamarbetet via införandet av en anmälningsplikt vill regeringen tydligt inskärpa allvaret i sanktionsbrott.

Den nya lagen föreslås träda i kraft den 20 maj 2025.
