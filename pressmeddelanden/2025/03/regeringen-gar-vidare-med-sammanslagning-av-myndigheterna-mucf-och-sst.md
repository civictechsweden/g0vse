# Regeringen går vidare med sammanslagning av myndigheterna MUCF och SST

–  I sammanslagningen är det av stor vikt att den befintliga kompetensen och samverkan inom trossamfundsområdet värnas. Trossamfunden är en viktig del av det svenska civilsamhället och ger stöd och hjälp till både sina medlemmar och samhället i stort, säger socialminister Jakob Forssmed.

Sammanslagningen syftar till att öka effektiviteten och säkerställa en ändamålsenlig användning av statens resurser. MUCF och SST har delvis liknande uppgifter inom dialog, främjande och bidragsgivning till civilsamhälle och trossamfund men också sina unika kompetenser.

Som en del av sammanslagningen avser regeringen att inrätta ett center för trossamfundsfrågor inom MUCF. Centret ska arbeta med kunskap, samverkan och beredskap i trossamfundsfrågor, men prövning och hantering av statsbidrag till trossamfund kommer inte att ske inom centret.

MUCF kommer att ha verksamhet både i Växjö och Stockholmsområdet från och med den 1 januari 2026.
