# Regeringen förordnar ledamöter till Inspektionen för socialförsäkringens insynsråd

Eskil Wadensjö och Cecilia Stenbjörn är i dag ledamöter i insynsrådet och får därmed fortsatta förordnanden till den 31 maj 2028. Hanna Kristiansson förordnas som ny ledamot från den 1 april 2025 till och med den 30 mars 2028.

– Jag är glad över att Eskil Wadensjö och Cecilia Stenbjörn vill fortsätta sina uppdrag som ledamöter i insynsrådet vid ISF. Deras erfarenhet och kompetens har varit till stor nytta, och kommer nu fortsätta vara det. Jag är också glad att Hanna Kristiansson kommer in som ny ledamot, som med goda meriter och gedigen erfarenhet och kompetens blir en tillgång i insynsrådets fortsatta arbete, säger äldre- och socialförsäkringsminister Anna Tenje.

Eskil Wadensjö är nationalekonom och professor emeritus i arbetsmarknadspolitik. Han har varit ledamot sedan 2009.

Cecilia Stenbjörn är avdelningschef för social statistik och analys vid Statistiska centralbyrån. Hon har varit ledamot sedan 2019.

Hanna Kristiansson förordnas för första gången. Hon är kammarrättsråd vid Kammarrätten i Stockholm. Hon är också ledamot i Fondtorgsnämnden, skriver kommentaren till socialförsäkringsbalken för Norstedts Juridik och har varit regeringens ombud i Europadomstolen.
