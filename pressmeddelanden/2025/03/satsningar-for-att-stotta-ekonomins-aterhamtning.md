# Satsningar för att stötta ekonomins återhämtning

Svensk ekonomi befinner sig fortfarande i en lågkonjunktur men återhämtningen har påbörjats. Samtidigt är den ekonomiska återhämtningen utdragen, bland annat till följd av den stora osäkerhet som världsekonomin befinner sig i.

I höstens budgetproposition för 2025 stöttas ekonomin med 60 miljarder kronor i reformutrymme. Regeringen bedömer dock att ytterligare satsningar är nödvändiga för att stötta ekonomins återhämtning. I samband med vårändringsbudgeten kommer regeringen därför lägga fram ett paket med direkta konjunkturstimulanser på 5,8 miljarder kronor.

–  Återhämtningen i ekonomin har påbörjats. Nu stöttar vi ekonomin ytterligare med ett förstärkt rotavdrag, investeringar i väg och bostäder och arbetsmarknads- och utbildningsinsatser för fler jobb, säger finansminister Elisabeth Svantesson.

– De senaste årens ekonomiska läge har varit tufft för stora delar av den svenska byggbranschen, vilket i förlängningen haft negativa konsekvenser för hela Sverige. Nu förstärker vi rotavdraget kraftigt för att stimulera branschen och främja både små och medelstora byggföretag, säger Magnus Persson, ordförande i arbetsmarknadsutskottet i riksdagen.

– Satsningar på infrastruktur och bostäder är effektiva åtgärder för att stötta konjunkturåterhämtningen. Regeringen förstärker nu vägunderhållet med 500 miljoner kronor under 2025 och 160 miljoner för att öka bostadsbyggandet i etablerings och omställningskommuner, inte minst i norra Sverige, säger infrastruktur- och bostadsminister Andreas Carlson.

– Utbildning är viktigt för att stärka arbetssökandes möjlighet att få ett jobb. För att bekämpa den höga arbetslösheten och stärka kompetensförsörjningen ser vi till att det under 2025 finns över 130 000 platser inom regionalt yrkesvux och yrkeshögskolan. Vi satsar också på 15 000 sommarjobb och jobb för unga i kommuner med hög arbetslöshet, säger arbetsmarknads- och integrationsminister Mats Persson.

Den största delen av paketet innebär att subventionsgraden för rotavdraget tillfälligt höjs från 30 till 50 procent. Förstärkningen kommer gälla för renoveringar som betalas från och med den 12 maj till årets slut. Förstärkningen görs för att temporärt stötta byggbranschen i det nuvarande konjunkturläget. Förstärkningen kan också bidra till att stötta ekonomin generellt.

För att möta arbetslösheten föreslår regeringen en rad satsningar på arbetsmarknads- och utbildningsinsatser för att få fler i jobb. Regeringen föreslår att 302 miljoner kronor tillförs regional yrkesinriktad vuxenutbildning (regionalt yrkesvux) i komvux, inklusive studiestöd. Regeringen föreslår även att 407 miljoner kronor, inklusive studiestöd, tillförs Myndigheten för yrkeshögskolan för fler platser på korta kurser under 2025. Totalt föreslår regeringen att 709 miljoner kronor tillförs inklusive studiestöd. Vidare föreslår regeringen satsningar på sommarjobb för unga och tillskott till Arbetsförmedlingen. Regeringen föreslår även att höjningen av taket i a-kassan som skulle ske senare i år tidigareläggs.

För att stötta ekonomin läggs även en halv miljard på vägunderhåll för att ytterligare beta av underhållsskulden på vägnätet. Regeringen kommer också föreslå att Norrlandsfonden får ett kapitaltillskott på 300 miljoner för att öka utlåningskapaciteten till bostäder i norra Sverige, varav 160 miljoner skjuts till i vårändringsbudgeten.

Förslagen bygger på en överenskommelse mellan regeringen och Sverigedemokraterna.

|  |  |
| --- | --- |
| **Åtgärd** | **Miljoner kronor 2025** |
| Förstärkt ROT-avdrag | 4 350 |
| Satsningar yrkeshögskolan (inklusive studiemedel) | 406,8 |
| Satsningar regionalt yrkesvux (inklusive studiemedel) | 302 |
| Sommarjobb för unga/jobb för unga | Finansieras inom ram på anslag 1:3 |
| Tillskott Arbetsförmedlingen | 60 |
| Tidigareläggning höjning a-kassan | 56 |
| Vägunderhåll | 500 |
| Kapitaltillskott Norrlandsfonden | 160 (Totalt tillförs 300 mnkr till Norrlandsfonden varav 160 i VÄB och ytterligare 140 som avsattes för ändamålet i BP25). |
| **Summa** | **5 834,8** |
