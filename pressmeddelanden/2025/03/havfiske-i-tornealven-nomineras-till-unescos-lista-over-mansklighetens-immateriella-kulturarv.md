# Håvfiske i Torneälven nomineras till Unescos lista över mänsklighetens immateriella kulturarv

Håvfisket är ett levande bruk som sedan flera hundra år tillbaka förenar och engagerar boende vid Torneälven på både svensk och finsk sida.

– Håvfiske i Torneälven är ett kulturarv som har en stark förankring bland utövare. Det binder samman människor i Sverige och Finland i en kulturell och språklig gemenskap, oberoende av nationsgränser. Det är ett levande kulturarv vi ska vara stolta över, säger kulturminister Parisa Liljestrand.

Unescos kommitté för konventionen om tryggande av det immateriella kulturarvet beslutar om inskrivningar av olika kulturarv på konventionens listor och register i samband med kommitténs möte i december varje år. Beslut om håvfisket väntas i december 2026.
