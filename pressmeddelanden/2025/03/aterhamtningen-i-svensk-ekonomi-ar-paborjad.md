# Återhämtningen i svensk ekonomi är påbörjad

Återhämtningen från den lågkonjunktur som svensk ekonomi bedöms vara i har inletts och konjunkturläget väntas förbättras ytterligare under 2025. Under fjärde kvartalet 2024 ökade BNP med 0,8 procent och såväl investeringar som hushållens konsumtion steg tydligt. Förutsättningarna för en fortsatt återhämtning är god. Stigande reallöner, lägre räntekostnader och en stöttande finanspolitik väntas lägga grunden för stigande privat konsumtion. Samtidigt påverkar osäkerhet kring geopolitik och handelspolitik den ekonomiska aktiviteten både i Sverige och omvärlden. Detta väntas dämpa återhämtningen då företag senarelägger investeringar och anställningsbeslut, och hushållen skjuter på viss konsumtion. Även svensk exporttillväxt väntas bli dämpad 2025.

– Återhämtningen i ekonomin har påbörjats. Vi befinner oss fortsatt i en lågkonjunktur, men vi ser att BNP växer tydligt och vi står finansiellt starka. Sverige står på en stabil grund, vilket gör att förutsättningarna för en återhämtning under 2025 och 2026 är goda, säger finansminister Elisabeth Svantesson.

Efterfrågan på arbetskraft är fortsatt svag och arbetslösheten är hög. Vissa arbetsmarknadsindikatorer har dock förbättrats något och under 2025 väntas återhämtningen på arbetsmarknaden inledas. Återhämtningen väntas även fortsatta under 2026 med ökande sysselsättning och minskande arbetslöshet.

Inflationen mätt med KPIF har varit på förhöjda nivåer under inledningen av 2025 och väntas vara något högre än målnivån 2025. Inflationen väntas stabilisera sig nära inflationsmålet 2026.
