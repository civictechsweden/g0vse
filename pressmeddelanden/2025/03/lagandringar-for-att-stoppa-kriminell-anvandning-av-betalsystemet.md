# Lagändringar för att stoppa kriminell användning av betalsystemet

I propositionen föreslås att företag som förmedlar betalningar mellan banker – clearingbolag – får en skyldighet att övervaka transaktioner, och lämna uppgifter om misstänkta transaktioner till bankerna. I förslaget ingår också en skyldighet för clearingbolag att rapportera misstänkt penningtvätt eller finansiering av terrorism till polisen.

Finansinspektionen ska också få större möjligheter att pröva lämpligheten hos betaltjänstombud för utländska företag. Dessa ombud är särskilt utsatta för att missbrukas av kriminella och utnyttjas för att inom ramen för alternativa betalningssystem, så kallad hawala-verksamhet, överföra pengar mellan kriminella nätverk internationellt.

Lagändringarna föreslås träda i kraft den 1 juli 2025.
