# Regeringen stärker stödet till nationella kvalitetsregister

– Det är av yttersta vikt att vi tryggt och effektivt hanterar patientuppgifter. Genom att erbjuda juridiskt stöd och utbildning till registerhållare kan vi förbättra vården och forskningen. Med ökat ekonomiskt stöd kan kvalitetsregistren verkligen göra skillnad, säger sjukvårdsminister Acko Ankarberg Johansson.

Socialstyrelsen kommer att erbjuda utbildningstillfällen för att stärka relevanta aktörers juridiska kompetens, samt ge stöd i övergripande juridiska frågor och praktisk handledning vid datautlämning. Relevanta aktörer inkluderar registerhållare, registercentrum och centralt personuppgiftsansvariga myndigheter (CPUA). Uppdraget omfattar även att bistå delar av organisationen kring nationella kvalitetsregister med frågor om rättspraxis och att harmonisera myndigheternas datautlämning. Arbetet ska utföras i nära samarbete med berörda verksamheter och anpassas efter deras behov. För detta ändamål får Socialstyrelsen använda 3 miljoner kronor under 2025.

Regeringen stärker även det ekonomiska stödet till registren. Regeringen har frångått den tidigare överenskommelsen med SKR på området och fattade i oktober 2024 beslut om att ge uppdrag till Socialstyrelsen att förbereda för att betala ut medel till regioner för arbetet med nationella kvalitetsregister. Socialstyrelsen fick vid årsskiftet sedan uppdraget att betala ut 78,5 miljoner kronor till regioner för arbetet med nationella kvalitetsregister 2025. Det är en ökning med 10,5 miljoner kronor av det statliga stödet jämfört med föregående år.

Med dessa initiativ hoppas regeringen att kvalitetsregistren ska komma till största möjliga nytta för patienterna på både kort och lång sikt.
