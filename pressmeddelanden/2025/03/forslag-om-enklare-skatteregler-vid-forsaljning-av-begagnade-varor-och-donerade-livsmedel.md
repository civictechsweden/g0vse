# Förslag om enklare skatteregler vid försäljning av begagnade varor och donerade livsmedel

Vid försäljning av begagnade varor kan i vissa fall reglerna om vinstmarginalbeskattning tillämpas. Förenklad vinstmarginalbeskattning innebär att mervärdesskatten beräknas på den sammanlagda vinstmarginalen för varor under en redovisningsperiod. I dag får detta användas när flera varor köps eller säljs samtidigt utan att de enskilda varornas pris är känt. Utredningen föreslår att förenklad vinstmarginalbeskattning också ska gälla när varans inköpspris inte överstiger 10 000 kronor.

Utredningen föreslår också att donation av livsmedel ska undantas från skatteplikt genom ett så kallat kvalificerat undantag när donationen görs till en stiftelse, ideell förening eller ett registrerat trossamfund. En förutsättning är att mottagaren är en godkänd gåvomottagare enligt lagen om godkännande av gåvomottagare vid skattereduktion för gåva och främjar eller bedriver social hjälpverksamhet.

Förslaget om förenklad vinstmarginalbeskattning bedöms medföra en negativ offentligfinansiell effekt på ca 48,5 miljoner kronor per år och förslaget om ett kvalificerat undantag för donation av livsmedel till vissa gåvomottagare bedöms medföra en negativ offentligfinansiell effekt på ca 24,3 miljoner kronor per år.

Förslagen föreslås träda i kraft den 1 juli 2026 i fråga om donation av livsmedel och den 1 januari 2027 i fråga om förenklad vinstmarginalbeskattning.

Förslagen kommer nu att beredas vidare i Regeringskansliet.
