# Utredning föreslår regler för bättre konkurrens i både privat och offentlig verksamhet

– Osund konkurrens hämmar entreprenörskap och tillväxt. Det drabbar inte minst små och medelstora företag, där offentliga aktörers säljverksamhet har en stor lokal påverkan. Villkoren för offentlig och privat säljverksamhet måste därför bli mer likartade och hinder för en fungerande konkurrens på marknader kunna tas bort, säger energi- och näringsminister Ebba Busch.

Målsättningen är en effektiv konkurrens och väl fungerande marknader i Sverige. Något som också förutsätter konkurrens på lika villkor. Detta ska ske genom att öka möjligheterna för Konkurrensverket att utreda och vidta åtgärder mot offentliga aktörer som skadar konkurrensen och kunna genomföra utredningar om konkurrensfrämjande åtgärder på olika marknader. Det föreslås även en plikt för vissa företag att informera om företagskoncentrationer som inte omfattas av anmälningsplikt.

Utredningen är ett led i regeringens arbete med att lägga grunden för Sveriges framtida välstånd med högre tillväxt, konkurrenskraft och för att Sverige ska bli än mer attraktivt som investeringsland.

Utredningen föreslår att reglerna ska träda i kraft den 1 augusti 2026. Undantaget är utvärderings- och särredovisningsplikterna som föreslås träda i kraft den 1 januari 2027.
