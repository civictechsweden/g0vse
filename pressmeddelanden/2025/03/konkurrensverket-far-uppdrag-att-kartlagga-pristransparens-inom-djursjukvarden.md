# Konkurrensverket får uppdrag att kartlägga pristransparens inom djursjukvården

Konkurrensverket ska vid behov identifiera om det finns information som inte är allmänt tillgänglig och som skulle kunna förbättra pristransparensen på veterinärmarknaden, exempelvis vad olika operativa ingrepp kostar, samt lämna förslag om åtgärder.

– Djursjukvården kan upplevas som komplicerad att förstå när det gäller utbud av vård och prissättning. Vi lägger det här uppdraget för att kunna få en bättre överblick av hur marknaden ser ut, säger landsbygdsminister Peter Kullgren.

Analysen som Konkurrensverket får i uppdrag att genomföra ska fokusera på priserna för djursjukvård av sällskapsdjur i hela landet, både för akuta åtgärder och standardiserade behandlingsmetoder. I uppdraget ska också hänsyn tas till utvecklingen av priserna för djursjukvård i andra jämförbara länder inom EU, EES-området och i Storbritannien där delvis samma stora aktörer som erbjuder djursjukvård i Sverige finns etablerade.

Konkurrensverket ska senast den 1 mars 2026 lämna en skriftlig slutredovisning av uppdraget.
