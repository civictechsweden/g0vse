# Camilla Waltersson Grönvall besöker Västragötalandsregionen

Ågrenska är ett nationellt kompetenscentrum för sällsynta hälsotillstånd och andra funktionsnedsättningar. Där får barn, ungdomar och vuxna med funktionsnedsättningar, deras familjer och yrkesverksamma möjlighet att mötas, öka sina kunskaper och dela sina erfarenheter.  Ågrenska är en idéburen organisation som bedrivs utan vinstintresse.

– Det är viktigt att barn, ungdomar och vuxna med olika typer av funktionsnedsättningar bemöts på ett bra sätt och får det stöd de behöver. Det är otroligt givande att få möjligheten att besöka Ågrenska och ta del av deras viktiga arbete, säger socialtjänstminister Camilla Waltersson Grönvall.

Ministern besöker även ett skyddat boende i regionen för våldsutsatta kvinnor och deras barn.

– Regeringen prioriterar arbetet för att bekämpa mäns våld mot kvinnor. En pusselbit i det arbetet är det nya regelverket för skyddat boende som trädde i kraft den 1 april 2024, som syftar till att förbättra skyddet för och stödet till personer som behöver skyddat boende, och att stärka barnrättsperspektivet för barn som följer med en vårdnadshavare till ett skyddat boende. Jag ser fram emot att under besöket kunna ta del av erfarenheterna från både personal och kvinnor på boendet, fortsätter socialtjänstministern.

I samband med besöken är media välkomna att närvara. Kontakta Karl Opdal för intervjuförfrågningar och mer information.
