# Svenska Natoinsatser i Polen för stöd till Ukraina

– Genom Gripen-stridsflyg bidrar Sverige både till skyddet av Natos luftrum och till skyddet av fortsatta leveranser av vapen till Ukraina, där Polen är en viktig knutpunkt att skydda, säger utrikesminister Maria Malmer Stenergard.

– Det är första gången som svenska stridsflygplan deltar i luftrumsövervakningen från en annan allierads territorium. Det är också första gången som svenska stridsflyg deltar utomlands i Natos förstärkta luftrumsövervakning under Natos ledning, säger försvarsminister Pål Jonson.

– Regeringen ser starka säkerhetspolitiska skäl för ett svenskt deltagande i den aktuella insatsen, för att bidra till skyddet av det militära och civila stödet till Ukraina. Bidraget stärker även Sveriges, Europas och Natos säkerhet, säger Camilla Brodin gruppledare för Kristdemokraterna.

– Stödet till Ukraina är regeringens främsta utrikespolitiska uppgift. Fokus är och förblir att stärka Ukraina genom militärt, politiskt och civilt stöd. Med vårt deltagande i luftförsvarsoperationen bidrar vi till att skydda leveranserna och säkerställer därmed att stödet till Ukraina kommer fram, säger Fredrik Malm andra vice partiordförande för Liberalerna.

I propositionen föreslås att en svensk väpnad styrka ställs till förfogande från och med den 1 maj 2025 till och med den 31 augusti 2025. Den väpnade styrkan föreslås bestå av högst åtta stridsflygplan med tillhörande personal. Syftet är att delta i Natos luftförsvarsoperation i Polen som skyddar och upprätthåller säkerheten för den logistiknod som används för det militära och civila stödet till Ukraina. Utöver den väpnade styrkan avser regeringen att ge Försvarsmakten i uppdrag att delta med flygburen luft- och sjöövervakningsförmåga och luftburen transportförmåga.

Mellan april – juni 2025 kommer en svensk stridsflygdivision med markpersonal att delta i Natos förstärkta luftrumsövervakning och incidentberedskap, enhanced NATO Air Policing. Styrkan kommer att utgå från en bas i Polen.

Natos förstärkta luftrumsövervakning, introducerades efter Rysslands illegala annektering av Krim 2014 som en del av de extra åtgärder Nato då vidtog för att demonstrera alliansens kollektiva åtagande att avskräcka Ryssland från aggression mot Nato. Den förstärkta luftrumsövervakningen är flexibel och skalbar och anpassas efter säkerhetssituationen.
