# Nytt avtal om digital handel mellan EU och Sydkorea

– Mycket glädjande att förhandlingarna med Sydkorea gått i mål. Nu förbättras villkoren när svenska och europeiska företag handlar med Sydkorea. Till exempel införs avtalsregler om erkännande av digitala underskrifter och om förbud mot krav på lokal datalagring. Avtalet kommer också att gynna konsumenter i Sverige, EU och Sydkorea genom stärkt konsumentskydd för näthandel. Det är ett konkret steg framåt för EU:s frihandelsagenda och en viktig signal i en tid av ökad protektionism, säger bistånds- och utrikeshandelsminister Benjamin Dousa.

Avtalet kompletterar EU:s och Sydkoreas frihandelsavtal från 2011 med moderna och bindande regler om digital handel. Dessa regler syftar till att öka transparens och förutsebarhet för företag, främja en säkrare internetmiljö för konsumenter och motverka digitala handelshinder. Några exempel på sådana bestämmelser inkluderar erkännande av digitala underskrifter, konsumentskydd för näthandel och förbud mot krav på lokal datalagring. Avtalet stärker och främjar därmed den bilaterala handeln.

Den digitala handeln har ökat starkt under senare år och står i dag för ungefär 25% av den totala världshandeln. EU är världens största exportör och importör av tjänster som är möjliga att förmedla digitalt. Avtalet bidrar till att diversifiera EU:s handelsrelationer och stärka unionens konkurrenskraft och roll i världshandeln.

– Avtalet är resultatet av svenska ansträngningar under ordförandeskapet 2023 då vi prioriterade digital handel och drev på för att EU skulle inleda avtalsförhandlingar, fortsätter bistånds- och utrikeshandelsminister Benjamin Dousa.
