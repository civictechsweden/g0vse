# Regeringen ger Sida i uppdrag att avbryta alla direkta myndighetssamarbeten med Georgien

Beslutet syftar till att sända en tydlig signal till det politiska partiet ”Georgiska drömmen” om att förtrycket mot fredliga demonstranter, oppositionspolitiker, civilsamhällesaktivister och oberoende medierepresentanter i Georgien är oacceptabelt. Det svenska biståndet kommer i stället att i ännu högre grad inriktas på att stärka civilsamhället i Georgien.

– Den svenska regeringen har gjort tydligt för ”Georgiska drömmen” hur allvarligt vi ser på inskränkningarna av demokratiska fri- och rättigheter i landet. ”Georgiska drömmen” har infört lagstiftning som inspirerats av Rysslands agentlagstiftning och anklagat Väst för att vilja dra in Georgien i Rysslands aggression mot Ukraina.  Utvecklingen efter parlamentsvalet i oktober har inneburit en ytterligare försämring. Regeringen ser inga möjligheter att fortsätta att bedriva den typ av reformssamarbete som Sverige och Georgien så framgångsrikt gjort i snart två decennier. Det här ska ses som en tydlig signal. I samband med beslutet kommer regeringen bland annat också se över möjligheten att ytterligare utöka det svenska stödet till det georgiska civilsamhället för att bidra till en demokratisk utveckling, säger bistånds- och utrikeshandelsminister Benjamin Dousa.

Regeringen gav den 24 oktober 2024 Sida i uppdrag att pausa sina kvarvarande direkta myndighetssamarbeten med Georgien som en följd av utvecklingen i landet. Detta uppdrag omvandlas genom regeringens beslut i dag till ett formellt avslut av denna typ av samarbeten.
