# Formerna för betald polisutbildning ska utredas

Grov och organiserad brottslighet utgör ett allvarligt hot mot både enskilda och samhället i stort. För att med kraft trycka tillbaka brottsligheten och återupprätta tryggheten är det avgörande att Polismyndigheten får de förutsättningar som krävs för att stärka den brottsbekämpande förmågan. En central del i det arbetet är att öka antalet poliser och den lokala polisiära närvaron i hela landet. Regeringen arbetar aktivt med frågan om polistillväxt och har tillfört Polismyndigheten betydande resurser för detta.

En utredare ska nu ta ställning till på vilket sätt de som studerat vid polisutbildningen under höstterminen 2024 eller senare ska få sin utbildning betald. Det ska ske antingen genom att den enskilde får sina studielån återbetalda eller att lånen skrivs av. Utredaren ska utreda och analysera för- och nackdelar med båda alternativen.

– Ska vi få fler poliser på våra gator och torg måste fler vilja bli poliser. Och då måste både yrket och utbildningen bli ännu attraktivare. Mot den bakgrunden tillsätter regeringen nu, i ett så kallat snabbspår, en utredning med uppdrag att lämna förslag om en betald polisutbildning. Målet är tydligt: Fler synliga och lokalt närvarande poliser i hela landet. Mer trygghet och frihet för alla hederliga medborgare, och mindre för de kriminella, säger justitieminister Gunnar Strömmer.

– Nu måste vi säkerställa fler poliser på våra gator och här är en betald polisutbildning och förbättrade villkor för aspiranter ett viktigt steg i den riktningen, säger Henrik Vinge, ordförande i justitieutskottet.

Utredningen är en så kallad bokstavsutredning och ska redovisas senast den 16 oktober 2025.
