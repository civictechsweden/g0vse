# Kulturdepartementet nominerar ny ledamot till Kungliga Dramatiska teaterns styrelse

– Vi är glada och tacksamma för att Stefan Stern har tackat ja till detta uppdrag. Stefans långa och breda erfarenhet av styrelsearbete, näringsliv och politik kommer att vara en tillgång för Dramaten, säger kulturminister Parisa Liljestrand.

Stefan Stern är rådgivare och investerare med en bakgrund bland annat som kommunikationsansvarig för Nordstjernan och Investor. Andra styrelseuppdrag inkluderar bland annat Mando Group AB, Demoskop AB och Stockholm Science City Foundation. Han har också en bakgrund som statssekreterare och biträdande partisekreterare.

Omval föreslås av ledamöterna Raoul Grünthal, Jesús Azpeitia Seron, Ulrika Dellby, Maria Eka, Angelica Hadzikostas och Biljana Pehrsson.

## Bakgrund

Aktiebolaget Kungliga Dramatiska teatern AB är ett helägt statligt bolag inom det kulturpolitiska området. Dramaten ska enligt de årliga riktlinjerna vara den i Sverige ledande institutionen inom teaterns område och som nationalscen stå på högsta nivå när det gäller utveckling, förnyelse, konstnärlig kvalitet samt hantverksskicklighet i ateljéer och verkstäder. Dramaten ska som nationalscen verka i ett internationellt teater- och kultursammanhang och initiera samarbeten samt främja interkulturellt utbyte.
