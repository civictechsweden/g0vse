# Försvarsminister Pål Jonson besöker London

I fokus för försvarsministrarnas samtal står frågor som rör det allvarliga säkerhetsläget i närområdet och det fortsatta stödet till Ukraina.

Sveriges och Storbritanniens fördjupade försvarssamarbete såväl bilateralt som multilateralt, till exempel via Joint Expeditionary Force (JEF) och Nato, kommer också att diskuteras på tisdagens försvarsministermöte.

Sveriges samarbete med Storbritannien är omfattande och av särskild vikt för säkerheten i vårt närområde. Under 2023 ingicks ett strategiskt partnerskap som bland annat inkluderar säkerhet och försvar.
