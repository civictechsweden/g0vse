# Regeringen förstärker Länsstyrelsen i Västerbottens insatser med anledning av Northvolts konkurs

– Batterisektorn är av strategisk betydelse och det är nu viktigt att arbeta samlat för att bibehålla så mycket kompetens och värden som möjligt i Sverige. Alla aktörer behöver kraftsamla inom sina ansvarsområden och regeringen ser vikten av att Länsstyrelsen i Västerbotten i samverkan med berörda aktörer kan växla upp sitt arbete, säger energi- och näringsminister Ebba Busch.

– Länsstyrelserna har en viktig roll vid hanteringen av händelser som riskerar att påverka länets utveckling. Länsstyrelserna ska bland annat främja och följa länets utveckling samt främja samverkan mellan kommuner, regioner, statliga myndigheter och andra relevanta aktörer i länet. Det är glädjande att Länsstyrelsen i Västerbotten nu får förutsättningar att ytterligare förstärka det viktiga arbete som myndigheten initierat med anledning av Northvolts konkurs, säger civilminister Erik Slottner.

Det är viktigt att under processen aktivera och stödja befintliga strukturer. Uppdraget möjliggör en förstärkning av det arbete som länsstyrelsen initierat med anledning av Northvolts konkurs.

Konkursförfarandet har inletts för Northvolt och arbetet med att hitta nya ägare leds av konkursförvaltaren. Staten är beredd att stödja arbetet med att hitta ny och långsiktig ägare. Regeringen hoppas på ett bra utfall i konkursförfarandet och att verksamheten kan fortsätta utan större störningar och att den inte tappar personal och fabrikens värde.

Batterivärdekedjan behöver etableras och stärkas i både Sverige och Europa för långsiktig konkurrenskraft och minskad sårbarhet. EU behöver säkra egen hållbar och konkurrenskraftig utveckling och produktion, inte minst för att lyckas med elektrifieringen men också för att minska vårt beroende av andra länder.
