# Johan Kuylenstierna ny generaldirektör för Naturvårdsverket

– Jag är glad över att Johan Kuylenstierna har tackat ja till rollen som ny generaldirektör för Naturvårdsverket. Han har en gedigen erfarenhet av att leda och utveckla komplexa organisationer både på strategisk och operationell nivå. Det är kompetenser regeringen sätter stort värde på för att Sverige ska kunna öka takten och genomföra en effektiv klimat- och miljöpolitik, säger klimat- och miljöminister Romina Pourmokhtari.

Johan Kuylenstierna har en gedigen kompetens och lång erfarenhet från både nationellt och internationellt arbete med de stora globala utmaningarna inom klimat- och miljöområdet. Han kommer närmast från tjänsten som generaldirektör och chef för Formas.

Tidigare har han arbetat som vd på Stockholm Environment Institute (SEI) samt inom FN med internationellt utvecklingssamarbete. Därutöver har han varit ordförande i Klimatpolitiska rådet samt styrelseledamot i bland annat Sveaskog och han är också hedersdoktor vid Stockholms universitet.

Hans förordnande löper på 6 år fram till och med den 28 februari 2031.
