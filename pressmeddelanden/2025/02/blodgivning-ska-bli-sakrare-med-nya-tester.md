# Blodgivning ska bli säkrare med nya tester

– Införandet av NAT-tester är ett viktigt steg för att öka säkerheten vid blodgivning i Sverige. Dessa känsligare tester kan upptäcka smitta tidigare, vilket minskar karenstiderna. Detta kan leda till att fler ger blod och fler blodtappningar per år, säger sjukvårdsminister Acko Ankarberg Johansson.

Region Skåne tilldelas 31 miljoner kronor för att fortsätta arbetet med att införa NAT-tester för smittscreening av blodgivare. Detta arbete kommer att inkludera logistik, transport och IT-lösningar, samt förberedelser för gemensamma upphandlingar av utrustning och reagenser.

Sveriges Kommuner och Regioner (SKR) får 5 miljoner kronor för att samordna och stödja regionerna i förberedelsearbetet. Detta innebär bland annat att anpassa processer och IT-system mellan regionerna.
Bakgrunden till beslutet är att Sverige behöver uppfylla internationella krav på smittsäkerhet för att kunna samarbeta med andra länder inom blodförsörjning vid krig och katastrofer. Försvarsmakten samarbetar redan med andra länder via NATO Blood Panel, och införandet av NAT-tester är ett viktigt steg för att harmonisera Sveriges blodförsörjningsregelverk med internationella standarder.

Dessutom är det ett steg mot att fler personer, oavsett sexuell läggning, ska kunna ge blod framöver, vilket ytterligare kan öka antalet blodgivare och säkerställa en stabil blodförsörjning.
