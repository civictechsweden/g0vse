# Utökade möjligheter för vissa myndigheter att genomföra registerkontroller

Det är viktigt att myndigheterna har verktygen för att kunna genomföra noggranna anställningsprocesser. Möjligheten till bakgrundskontroller är ett sätt att motverka att personer infiltrerar Försäkringskassan och Pensionsmyndigheten för att komma över information och förhindra att ekonomisk brottslighet och andra oegentligheter begås.

– Vi ser exempel på att den organiserade brottsligheten försöker infiltrera och påverka det offentliga Sverige för att få inflytande över beslut, komma över viktig information och pengar. För att öka motståndskraften mot brottslighet i våra myndigheter och i socialförsäkringen är det angeläget för regeringen att se över möjligheten att ge Försäkringskassan och Pensionsmyndigheten bättre verktyg att göra registerkontroller av dem som anställs, säger äldre- och socialförsäkringsminister Anna Tenje.

Försäkringskassan har i en framställan till regeringen föreslagit att Försäkringskassan och Pensionsmyndigheten ska få ta del av uppgifter i belastningsregistret och misstankeregistret i anställningsärenden.

Välfärden utnyttjas systematiskt av den organiserade brottsligheten. Utbetalningarna från Försäkringskassan och Pensionsmyndigheten uppgår till nästan 690 miljarder kronor årligen. Regeringen bedömer att cirka 15–20 miljarder kronor betalas ut felaktigt från de statliga välfärdssystemen varje år. En del av detta går in i den kriminella ekonomin.

Regeringens arbete mot den kriminella ekonomin är prioriterat. Därtill behöver arbetet mot otillåten påverkan förstärkas. Därför remitteras förslag om att Försäkringskassan och Pensionsmyndigheten ska få utökade möjligheter att utföra registerkontroller i deras anställningsärenden.

Förslaget skickas ut på remiss till den 18 maj 2025.
