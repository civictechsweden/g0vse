# Uppdrag till Trafikverket att ta fram investeringsstöd för nytt trafikstyrningssystem i järnvägsfordon

– För att järnvägen ska förbli ett hållbart och konkurrenskraftigt transportmedel måste systemet moderniseras, digitaliseras och standardiseras. Det nya signalsystemet säkrar järnvägens framtida funktion och bidrar till mer kapacitet, säkerhet och ökad punktlighet, säger infrastruktur- och bostadsminister Andreas Carlson.

EU-regler kräver att ERTMS införs på utvalda sträckor till 2030 och i hela järnvägsnätet till 2050. Sverige har påbörjat arbetet, men regeringen anser att takten i införandet måste öka för att undvika ökade kostnader och försämrad funktion.

För att kunna använda järnvägssträckor som är utrustade med ERTMS krävs att fordonen som trafikerar den specifika sträckan har rätt ombordutrustning. Efter år 2029 bedömer Trafikverket att fordon måste ha ombordutrustning för ERTMS för att kunna trafikera det statliga svenska järnvägsnätet utan att försämra framkomligheten.

– Regeringen bedömer att det behövs ett investeringsstöd till ombordutrustning för det nya trafikstyrningssystemet ERTMS. Det handlar dels om att få systemet på plats utan ytterligare förseningar, dels om att underlätta för järnvägsbranschen att anpassa sina fordon till det nya systemet, säger infrastruktur- och bostadsminister Andreas Carlson.

Vissa operatörer har, helt eller delvis, redan installerat ombordutrustning för ERTMS. För att investeringsstödet inte ska snedvrida konkurrensen och missgynna de operatörer som redan installerat ombordutrustning för ERTMS ingår i Trafikverkets uppdrag att se över möjligheterna att ge bidrag retroaktivt.

Trafikverket ska redovisa uppdraget till Regeringskansliet senast den 30 september 2025.
