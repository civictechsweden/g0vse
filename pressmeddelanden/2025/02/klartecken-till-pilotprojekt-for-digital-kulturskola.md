# Klartecken till pilotprojekt för digital kulturskola

Pilotprojektet ska möjliggöra för fler unga (13–19 år) att delta i kulturskolans undervisning över hela Sverige. Genom att utveckla och sjösätta en digital plattform kommer kulturskolorna att få möjlighet att utöka sitt ordinarie kursutbud med digitala kurser. Projektet beräknas bidra till att bland annat främja digital kompetens bland pedagoger och elever.

– Ett av våra nationella kulturpolitiska mål är att barns och ungas rätt till kultur särskilt ska uppmärksammas. Därför är det mycket angeläget att barn och unga i större utsträckning kan delta kulturskolornas verksamhet runt om i landet. Jag tror att detta projekt kan medföra värdefulla erfarenheter och resultat för det fortsatta arbetet med att främja barns och ungas rätt till kultur, säger kulturminister Parisa Liljestrand.

Sveriges Kulturskoleråd är en ideell, partipolitiskt och fackligt obunden förening där kommuner samverkar för en tillgänglig och högkvalitativ kulturskoleverksamhet.
