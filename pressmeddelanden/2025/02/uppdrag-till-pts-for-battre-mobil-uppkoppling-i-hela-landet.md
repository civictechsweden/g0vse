# Uppdrag till PTS för bättre mobil uppkoppling i hela landet

– Mobil uppkoppling blir allt mer kritiskt för att kunna bedriva verksamhet och för privatpersoner att kunna använda de digitala möjligheterna i samhället fullt ut, exempelvis inom skogsbruk och arbetspendling. PTS ska nu utreda ett statligt stöd så att förutsättningarna att leva och verka i hela landet förbättras, säger civilminister Erik Slottner.

Mobiloperatörerna genomför betydande investeringar för att uppgradera befintlig infrastruktur till 5G-tekniken. Regeringens utgångspunkt är en marknadsmässig utbyggnad av mobilnät och tjänster. En välutbyggd och tillförlitlig infrastruktur öppnar även upp för nya tillämpningsområden samt främjar innovation och utveckling. I vissa geografiska områden motsvarar inte användarnas och samhällets förväntan på täckning och kapacitet det som erbjuds på kommersiella grunder.

I regeringens uppdrag till PTS ingår att föreslå principerna för s.k. grossisttillträde\* för att andra operatörer ska kunna erbjuda slutkunder tjänster via den stödfinansierade infrastrukturen. Myndigheten ska också redovisa hur motsvarande stödmodeller utformats i andra jämförbara länder.

Senast den 30 januari 2026 ska PTS lämna en skriftlig redovisning av uppdraget till Regeringskansliet (Finansdepartementet).
