# Regeringen har tagit emot en utredning med förslag på nya regler för uppsikt och förvar

– Ett välfungerande system för förvar och uppsikt är en viktig komponent i regeringens arbete för att bekämpa skuggsamhället och öka återvändandet för den som har fått ett utvisningsbeslut. Ytterst är det en fråga om att ha kontroll över vilka som befinner sig i Sverige. Med de nya förslagen kommer vi att få ett mer modernt regelverk med bättre möjligheter till individanpassade åtgärder. Vi kommer nu noggrant att analysera utredarens förslag, säger migrationsminister Johan Forssell.

De nya förslagen innebär bland annat utökade möjligheter för att ta en utlänning i förvar och att tiden som en utlänning får vara förvarstagen inför en av- eller utvisning ska motsvara den längsta tid som är tillåten enligt EU-rätten. Det föreslås även nya alternativ till förvar, bland annat att utlänningen ska vara skyldig att vistas inom ett utpekat område, som ska kunna kombineras med elektronisk övervakning.

Utredningen föreslår också att det ska inrättas särskilda säkerhetsavdelningar på förvaren för vissa utlänningar. Vidare föreslås att rätten till offentligt biträde stärks, särskilt för barn, och flera processuella regler har setts över.

Förslagen bedöms möjliggöra en mer effektiv återvändandeprocess och förbättra beslutsprocessen samt bidra till bättre förutsättningar för individanpassade och proportionerliga åtgärder. Vidare bedöms förslagen leda till en förbättrad situation på förvaren för de förvarstagna och de anställda och att lagstiftningen bättre harmoniserar med EU-rätten.

Utredningen är en del i regeringens omfattande arbete för att modernisera migrationspolitiken och förbättra integrationen.

Lagändringarna föreslås träda i kraft den 1 juli 2026.
