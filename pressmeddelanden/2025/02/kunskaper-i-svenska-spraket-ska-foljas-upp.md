# Kunskaper i svenska språket ska följas upp

Regeringen har lagt om inriktningen för integrationspolitiken så att den blir mer kravbaserad. Som en del av arbetet har regeringen infört ett nytt integrationspolitiskt mål med fem delmål, bland annat om demokratisk respektive social och kulturell integration. I december 2024 gav regeringen därför SCB i uppdrag att föreslå en utformning av en Integrationsbarometer i form av en återkommande undersökning. Den ska möjliggöra att mäta skillnader mellan utrikes och inrikes födda när det gäller faktorer som annars är svåra att mäta med registerdata.

Nu tar regeringen nästa steg i arbetet, denna gång för att följa upp delmålet om språklig integration. SCB får i uppdrag att dels ta fram en förstudie om hur man kan följa upp hörförståelse och muntlig förmåga i svenska språket hos vuxna utrikes födda, dels genomföra en uppföljning av läsförståelse i svenska språket hos samma målgrupp. Syftet är att åstadkomma en förbättrad uppföljning av integrationen och en ökad träffsäkerhet i regeringens insatser.

– Att människor har goda kunskaper i svenska språket är grundläggande för att de ska kunna etablera sig på arbetsmarknaden. Nu tar regeringen ytterligare steg framåt för en integrationspolitik baserad på fakta. Genom uppdragen till SCB får vi bättre förutsättningar att följa upp integrationen, säger arbetsmarknads- och integrationsminister Mats Persson.

– Att kunna svenska språket är centralt för att vara en del av samhället. Det gör att man förstår sina skyldigheter och kan ta tillvara sina rättigheter. Uppdraget till SCB gör att regeringen får bättre kunskap över vilka insatser som ger effekt och vad regeringen kan göra för att fler som kommer hit ska lära sig svenska och därmed bli en del av den svenska gemenskapen, säger migrationsminister Johan Forssell.

– Det är alldeles för många utrikes födda kvinnor som inte har ett jobb. Ett av de viktigaste verktygen för att vända detta är att kunna prata svenska. Denna uppföljning kommer ge oss ett bra underlag för regeringens integrationsarbete, säger Camilla Rinaldo Miller, arbetsmarknadspolitisk talesperson för Kristdemokraterna.

– Språkkunskaper är avgörande för att lyckas etablera sig på arbetsmarknaden och i samhället överlag. Tyvärr vet vi idag för lite om vilka språkkunskaper som finns bland utrikes födda, genom ett uppdrag till SCB kommer vi nu få en bättre bild av det, säger Ludvig Aspling, migrationspolitisk talesperson för Sverigedemokraterna.
