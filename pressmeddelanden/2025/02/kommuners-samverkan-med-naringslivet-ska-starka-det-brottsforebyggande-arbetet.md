# Kommuners samverkan med näringslivet ska stärka det brottsförebyggande arbetet

Regeringen ser ett behov av att samverkan med näringslivet i det lokala brottsförebyggande arbetet utvecklas. I regeringens socialpreventiva strategi mot kriminella nätverk och annan brottslighet, Barriärer mot brott, lyfts behovet av att i högre utsträckning involvera fler aktörer i det brottsförebyggande arbetet, exempelvis näringslivet.

– Brottsligheten måste bekämpas och förebyggas med hela samhällets samlade kraft. Företagare spelar ofta en viktig roll i lokalsamhället och kan själva och i samspel med andra aktörer bidra med viktiga insatser för att förebygga brott. Nu vill vi flytta fram positionerna och få en ännu effektivare samverkan med näringslivet, säger justitieminister Gunnar Strömmer.

Brå får därför i uppdrag att utveckla samverkan med näringslivet i det lokala brottsförebyggande arbetet. Brå ska ge stöd till kommuner i syfte att öka kommunernas kunskap om näringslivets roll i det brottsförebyggande arbetet, hur näringslivet kan bidra, samt vilka verktyg som kommuner kan använda sig av i samverkan med näringslivet.

Brå ska också verka för att kommunernas samverkan med näringslivet utvecklas i det brottsförebyggande arbetet. Inom ramen för uppdraget ska Brå föra dialog med berörda aktörer, exempelvis branschorganisationer inom näringslivet. Brå ska även inhämta synpunkter och erfarenheter från relevanta myndigheter och aktörer.

Uppdraget ska redovisas senast 2 mars 2026.
