# Carl-Oskar Bohlin och Gunnar Strömmer tar emot förslag för en säkrare hantering av explosiva varor

Den 22 maj 2024 gav regeringen en särskild utredare i uppdrag att se över lagen om brandfarliga och explosiva varor. Syftet med utredningen var att minska kriminellas tillgång till sprängmedel genom att förebygga och försvåra illegal hantering av brandfarliga och explosiva varor.

– Vi ärvde stora brister när det gäller kontroll och tillsyn av sprängmedel i Sverige. Följden är att legala sprängmedel också hamnar i kriminellas händer. Steg för steg städar vi nu upp det här, allt i syfte att strypa tillgången på sprängmedel för de kriminella. De förslag om effektivare kontroller som lämnats idag är en central del i det arbetet. Och regeringen kommer nu att arbeta skyndsamt för att få på detta på plats redan i sommar, säger justitieminister Gunnar Strömmer.

Utredaren har bland annat sett över hur tillståndsprocessen avseende explosiva varor kan skärpas och på så vis bidra till att förhindra att kriminella kommer över dessa varor. Vidare har utredaren undersökt hur tillsynen av explosiva varor kan förbättras, bland annat genom att ge en statlig myndighet ansvaret att följa upp kommunernas arbete med till tillsyn.

– Den nuvarande lagstiftningen om brandfarliga och explosiva varor tillkom som en skyddslagstiftning och det är helt uppenbart att den behöver anpassas efter det allvarliga läge som vi befinner oss i. Det handlar om att skärpa lagen och säkerställa att dessa varor inte hamnar i orätta händer, säger minister för civilt försvar Carl-Oskar Bohlin.

Försvarsdepartementet kommer under våren att hantera förslagen från utredningen med målsättningen att lägga en proposition på riksdagens bord innan sommaren. Om riksdagen hinner behandla propositionen innan sitt sommaruppehåll, kan lagförslagen vara på plats redan i sommar.

Några förslag ur utredningen:

* Myndigheten för samhällsskydd och beredskap får ett större ansvar att samordna kommunerna och hjälpa dem med frågor inom tillståndsverksamheten för explosiva och brandfarliga varor.
* Polismyndigheten ska få möjlighet att ansöka om återkallelse av samt överklaga beviljade tillstånd och godkännanden.
* Hanteringen av överblivna explosiva och brandfarliga varor efter att ett tillstånd har upphört ska förtydligas.
* Myndigheten för samhällsskydd och beredskap föreslås ges i uppdrag att ansvara för tillsyn över att kommunerna följer lagen om brandfarliga och explosiva varor.

Den 20 december 2024 gav regeringen ett tilläggsdirektiv till utredningen för att skyndsamt besvara ytterligare frågor som framkommit under utredningens gång. Utredaren kommer därför att arbeta vidare med att se över hur en utökad och löpande kontroll kan utformas för personer vars lämplighet behöver godkännas i en tillståndspliktig verksamhet gällande explosiva varor. Detta för att minska risken för att olämpliga personer får laglig tillgång till sprängmedel. Utredaren ska även se över hur Polismyndigheten ska kunna dela med sig av sekretessbelagd information till tillstånds- och tillsynsmyndigheter för explosiva varor, det vill säga till MSB och kommunerna.

Slutredovisningen av utredningen sker den 31 mars 2025.
