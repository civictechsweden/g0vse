# Utredning föreslår kommunal anslutning till Utbetalningsmyndighetens verksamhet

– Kommuner och regioner har ett stort ansvar för välfärdsutbetalningar. Välfärdsbrott där stora belopp hamnar i fel fickor är systemhotande och det är nödvändigt att inkludera kommunsektorn i ett systematiskt arbete för att hantera angreppen mot välfärden, säger civilminister Erik Slottner.

Utredningen har haft i uppdrag att bland annat analysera de rättsliga förutsättningarna för kommunal anslutning till Utbetalningsmyndighetens verksamhet, och lämna flera alternativa författningsförslag om kommunal anslutning.

Välfärdsbrottslighet som medför att stora belopp betalas ut felaktigt från välfärdssystemen har utvecklats till ett stort samhällsproblem. Regeringen inrättade därför Utbetalningsmyndigheten som ett led i att utifrån ett helhetsperspektiv motverka felaktiga utbetalningar från välfärdssystemen och bidragsbrott.

Innan regeringen tar ställning till utredningens förslag skickas dessa nu ut på remiss.

Utredningen finns med i regeringens nationella strategi mot organiserad brottslighet och handlingsplanen mot korruption och otillåten påverkan 2024–2027.
