# Nordisk integration i fokus när Jessica Rosencrantz deltar i nordiskt ministerrådsmöte i Danmark

– Under det svenska ordförandeskapet i Nordiska ministerrådet höjde vi ambitionsnivån för arbetet med att riva gränshinder i regionen med ett program för fri rörlighet. Nu fortsätter Sverige driva på för att ta programmet från ord till handling och göra det lättare att bo, jobba och studera i hela Norden. Att fortsätta öka den nordiska integrationen är avgörande för att stärka Nordens konkurrenskraft och välstånd, säger Jessica Rosencrantz, EU-minister med ansvar för nordiska frågor.

Mötet i Köpenhamn är årets första för de nordiska samarbetsministrarna och sker under ledning av Finlands och Ålands ordförandeskap. Utöver diskussioner om programmet för fri rörlighet och beslut om budgeten för 2026 står även Nordiska ministerrådets arbete kring barn och unga på dagordningen. Det är en av det finsk-åländska ordförandeskapets prioriteringar.

I samband med besöket i Köpenhamn deltar Jessica Rosencrantz också på ett lunchevenemang på tema barn och unga vid Finlands ambassad och träffar sin norske ministerkollega Asmund Aukrust.
