# Elektronisk åtkomst till journaler ska underlätta organ- och vävnadsdonation

– Att underlätta donationer kan rädda fler liv. Genom att möjliggöra elektronisk åtkomst till patientjournaler får vårdpersonal snabbare och säkrare tillgång till nödvändig information för att kunna genomföra effektiva och mer patientsäkra donationer av organ och vävnader, säger sjukvårdsminister Acko Ankarberg Johansson.

När en möjlig donator har uttryckt sin vilja att donera biologiskt material, måste de medicinska förutsättningarna utredas innan materialet kan användas för transplantation. Utredaren behöver tillgång till journaluppgifter för att bedöma donatorns lämplighet. Med nuvarande reglering måste vårdpersonal ofta använda ineffektiva metoder som telefonsamtal eller fax för att få tillgång till nödvändiga patientuppgifter, vilket kan leda till förseningar och öka riskerna för mottagaren.

Socialstyrelsens analys ska möjliggöra elektronisk åtkomst till nödvändiga patientuppgifter, även om dessa finns hos en annan vårdgivare inom eller utanför regionen. Analysen ska också omfatta medicinska utredningar inför donation av vävnader vid Rättsmedicinalverket.

Socialstyrelsen ska analysera och redogöra för relevanta handlingsalternativ samt lämna nödvändiga författningsförslag. Uppdraget inkluderar även en konsekvensutredning och en integritetsanalys för att säkerställa att patienternas personliga integritet skyddas.

Socialstyrelsen ska lämna en slutredovisning av uppdraget till Socialdepartementet senast den 30 juni 2025.
