# Modernisering av den svenska formskyddslagstiftningen

Inom EU har ett omarbetat direktiv om formskydd nyligen antagits. Regeringen har därför gett en utredare i uppdrag att ta ställning till hur svensk rätt ska anpassas till EU-direktivet och lämna de författningsförslag som behövs.

Den svenska lagen om formskydd, mönsterskyddslagen, trädde i kraft 1970 och det finns ett behov av att modernisera regelverket. Utredaren har därför även fått i uppdrag att föreslå hur de svenska formskyddsreglerna kan moderniseras. Utredaren ska bland annat överväga om det finns anledning att byta ut termen mönster mot exempelvis formgivning eller design och se till att lagen får en mer överskådlig och modern utformning.

Uppdraget ska redovisas senast den 21 juli 2026.
