# Socialstyrelsen får i uppdrag att nationellt samordna, stödja och följa upp förlossningsvården, flickors och kvinnors hälsa och vård för sexuellt våldsutsatta

– Med denna satsning vill vi säkerställa att alla flickor och kvinnor i hela Sverige får den vård de behöver. Utvecklingen inom mödrahälsovården och förlossningsvården går framåt, men det finns fortfarande utmaningar. Dessa vill vi nu åtgärda, säger sjukvårdsminister Acko Ankarberg Johansson.

– Flickor och kvinnor måste kunna få en trygg och jämlik vård i hela Sverige. Vi måste komma till rätta med att vården länge varit eftersätt när det kommer till sjukdomar som drabbar flickor och kvinnor. Det här uppdraget är otroligt viktigt i arbetet för flickors och kvinnors hälsa, säger socialtjänstminister Camilla Waltersson Grönvall.

– Nu tar vi ytterligare viktiga steg i arbetet med att stärka flickors och kvinnors rätt till en god och jämställd vård. Det är också oerhört viktigt att hälso- och sjukvården särskilt kan bemöta de flickor och kvinnor som varit utsatta för sexuellt våld, säger jämställdhets- och arbetslivsminister Paulina Brandberg.

– Det är glädjande att Sverigedemokraterna och regeringen nu tar ytterligare steg för att stärka hälso- och sjukvården för kvinnor och flickor. Detta har länge varit ett eftersatt område och det har uppvisat brister inte minst vad gäller förlossningsvårdens eftervård, samt för de flickor och kvinnor som utsätts för sexuellt våld. Nu ger vi Socialstyrelsen ett viktigt samlat helhetsuppdrag för att förbättra och kunna följa upp arbetet, säger Linda Lindberg, gruppledare (SD).

Socialstyrelsen ska ansvara för nationell samordning, stöd och uppföljning inom dessa områden. I detta ingår till exempel att stödja det regionala arbetet för att öka tillgängligheten och vårdkapaciteten samt stärka kompetensförsörjningen inom området. Myndigheten ska även belysa särskilt utsatta gruppers situation och ta hänsyn till olika regioners förutsättningar och behov, till exempel tillgängligheten till förlossningsvården på landsbygden och vård mellan olika grupper av befolkningen.

Under 2025 ska Socialstyrelsen bland annat förbereda för nationell samordning. och följa upp regionernas insatser inom ramen för överenskommelsen mellan staten och Sveriges Kommuner och Regioner (SKR) inom området förlossningsvård och kvinnors hälsa för 2024.

I samband med beslutet avslutas därför Socialstyrelsens tidigare uppdrag om att följa upp regionernas insatser inom ramen för överenskommelsen mellan staten och SKR inom området förlossningsvård och kvinnors hälsa för 2024.

## Bakgrund

En omfattande satsning på förlossningsvård och kvinnors hälsa har pågått sedan 2015, där cirka 11 miljarder kronor har fördelats för att stärka regionernas förutsättningar att utveckla förlossningsvården och arbetet med flickors och kvinnors hälsa. Medel har bland annat betalats ut till regionerna genom överenskommelser mellan staten och SKR. Regeringen avser att från och med 2026 hantera statens arbete med området förlossningsvård och kvinnors hälsa via Socialstyrelsen, snarare än genom överenskommelser mellan staten och SKR. Som förvaltningsmyndighet för verksamhet som inom hälso- och sjukvårdsområdet tar nu Socialstyrelsen ett större ansvar för den nationella samordningen.

Sjukdomar som främst drabbar flickor och kvinnor har länge varit ett eftersatt område, och det finns regionala skillnader i vårdens utfall. För att främja flickors och kvinnors hälsa behöver hälso- och sjukvården stärkas både avseende sexuell och reproduktiv hälsa samt andra sjukdomar och tillstånd. Det finns även fortsatta utmaningar när det gäller tillgänglig, jämlik och personcentrerad förlossningsvård. Vården för personer som utsatts för sexuellt våld behöver också utvecklas för att bli mer tillgänglig, jämlik och kunskapsbaserad.
