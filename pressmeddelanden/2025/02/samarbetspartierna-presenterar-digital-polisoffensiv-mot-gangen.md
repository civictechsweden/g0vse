# Samarbetspartierna presenterar digital polisoffensiv mot gängen

– Vi har sedan regeringsskiftet hösten 2022 systematiskt bockat av polisens önskemål om nya verktyg i kampen mot den organiserade brottsligheten. När vi blickar framåt finns ytterligare behov, och polisen har understrukit behovet av en effektivare informationshantering och förbättrade möjligheter att ingripa i cybermiljöer. Det lyfts som avgörande inte minst för att komma åt rekryteringen. Idag har vi berättat att vi levererar på det, och att vi dessutom kommer göra det i ett högt tempo, säger justitieminister Gunnar Strömmer.

Digitala kommunikationer och onlineplattformar används ofta för att begå brott och för att rekrytera unga till allvarlig kriminalitet. I dag presenterade samarbetspartierna åtgärder för att motverka detta genom att öka polisens förmåga att agera mot rekryteringen online. Dessutom presenteras åtgärder för att effektivisera och förenkla polisens informationshantering.

Det innebär:

### Utökade möjligheter för Polismyndigheten att agera mot olagligt material online:

Regeringen kommer i ett snabbspår ta fram förslag till utökade möjligheter för Polismyndigheten att agera mot olagligt innehåll på nätet. Mot bakgrund av det allvarliga läge vi befinner oss i finns det anledning att överväga att ge myndigheten större möjligheter att hindra spridningen av olagligt material online, till exempel genom att utfärda så kallade avlägsnandeordrar, vilket i dag är möjligt för att ta bort terrorisminnehåll på nätet:

### Översyn av polisens dataskyddsreglering:

En utredning kommer att tillsättas för att se över Polismyndighetens dataskyddsreglering.  En sådan översyn behövs för att säkerställa en effektiv informationshantering för Polismyndigheten.

### Ändringar i reglerna för informationsdelning inom Polismyndigheten:

Enligt Polismyndigheten är den del av dataskyddsregleringen som styr när uppgifter får göras tillgängliga för fler än ett fåtal personer mest brådskande att åtgärda. Regeringen kommer därför i en lagrådsremiss under våren att föreslå ändringar i dessa regler. Målet är att säkerställa att polisen kan hantera stora informationsmängder effektivt och utan onödiga hinder.

På presskonferensen presenterades även förslag om en översyn om hemliga och preventiva tvångsmedel. I det ingår att utreda en möjlighet att störa och avbryta pågående brott eller brottslig verksamhet i cybermiljö för att förbättra de brottsbekämpande myndigheternas samlade förmåga att ingripa mot sådan brottslighet.
