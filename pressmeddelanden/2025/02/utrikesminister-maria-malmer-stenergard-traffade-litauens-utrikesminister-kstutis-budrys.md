# Utrikesminister Maria Malmer Stenergard träffade Litauens utrikesminister Kęstutis Budrys

– Jag har haft ett mycket bra möte med min litauiske kollega Kęstutis Budrys. Ett nära nordiskt-baltiskt samarbete är viktigare än någonsin. Vårt stöd till Ukraina är orubbligt. Tillsammans är de nordisk-baltiska länderna den näst största bilaterala givaren till Ukraina globalt, säger utrikesminister Maria Malmer Stenergard.

Under mötet diskuterades bland annat Sveriges och Litauens fortsatta stöd till Ukraina, transatlantiska relationer och samarbetet inom det informella utrikes- och säkerhetspolitiska formatet NB8.

Kęstutis Budrys är ny utrikesminister i den litauiska koalitionsregering som tillträdde i december 2024. Mötet i Stockholm utgjorde det första bilaterala mötet mellan utrikesminister Malmer Stenergard och utrikesminister Budrys.
