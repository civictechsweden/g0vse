# Regeringen föreslår omfattande förenklingar av reglerna för bygglov

– Det finns ett stort behov av att förenkla, förtydliga och renodla reglerna kring bygglov. Det ska vara enkelt att förstå vilka åtgärder som kräver bygglov och det ska vara lätt för den enskilde att göra rätt. Regelverket är i dag alldeles för komplext och svårt att överblicka, säger infrastruktur- och bostadsminister Andreas Carlson.

## Ett nytt kapitel om bygglov

Det har gått nästan femton år sedan den nu gällande plan- och bygglagen började gälla. Genom åren har det gjorts många ändringar och det har införts undantag från lovplikten och undantag från undantag. Sammantaget har regelverket blivit svårt att överblicka, förstå och tillämpa.

Regeringen föreslår därför att det införs ett nytt kapitel om bygglov som ersätter det nuvarande. Kapitlet får en ny struktur i syfte att förenkla och förtydliga regelverket. Det blir enklare att navigera bland bestämmelserna och tydligare för den enskilde att förstå vilka åtgärder som kräver lov. Som huvudregel samlas alla bestämmelser om lovplikt att i plan- och bygglagen.

## Större frihet för fastighetsägare

De nya reglerna innebär förenklingar i kravet på bygglov och en utökning av åtgärder som får strida mot detaljplan eller områdesbestämmelser, för att fastighetsägare ska få större frihet att själva bestämma över hur deras fastigheter ska utvecklas.

Krav på förprövning ska bara gälla för åtgärder och inom områden där det finns starka och beaktansvärda motstående intressen.

Förslaget till nya regler innebär bland annat följande lättnader i kraven:

* Man kan utan lov bygga en komplementbyggnad på 30 kvm inom detaljplan respektive 50 kvm utanför detaljplan. Lovfria komplementbyggnader ska kunna nyttjas mer flexibelt och av fler än idag med en maximal total area på 45 kvm inom detaljplan, och 65 kvm utanför detaljplan, innan krav på lov inträder. Dessa kvadratmetrar får disponeras fritt.
* Tillbyggnader upp till 30 kvm blir lovfria och får uppföras för alla typer av byggnader, även flerbostadshus och andra byggnader.
* Dagens generella krav på bygglov för fasadändringar på en- och tvåbostadshus tas bort. Det underlättar bland annat installation av solceller.
* Bygglov för inredande av vind till bostad i ett bostadshus får ges även om det strider mot förbud att inreda vind i detaljplan.
* En befintlig byggnad utanför detaljplanelagt område får inredas med en eller flera lokaler (max 50 kvm) utan krav på lov, vilket kan underlätta för företagande på landsbygden.
* Kravet på bygglov för idrottsanläggningar slopas för mindre anläggningar än 1 500 kvm.

## Minskat administrativt krångel

– När fler åtgärder blir lovbefriade minskar det administrativa krånglet för den som ska bygga. Enskilda behöver inte lämna in handlingar till byggnadsnämnden och invänta lov och startbesked innan bygget kan påbörjas. Det blir dessutom billigare eftersom man slipper betala avgift till byggnadsnämnden, säger infrastruktur- och bostadsminister Andreas Carlson.

För byggnadsnämnderna kommer färre enkla lovärenden frigöra tid och resurser för att hantera de mer komplicerade ärendena. Regeringen menar därför att förslagen bör medföra att tiden för lovprocesserna i allmänhet bör kunna kortas, vilket kan ha en positiv effekt på de totala ledtiderna för byggprocesserna i allmänhet, inklusive bostadsbyggandet.

Lagändringarna föreslås träda i kraft den 1 oktober 2025.
