# Regeringen utökar möjligheter för svenska företag att bidra till Ukrainas uppbyggnad

– Svenska företag både vill och kan bidra mer till Ukrainas uppbyggnad, men de behöver stöd med riskavlastning. Målsättningen är att de ändrade villkoren ska göra det lättare och säkrare för svenska företag att exportera till Ukraina. Det är ett viktigt steg i Sveriges arbete med att bidra till uppbyggnad av landet, säger bistånds- och utrikeshandelsminister Benjamin Dousa.

Förordningen om särskilda exportkreditgarantier för Ukraina trädde i kraft den 1 april 2024. Den innebär att exporterande företag kan ansöka om särskilda exportkreditgarantier hos Exportkreditnämnden (EKN) för affärer som bidrar till ekonomisk och samhällelig utveckling och välfärd i Ukraina. 2024 avsattes 333 miljoner kronor för de särskilda exportkreditgarantierna för Ukraina. 2025 ökades ramen till totalt 888 miljoner kronor.

Ändringen av förordningen ska ytterligare underlätta för fler företag att exportera till Ukraina. Garantiernas maximala löptid justeras från tre till fyra år och täckningsgraden ökas från 80 procent till maximalt 95 procent. Beloppet som kan beviljas företag i samma koncern höjs från 100 till 300 miljoner kronor.
