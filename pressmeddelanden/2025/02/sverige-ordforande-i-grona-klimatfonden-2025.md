# Sverige ordförande i Gröna klimatfonden 2025

Tryggad livsmedelsförsörjning och tillgång till vatten står i fokus för insatserna, som kommer att ske i exempelvis Senegal, Togo, Kenya, Mexiko, Bolivia och Peru. Insatserna genomförs av både lokala och internationella organisationer, såsom FN:s livsmedels- och jordbruksorganisation, FAO (Food and Agriculture Organization) och Interamerikanska utvecklingsbanken.

— Med våra omfattande bidrag till klimatfonderna fortsätter Sverige att vara en ledande givare av klimatbistånd. Runt om i världen blir klimatförändringarnas konsekvenser tydliga, till exempel i form av ökad torka eller extremväder. Det är viktigt att stödja både livsmedelstrygghet och tillgång till vatten i utsatta länder. Vi gör vår del men fler länder behöver bidra med mer, säger Benjamin Dousa, bistånds- och utrikeshandelsminister.

Ett projekt är inriktat på varningssystem för klimatrelaterade naturkatastrofer i sju länder, däribland Etiopien och Somalia. Ett annat projekt handlar om klimatanpassning i små ö-nationer i Stilla havet. Ett tredje är en fondinvestering på 70 miljoner euro i riskkapital för att mobilisera 280 miljoner euro i privat kapital till investeringar i klimatsmart jordbruk, skogsjordbruk (agroforestry) och hållbar skogsförvaltning i länder som Malaysia, Elfenbenskusten och Filippinerna.

Projekten som beslutades vid detta styrelsemöte får sammanlagt cirka 7,4 miljarder kronor i klimatfinansiering. Sveriges bidrag till detta utgör ungefär 520 miljoner kronor, och är en del av de 8 miljarder kronor som Sverige avsatt till Gröna klimatfonden för åren 2024–2027.

Det svenska ordförandeskapet 2025 kommer att lägga stor vikt vid att verka för ökad effektivitet och stärkt resultatfokus i fonden. Därtill vill Sverige se att fonden utvecklar sitt arbete med att attrahera finansiering från olika finansieringskällor och givare.
