# En översyn av reglerna om hemliga och preventiva tvångsmedel

– Det är hög tid att ta ett samlat grepp och göra en rättslig och systematisk översyn av reglerna om hemliga och preventiva tvångsmedel. Samtidigt behöver den senaste tidens reformer utvärderas och verktygen vässas ytterligare, exempelvis för att förbättra möjligheterna att bekämpa brottslighet i cybermiljö, säger justitieminister Gunnar Strömmer.

– Det är mycket bra att en översyn av de hemliga tvångsmedlen görs, inte minst för att ytterligare förstärka polisens möjligheter att sabotera för de kriminella och förhindra allvarlig brottslighet, säger Adam Marttinen, ledamot i justitieutskottet för Sverigedemokraterna.

### En översyn av reglerna om hemliga och preventiva tvångsmedel

Genom direktiven ger regeringen en särskild utredare i uppdrag att göra en samlad översyn av reglerna om hemliga och preventiva tvångsmedel med det övergripande målet att åstadkomma en mer effektiv och tydlig reglering, göra en analys av den samlade regleringens konsekvenser för den personliga integriteten, förbättra möjligheterna att använda tvångsmedlen i brottsbekämpningens olika faser och avbryta brott online.

### Tre huvudsakliga deluppdrag

Regeringen ger utredaren tre huvudsakliga deluppdrag. Det handlar om att

* göra en rättslig och systematisk översyn av reglerna om hemliga och preventiva tvångsmedel i syfte att åstadkomma en mer effektiv och tydlig reglering och samtidigt förbättra möjligheterna att använda tvångsmedlen i brottsbekämpningen,
* utvärdera de utökade möjligheterna att använda hemliga och preventiva tvångsmedel och ta ställning till om de utökade möjligheterna att använda preventiva tvångsmedel ska gälla utan tidsbegränsning, och
* utreda en möjlighet att störa och avbryta pågående brott eller brottslig verksamhet i cybermiljö för att förbättra de brottsbekämpande myndigheternas samlade förmåga att ingripa mot sådan brottslighet.

Som särskild utredare har Gunnel Lindberg utsetts. Uppdraget ska redovisas den 29 maj 2026.

Kommittédirektiven bygger på en överenskommelse mellan Sverigedemokraterna, Moderaterna, Kristdemokraterna och Liberalerna.
