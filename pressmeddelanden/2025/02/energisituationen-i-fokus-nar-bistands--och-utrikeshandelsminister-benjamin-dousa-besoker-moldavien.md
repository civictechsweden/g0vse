# Energisituationen i fokus när bistånds- och utrikeshandelsminister Benjamin Dousa besöker Moldavien

– De avbrutna gasleveranserna är ett sätt för Ryssland att underminera den politiska och ekonomiska stabiliteten i Moldavien. Det är därför viktigt att stödja Moldavien i detta kritiska skede, säger bistånds- och utrikeshandelsminister Benjamin Dousa.

Under besöket kommer bistånds- och utrikeshandelsministern att träffa Moldaviens premiärminister Dorin Recean och utrikesminister Mihai Popșoi. Dousa möter även representanter för civilsamhället och privata sektorn för samtal kring energifrågor, motståndskraft och Moldaviens EU-närmande.

Energi är en viktig del av Sveriges långsiktiga reformsamarbete med Moldavien. Sverige stödjer bland annat ökad tillgång till hållbara energilösningar för jordbruk och hushåll på landsbygden och utveckling av fjärrvärmesystem i huvudstaden Chisinau. Genom samarbetet bidrar Sverige till grön omställning och till att göra landet mindre beroende av rysk energi.
