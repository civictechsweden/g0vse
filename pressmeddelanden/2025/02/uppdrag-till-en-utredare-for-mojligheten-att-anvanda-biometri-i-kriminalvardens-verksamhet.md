# Uppdrag till en utredare för möjligheten att använda biometri i Kriminalvårdens verksamhet

Under sommaren 2024 lämnade Kriminalvården in en skrivelse till regeringen i vilken myndigheten efterfrågade att regeringen utreder de rättsliga förutsättningarna för att Kriminalvården ska kunna använda fler biometriska personuppgifter, såsom fingeravtryck och röstprov, i sin verksamhet.

Myndigheten vill bland annat få möjlighet att använda sådana personuppgifter för att identifiera intagna. Behovet är enligt Kriminalvården angeläget för att möjliggöra effektiviseringar och nya tekniska lösningar i myndighetens expansion. Användningen av biometriska underlag är enligt myndigheten en viktig del i att möta det ökade kapacitetsbehovet och samtidigt öka säkerheten inom verksamheten.

Regeringen har därför beslutat att ge hovrättsrådet Lars Wallinder i uppdrag att titta på frågan och analysera de rättsliga förutsättningarna sam föreslå nödvändiga lagändringar och andra åtgärder.

Syftet med översynen är att säkerställa att Kriminalvården har tillgång till lämpliga och flexibla biometriska verktyg för att kunna bedriva en så effektiv och säker verksamhet som möjligt.

– Regeringen vill säkerställa att Kriminalvården har bästa möjliga förutsättningarna för att bedriva sin samhällsviktiga verksamhet på ett effektivt sätt. Utvidgade möjligheter för Kriminalvården att använda biometriska personuppgifter i verksamheten kan bidra till det och samtidigt öka säkerheten inom våra anstalter och häkten, säger justitieminister Gunnar Strömmer.

Uppdraget ska redovisas senast den 7 november 2025.
