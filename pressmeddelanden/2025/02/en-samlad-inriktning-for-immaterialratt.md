# En samlad inriktning för immaterialrätt

Industriellt, kreativt och kulturellt skapande är centralt för svensk innovations- och konkurrenskraft. För att svenska företag, innovatörer och kulturskapare ska lyckas på den svenska och internationella marknaden är det avgörande med kunskap om immaterialrätt och strategisk hantering av immateriella tillgångar. Med betydande samhällsutmaningar, hårdnande global konkurrens och snabb teknikutveckling ser regeringen behov av att arbeta strategiskt och samlat på immaterialrättens område på nationell och internationell nivå.

– De här frågorna är centrala för svensk tillväxt och svenskt välstånd. Frågorna involverar många aktörer i samhället och flera olika politiska ansvarsområden. Därför har det stor betydelse att vi nu etablerar ett format för att samordna dessa frågor och flytta fram positionerna på bredden, säger justitieminister Gunnar Strömmer.

– Vi vill underlätta för svenska aktörer att skydda och kommersialisera sina immateriella tillgångar. Det är en del av regeringens insatser för att upprätthålla Sveriges ställning som ett ledande innovationsland, säger energi- och näringsminister samt vice statsminister Ebba Busch.

– De kulturella och kreativa branscherna utgör en ny basnäring i Sverige och kunskap om det immaterialrättsliga systemet är centralt för värde­skapande och ett rikt kulturutbud, säger kulturminister Parisa Liljestrand.

I arbetet med att stärka svensk innovations- och konkurrenskraft spelar alla aktörer på den svenska marknaden en viktig roll. Det är därför angeläget att svenska intressenter involveras i arbetet. Regeringen har därför för avsikt att under året bjuda in svenska aktörer till rundabordssamtal där frågor om immaterialrättens centrala roll för ökat kulturskapande och innovations- och konkurrenskraft kommer att stå i fokus.
