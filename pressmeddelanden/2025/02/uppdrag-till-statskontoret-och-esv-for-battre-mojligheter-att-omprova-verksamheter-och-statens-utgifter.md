# Uppdrag till Statskontoret och ESV för bättre möjligheter att ompröva verksamheter och statens utgifter

I budgetpropositionen för 2025 konstaterade regeringen att det behövs en samlad resurs för att bistå i arbetet med att ta fram underlag för omprövning och för analys av olika delar av den offentliga förvaltningens funktionssätt, effektivitet, organisering och utveckling. Det är av fortsatt stor vikt att löpande analysera och ompröva statens utgifter och åtaganden.

I budgetpropositionen meddelade regeringen också att Statskontoret och ESV kommer att slås samman under namnet Statskontoret. Den kommande sammanslagningen innebär att regeringen kommer att få bättre underlag för omprövning av befintliga utgifter och verksamheter, vilket är avgörande för att se till att varje skattekrona används där den behövs som mest. Uppdraget som i dag lämnades till myndigheterna handlar särskilt om denna stärkta uppgift.

− För att ha råd med ett starkt försvar, rättsväsende och välfärd måste vi se till att varje skattekrona används på bästa sätt. Nu ger vi i uppdrag till Statskontoret och ESV att utveckla sina metoder så att regeringen i framtiden ska kunna få fler väl underbyggda underlag för hur statens utgifter kan prioriteras, säger Elisabeth Svantesson.

Den sammanslagna myndighetens uppgift kräver överblick och helhetssyn. Uppdraget som i dag lämnades blir ett led i att stärka detta.

− Uppdraget är viktigt för att förstärka samspelet av expertis och sakkunskap som finns vid Statskontoret och Ekonomistyrningsverket. Uppdraget ska leda till att regeringen får ännu bättre underlag för förbättrad styrning av statlig och statligt finansierad verksamhet, säger Erik Slottner.

Uppdraget ska redovisas till Regeringskansliet senast den 14 november 2025.
