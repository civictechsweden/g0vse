# Tuberkulos ska ingå i särskilt nationellt vaccinationsprogram

– Globalt är tuberkulos en av de vanligaste orsakerna till dödsfall i infektionssjukdomar, och i Sverige är det främst yngre barn med ursprung i andra länder som riskerar att drabbas. Ett vaccinationsprogram kommer förhindra att barn insjuknar, säger socialminister Jakob Forssmed.

Regeringen beslutar om ändring i smittskyddsförordningen (2004:255) att tuberkulos införs i bilaga 3 under rubriken Särskilt vaccinationsprogram för personer som ingår i riskgrupper. Genom ändringen blir vaccination mot tuberkulos ett nationellt särskilt vaccinationsprogram.

Folkhälsomyndigheten kommer att meddela föreskrifter om till vilka åldersgrupper vaccination ska erbjudas och ytterligare villkor som ska gälla för programmet.

Beslutet bedöms också bidra till regeringens arbete mot minskad antibiotikaresistens i och med att förebyggande av tuberkulos minskar risken för användning av antibiotika vid sjukdom.
