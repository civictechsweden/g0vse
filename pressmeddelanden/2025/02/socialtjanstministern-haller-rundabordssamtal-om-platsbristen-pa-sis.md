# Socialtjänstministern håller rundabordssamtal om platsbristen på SiS

– Det är vårt ansvar som samhälle att skydda barn och unga från skadliga miljöer. Men i dag gör platsbristen vid SiS att många med komplexa och omfattande vårdbehov inte alltid får den hjälp de behöver. Vi behöver tillsammans arbeta för att förbättra situationen och skydda våra barn och unga, säger socialtjänstminister Camilla Waltersson Grönvall.

På mötet deltar bland annat representanter från Statens institutionsstyrelse (SiS), Sveriges Kommuner och Regioner, Polismyndigheten och storstadskommunerna. Med på mötet är även den nationella samordnaren för fler kvalitativa platser inom den sociala barn- och ungdomsvården Thomas Ardenfors.

Regeringen genomför en rad olika reformer för att stärka och förbättra den statliga barn- och ungdomsvården. Utöver att förbättra platssituationen handlar åtgärderna också om att förbättra vårdkvaliteten, tryggheten och säkerheten vid de särskilda ungdomshemmen.
