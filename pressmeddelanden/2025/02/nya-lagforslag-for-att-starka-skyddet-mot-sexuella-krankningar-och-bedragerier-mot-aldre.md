# Nya lagförslag för att stärka skyddet mot sexuella kränkningar och bedrägerier mot äldre

– Det här är viktigt eftersom vi genom dessa lagändringar stärker skyddet för några av de som är mest sårbara i vårt samhälle. Det gäller exempelvis barn som har funktionsnedsättningar eller som mår väldigt dåligt psykiskt och utsätts för sexuella övergrepp. Det gäller också andra grupper, som äldre när de utsätts för bedrägerier. Det är viktigt att straffen i dessa fall återspeglar brottens allvar på ett bättre sätt än idag, och nu ser vi till att det blir så, säger justitieminister Gunnar Strömmer.

Förslagen innebär bland annat att den som genomför ett samlag eller en annan sexuell handling med ett barn under 18 år och otillbörligt utnyttjar att barnet på grund av till exempel psykisk ohälsa, funktionsnedsättning eller gärningsmannens auktoritet, har en nedsatt förmåga att värna sin sexuella integritet, ska kunna dömas för våldtäkt mot barn och sexuellt övergrepp mot barn.

Därutöver ändras brottsbeteckningen köp av sexuell tjänst till köp av sexuell handling och det straffbara området utvidgas till att omfatta handlingar som utförs utan fysisk kontakt. Förslaget innebär bland annat att den som köper en sexuell handling som utförs via till exempel internet kan dömas för köp av sexuell handling och att den som till exempel driver en hemsida som underlättar för personer att komma i kontakt med någon som på beställning utför sexuella handlingar mot ersättning kan dömas för koppleri.

Vidare föreslås att det vid bedömningen av om ett bedrägeri är grovt särskilt ska beaktas om gärningsmannen på ett hänsynslöst sätt har utnyttjat offrets skyddslösa eller utsatta ställning eller om gärningen har ingått i en brottslighet som utövats i organiserad form eller systematiskt. Skyddslös eller utsatt ställning kan till exempel avse en äldre person eller en person med funktionsnedsättning. Förslagen innebär att fler fall av bedrägerier mot äldre och andra särskilt utsatta och sårbara personer kommer bedömas som grova brott och ge hårdare straff.

Regeringen föreslår också att kön läggs till i bestämmelsen om straffskärpning vid brott med hatbrottsmotiv.

– Dessa är viktiga förslag som Sverige behöver. Det är extra positivt att regeringen går fram med förslag för att motverka gängens bedrägerier mot äldre och andra utsatta grupper, säger Torsten Elofsson, rättspolitisk talesperson för Kristdemokraterna.

– Mäns våld mot kvinnor, våld i nära relationer, hedersrelaterat våld och förtryck och prostitution och människohandel är oacceptabelt i vårt samhälle. Att lägga till kön i den bestämmelse som gäller straffskärpning vid brott som begås med hatbrottsmotiv är en viktig markering mot den sexualiserade hatretorik som i synnerhet kvinnor utsätts för och som utgör ett hot mot det demokratiska samtalet och samhället i stort, säger jämställdhets- och arbetslivsminister Paulina Brandberg.

Lagändringarna föreslås träda i kraft den 1 juli 2025.
