# Regeringen satsar en halv miljard kronor på ett förbättrat omhändertagande i primärvården vid psykisk ohälsa

– Vi ser ett ökande behov av att uppmärksamma olika former av psykisk ohälsa och utveckla vårdmodeller som kan möta dessa behov. Genom att stärka primärvårdens kapacitet kan vi erbjuda bättre vård och behandling för de som behöver det mest. Denna satsning, som är den första riktade satsning som någonsin genomförts avseende primärvårdens arbete med psykisk ohälsa, kommer att bidra till att människor i Sverige får rätt vård i rätt tid, säger socialminister Jakob Forssmed.

– Vi måste skapa förutsättningar för att personer med psykisk ohälsa får god vård och gott stöd tidigt i vårdkedjan. I det arbetet har primärvården ett viktigt uppdrag. Primärvården ska kunna vara en bra första ingång när det kommer till psykisk hälsa, för såväl barn och unga som vuxna och äldre. Det gäller både när det kommer till förebyggande insatser och för suicidpreventivt arbete eller arbete för återgång i arbete efter en sjukskrivning på grund av psykisk ohälsa, säger socialtjänstminister Camilla Waltersson Grönvall.

Socialstyrelsen har fått i uppdrag att fördela 496 miljoner kronor till regionerna under 2025 för att stärka den regionala primärvårdens arbete med psykisk ohälsa. Medlen ska kunna användas för att utveckla vårdmodeller för att hantera psykisk ohälsa på vårdcentralerna, stärka kompetensen genom utbildning av personalen inom primärvården i bemötande och behandling av psykisk ohälsa, samt organisera arbetet i tvärprofessionella team för att säkerställa ett effektivt omhändertagande. Dessutom kan ingå att säkerställa tillgång till legitimerade psykologer för bedömning och behandling, och förbättra samarbetet mellan primärvården, specialistvården och den kommunala hälso- och sjukvården. Vidare kan insatser avseende sjukskrivning i psykiatriska diagnoser och återgång i arbete, inbegripet en utvecklad samverkan med berörda aktörer i sjukskrivnings- och rehabiliteringsprocessen, däribland arbetsgivare, inbegripas. I Socialstyrelsens uppdrag ingår också att informera regionerna om bidraget, följa upp insatserna och redogöra för hur medlen används.

Bakgrunden till satsningen är att det trots tidigare insatser finns fortfarande stora utvecklingsbehov inom primärvårdens arbete med psykisk ohälsa. Satsningen är ett led i att säkerställa en god vårdkapacitet med fokus på psykisk ohälsa. Den ska skapa förutsättningar för att barn och unga, vuxna och äldre med psykisk ohälsa får god vård i rätt tid och på rätt vårdnivå.

Socialstyrelsen kommer att samarbeta med olika aktörer, inklusive Sveriges Kommuner och Regioner, professionsföreningar och patientorganisationer, för att säkerställa att insatserna genomförs på bästa möjliga sätt. En slutredovisning av uppdraget ska lämnas till Regeringskansliet senast den 30 juni 2026.

För uppdraget får Socialstyrelsen under 2025 använda totalt 500 miljoner kronor. Av dessa medel får 496 miljoner kronor betalas ut till regionerna och 4 miljoner kronor användas av Socialstyrelsen för administration och uppföljning i samband med uppdraget. Satsningen bygger på en överenskommelse mellan regeringen och Sverigedemokraterna.
