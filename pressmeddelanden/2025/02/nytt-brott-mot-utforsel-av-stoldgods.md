# Nytt brott mot utförsel av stöldgods

Regeringen kraftsamlar för att strypa den kriminella ekonomin och krossa den organiserade brottsligheten. I dag begår internationella stöldligor brott i Sverige och säljer sedan stöldgodset utomlands. Uppskattningar visar att värdet av de stöldgods som förs utomlands uppgår till ca 1,5 miljarder kronor per år. Det måste stoppas.

Samtidigt fungerar dagens lagstiftning för denna typ av brottsligheten inte tillräckligt bra, vilket gör det för enkelt för kriminella att föra ut stöldgods utan att bli straffade. Regeringen har därför i dag beslutat om en lagrådsremiss som vässar lagstiftningen genom att införa ett nytt brott – utförselhäleri. Straffet för utförselhäleri föreslås vara fängelse i högst två år och för grovt utförselhäleri fängelse i lägst sex månader och högst sex år. Även försök, förberedelse och stämpling till utförselhäleri och grovt utförselhäleri föreslås kriminaliseras.

– Nu fortsätter vi kampen mot den organiserade brottsligheten och den kriminella ekonomin. Vi måste få stopp på stöldligorna. Ett steg i det är att införa ett helt nytt brott som kriminaliserar utförsel av stöldgods, säger finansminister Elisabeth Svantesson

– Detta är en mycket viktig åtgärd för att stoppa de kriminella gängens framfart och dra åt snaran för de internationella stöldligor som haft svängdörrar till Sverige alltför länge, säger Adam Marttinen, ledamot i justitieutskottet för Sverigedemokraterna.

– Befattning med stöldgods är kriminaliserat sedan tidigare. Nu stärker vi möjligheterna för Tullen att agera vid utförsel av stöldgods och gör livet lite svårare för de internationella stöldligorna, säger Torsten Elofsson, rättspolitisk talesperson för Kristdemokraterna.

– Lagstiftningen har inte varit tillräckligt effektiv för att stoppa utförseln av stöldgods. Med det nya lagförslaget som regeringen nu lägger fram kan vi komma åt stöldligorna, säger Martin Melin, rättspolitisk talesperson för Liberalerna.

Det föreslås också att det nya brottet ska ingå i Tullverkets direkta brottsbekämpning. En tulltjänsteman föreslås få kroppsvisitera en person och genomsöka ett transportmedel i ett gränsnära område vid inresa till eller utresa från landet.

I lagrådsremissen föreslås ytterligare åtgärder, bland annat:

* att det införs en särskild straffskala för narkotikasmuggling av normalgraden om narkotikan är avsedd att säljas,
* att anställda vid Tullverket ska kunna biträda åklagare vid utredningar om självständigt förverkande och att tulltjänstemän även ska kunna inleda utredningar om självständigt förverkande,
* att brottsbekämpande myndigheter ska få behålla förverkad egendom för utbildning och forensiska ändamål, och
* utökade möjligheter till förtida förstöring av omhändertagen egendom, bland annat om vården av den är förenad med allvarliga säkerhetsproblem.

Lagändringarna föreslås träda i kraft den 1 september 2025.
