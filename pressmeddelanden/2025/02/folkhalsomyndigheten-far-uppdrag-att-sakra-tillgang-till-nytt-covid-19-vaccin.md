# Folkhälsomyndigheten får uppdrag att säkra tillgång till nytt covid-19-vaccin

– Covid-19 sprids fortfarande och orsakar fortsatt svår sjukdom hos människor i utsatta grupper. Detta är ett viktigt steg för att säkerställa att vi har tillgång till nödvändiga vacciner till de som behöver dem mest, säger socialminister Jakob Forssmed.

Folkhälsomyndigheten kommer att hantera praktiska och administrativa uppgifter som beställningar, allokering av doser och hantering av leveranser. Myndigheten ska ha en nära dialog med Regeringskansliet och informera om eventuella förändringar i leveransprognoser.

Myndigheten bidrar med behovs- och överskottsbedömningar gällande vaccin mot covid-19. Folkhälsomyndigheten har bedömt att det finns ett behov av proteinbaserat vaccin mot covid-19 för vissa riskgrupper.

Folkhälsomyndigheten har tidigare haft i uppdrag att säkerställa tillgången till proteinbaserat vaccin genom avtal med HIPRA HUMAN HEALTH, S.L. Möjligheten att beställa vaccin begränsades dock av att vaccinet inte fick godkännande av EMA. Myndigheten får nu ett nytt bemyndigande att ingå avtal för att säkerställa behovet av protienbaserat vaccin.
