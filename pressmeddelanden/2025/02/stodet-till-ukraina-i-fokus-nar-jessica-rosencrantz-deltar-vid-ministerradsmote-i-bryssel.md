# Stödet till Ukraina i fokus när Jessica Rosencrantz deltar vid ministerrådsmöte i Bryssel

På agendan för Europeiska rådets möte står, utöver Ukraina och Mellanöstern, bland annat frågor om konkurrenskraft, EU:s inre marknad, energi och migration.

– Vi befinner oss i ett avgörande skede. I tre år har det ukrainska folket kämpat, för sin egen frihet och för hela Europas. Nu är det viktigare än någonsin att Europa stärker stödet till Ukraina och stödjer landet på vägen mot ett EU-medlemskap. Det är den här regeringens viktigaste utrikespolitiska uppgift. Därför är det bra att Ukraina fortsätter stå högt på dagordningen när Europas ledare möts, säger EU-minister Jessica Rosencrantz.

Under mötet ska EU-ministrarna också diskutera kommissionens arbetsprogram för 2025. Arbetsprogrammet redogör för kommissionens planerade initiativ under året. Regeringen välkomnar den huvudsakliga inriktningen i kommissionens arbetsprogram. Programmet följer i stora delar den ansats som regeringen antagit inom prioriterade frågor på EU-området; kriget, kriminaliteten, klimatet och konkurrenskraften.
