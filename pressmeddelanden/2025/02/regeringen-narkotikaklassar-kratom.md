# Regeringen narkotikaklassar kratom

– Det har varit mycket otillfredsställande att kratom har kunnat säljas helt oreglerat i Sverige till följd av ett hål i lagstiftningen. Nu täpper vi till det. Med narkotikaklassningen tar vi ett viktigt steg för att förhindra missbruk och skydda människors hälsa, säger socialminister Jakob Forssmed.

Beslutet att narkotikaklassa kratom innebär att Tullverket nu kan stoppa importen av växten vid gränsen.

Kratom, som innehåller den narkotikaklassade substansen mitragynin, har visat sig ha både euforiska och beroendeframkallande egenskaper. Tullverket, Rättsmedicinalverket och Giftinformationscentralen har rapporterat om missbruk och dödsfall kopplade till kratom i Sverige. Växten har importerats i stora mängder och sålts både online och i fysiska butiker.
