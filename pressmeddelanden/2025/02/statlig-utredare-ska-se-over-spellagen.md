# Statlig utredare ska se över spellagen

Allt spel om pengar ska ske hos ansvarsfulla, tillförlitliga och kontrollerbara aktörer. Spel hos olicensierade aktörer medför risker för den enskilda konsumenten, och undergräver spellagstiftningen och gör den mindre effektiv. Kriminella utnyttjar också olicensierad spelverksamhet för penningtvätt och matchfixning. En översyn av spellagens tillämpningsområde ska bidra till att fler olicensierade aktörer stängs ute från den svenska spelmarknaden, bland annat genom att licenskravet ska gälla för fler spel.

– Vi ska stoppa oseriösa spelbolag som utnyttjar sårbara konsumenter. Det gör vi genom att ändra i spellagen så att den blir mer ändamålsenlig. Det här är en av de enskilt viktigaste åtgärderna för en säkrare och sundare spelmarknad, säger finansmarknadsminister Niklas Wykman.

En utredare ska nu bland annat analysera och ta ställning till hur spellagens tillämpningsområde kan förtydligas och utvidgas, till exempel genom ändring av riktningskriteriet.

Marcus Isgren, ordförande och chef för Allmänna reklamationsnämnden, är utsedd till bokstavsutredare. Uppdraget ska redovisas senast den 17 september 2025.
