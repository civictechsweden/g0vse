# Regeringen stödjer Ukrainska institutet i Sverige med 9 miljoner kronor för arbetet med Ukrainas kulturarv

– Rysslands anfallskrig mot Ukraina har nu pågått i tre år. Så väldigt många ukrainare har dödats av den ryska militären, både soldater och civila. Rysslands krig är också en attack mot Ukrainas kultur, civilisation och identitet. Kulturellt och historiskt viktiga platser, som museer, teatrar, bibliotek och monument har plundrats och jämnats med marken. Genom att frånta Ukraina sitt unika kulturella och historiska arv blir det lättare för Ryssland att hävda att Ukraina inte är ett självständigt land. Det är därför angeläget att stödja det ukrainska kulturarvets överlevnad, säger bistånds- och utrikeshandelsminister Benjamin Dousa.

Rysslands fullskaliga invasion av Ukraina har medfört en enorm förstörelse av Ukrainas kulturarv. Attackerna förhindrar ukrainarna att utöva, ta del av och bevara sin nationella kultur. Ukrainska institutet i Sverige utgör en plattform för ukrainsk kultur utanför Ukraina och möjliggör det ukrainska kulturarvets överlevnad bortom den ryska förstörelsen. Regeringen stödjer institutets verksamhet med 9 miljoner kronor åren 2025–2027.

Ukrainska institutets främsta uppdrag är att öka kunskapen om Ukraina, det ukrainska kulturarvet och Ukrainas historia i Sverige. Institutet arbetar också för att främja kulturellt samarbete mellan Sverige, Ukraina och övriga Europa. Detta görs genom att arrangera och delta i olika kulturfrämjande evenemang i Sverige och övriga Europa, såsom konserter, poesikvällar, musikfestivaler, författarsamtal, filmfestivaler och paneldebatter.
