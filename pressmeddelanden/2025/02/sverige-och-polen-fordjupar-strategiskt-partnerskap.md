# Sverige och Polen fördjupar strategiskt partnerskap

Syftet med besöket var att fördjupa och vidareutveckla det strategiska samarbetet mellan Sverige och Polen med fokus på bland annat civilt försvar och civilskydd, skydd av kritisk infrastruktur i Östersjöområdet och fortsatt stöd till Ukraina. Polens ordförandeskap i Europeiska unionens råd första halvåret 2025 diskuterades också.

– Polen är en tung regional aktör och en viktig strategisk allierad till Sverige. Genom att stärka vårt samarbete knyter vi våra länder närmare varandra och stärker avskräckningen och försvaret i närområdet. Jag ser fram emot att ha en fortsatt nära kontakt med min polske ministerkollega och vidareutveckla det redan nära och förtroendefulla samarbetet mellan våra länder, säger minister för civilt försvar Carl-Oskar Bohlin.

Vid mötet deltog representanter för Myndigheten för samhällsskydd och beredskap som bland annat informerade om sitt arbete med broschyren ”Om krisen eller kriget kommer” och om myndighetens arbete med kompetensförsörjning av räddningstjänsten under höjd beredskap. De båda ministrarna gjorde även ett studiebesök i ett av Stockholms befolkningsskyddsrum.

– Det är alltid glädjande att se det stora intresse som den svenska totalförsvarsmodellen generar hos våra partner och jag är väldigt mån om att vi delar med oss av våra kunskaper och erfarenheter, och drar lärdom av erfarenheter från andra länder, fortsätter Carl-Oskar Bohlin.
