# Förslag till skärpta regler för vinterdäck och snökedjor skickas på remiss

– Alla som färdas på vägarna har ett ansvar att använda däck som är anpassade efter väglaget. Den lagstiftning som i dag finns är för snäv och tiden då det råder krav på vinterdäck är för kort. Vi föreslår nu att vinterdäckreglerna skärps och att tunga fordon ska medföra snökedjor, och remitterar detta för att höra remissinstansernas inställning, säger infrastruktur- och bostadsminister Andreas Carlson.

I promemorian presenteras två alternativa förslag till nya regler för vinterdäck som remissinstanserna får lämna synpunkter på.

Alternativ 1 innebär att datumgränsen för krav på vinterdäck för personbilar slopas. I stället införs generella året runt-regler om tillräckligt väggrepp i förhållande till väglaget och krav på vinterdäck om det råder vinterväglag. Syftet är att trafikanterna ska ta större eget ansvar oavsett tid på året. För tunga fordon föreslås dock ett krav på vinterdäck eller likvärdig utrustning den 1 november–15 april.

Alternativ 2 innebär är att dagens regler om krav på vinterdäck blir kvar, men att datumperioden förlängs för både lätta och tunga fordon. Krav på vinterdäck gäller då perioden 1 november–15 april vid vinterväglag.

I bägge alternativen ingår att tunga fordon ska medföra snökedjor under perioden 1 november-15 april.

De nya reglerna föreslås träda i kraft den 1 november 2025.

Förslagen i promemorian påverkar inte de separata regler som finns kring dubbdäcksförbud.

Förslagen är på remiss till den 30 april.
