# Överskott av covidvaccin ska kunna säljas

– Vi ska se till att vårt nationella behov av covidvaccin är täckt i första hand.  Samtidigt vill regeringen undvika att fullt dugliga doser måste kasseras, om de kan komma till användning någon annanstans, säger socialminister Jakob Forssmed.

Sedan covidpandemin har Sverige, inom ramen för EU:s strategi för vacciner mot covid-19, ingått avtal med vaccintillverkare om att köpa vaccin i stora volymer för att säkerställa det nationella behovet. Eventuella överskott från dessa inköp har kunnat överlåtas genom donation.

Inriktningen är fortsatt att säkerställa det nationella behovet av vaccin mot covid-19, att eventuellt överskott ska tillgängliggöras för andra länder och att kassationer så långt möjligt ska undvikas. För att undvika att vaccin kasseras får nationellt överskott överlåtas genom donation eller vidareförsäljning till affärsmässiga villkor.

I uppdraget ingår att bedöma och redovisa förväntat och faktiskt överskott av vaccin, efter att det nationella behovet har säkerställts. Folkhälsomyndighetens ställningstagande till förfrågningar om överlåtelse av vaccin bör utgå ifrån dessa bedömningar.
