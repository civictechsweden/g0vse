# Stärkt tillsyn av grossistenergimarknaderna för en trygg och transparent handel

– Alla aktörer på elmarknaden ska känna sig trygga med att handeln sker enligt gällande regler. Det är viktigt att Energimarknadsinspektionens tillsyn och marknadsövervakning håller jämna steg med elektrifieringen och samhällets behov av en effektiv och leveranssäker energiförsörjning till rimliga kostnader. Ett starkt förtroende för en trygg och transparent elhandel är viktigt för Sveriges fortsatta elektrifiering, säger energi- och näringsminister Ebba Busch.

Avgiftshöjningen är ett led i regeringens arbete för att upprätthålla välfungerande energimarknader. I budgetpropositionen för 2025 har regeringen även tillfört 20 miljoner kronor till Energimarknadsinspektionens arbete med tillsyn, ökad uppföljning och kontroll.

Beslutet innebär att de sammanlagda avgifter som Energimarknadsinspektionen får ta ut från marknadens aktörer för tillsyn kopplat till marknadsövervakning får uppgå till totalt 10,5 miljoner kronor, jämfört med dagens 7 miljoner kronor. Energimarknadsinspektionens marknadsövervakning syftar till att minska risken för insiderhandel och marknadsmanipulation genom granskning av transaktionsdata för såväl fysisk som finansiell handel av grossistenergiprodukter, det vill säga avtal och andra finansiella instrument mellan exempelvis elproducenter och elleverantörer som rör försörjning av el eller naturgas.

Regeringen bedömer att elanvändningen kommer att öka de kommande åren, vilket också innebär en ökad handel på energimarknaderna. En effektiv tillsyn av marknaden är därför central för att upprätthålla konkurrens, transparens och förtroende för energihandeln.
