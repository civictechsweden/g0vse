# Barnen i förskolan ska mötas av fler böcker och färre skärmar

När förskolan fungerar som bäst ger den alla barn en bra grund att stå på inför skolstarten. Förskolan spelar bland annat en viktig roll för barns språkutveckling, särskilt för de barn som inte har svenska som modersmål. Regeringen ser därför behov av att stärka fokuset på språkutveckling, fysisk aktivitet och rörelse i förskolans läroplan. Genom förstärkningar i läroplanen kommer barn mötas av fler böcker och färre skärmar i förskolan och därmed få bättre förutsättningar att utveckla grundläggande färdigheter.

– Nu gör vi upp med den alldeles för okritiska hållningen till digitalisering som länge präglat både förskolan och skolan. Det är viktigt att små barn får bästa möjliga förutsättningar att utveckla grundläggande färdigheter och ett sunt förhållningssätt till skärmanvändning. Därför ser vi nu till att förskolan kan bli skärmfri, för att i stället ge mer plats åt böcker och mer rörelse, säger skolminister Lotta Edholm.

Forskning visar att skärmfria miljöer ger barn de bästa förutsättningarna att lära sig läsa och skriva, vara uppmärksamma, koncentrera sig och bygga relationer. Digitala lärverktyg kan dessutom ha negativ effekt för barn i förskolan eftersom de kan vara starkt beroendeframkallande och innebära att andra aktiviteter som inte ger samma stimulans snabbt uppfattas som tråkiga. Mycket skärmanvändning riskerar också att leda till oro, ångest, sömnproblem och ökat stillasittande.

Ändringarna i läroplanen innebär bland annat att det inte längre finns några krav på att barn ska använda digitala lärverktyg i förskolan. I beslutet förtydligar regeringen dessutom att endast analoga lärverktyg, exempelvis böcker, bör användas för barn under två år och att eventuell användning av andra lärverktyg än analoga bör ske med stor restriktivitet för barn i övriga åldrar. Även skrivningarna om att utbildningen i förskolan ska utgå från vetenskaplig grund och beprövad erfarenhet förstärks.

– Sverigedemokraterna anser att den progressiva andan alltför länge präglat svensk förskola och skola. Barn i förskolan behöver inte digitala verktyg för lärande. Tvärtom finns det flera risker förknippade med sådana metoder. Tidöpartierna ser nu till att ta viktiga steg mot en mer traditionell undervisning, där barnen får böcker, penna och papper i stället. Sverigedemokraterna välkomnar därför ändringarna i förskolans läroplan, säger Patrick Reslow, skolpolitisk talesperson för Sverigedemokraterna.

### Förstärkta skrivningar om läsning i förskolan

Förskolans läroplan får även förstärkta skrivningar om läsning. Bland annat blir förskolans roll i att barn ska få lyssna till högläsning, utveckla sitt ordförråd och bli intresserade av att lära sig läsa tydligare. Det innebär att barn i förskolan kommer att få bättre förutsättningar att få en grund för att lära sig att läsa och skriva.

– Regeringen är tydlig: Sverige ska vara ett läsande land. Tidig läs- och skrivförmåga bidrar inte bara till ett nyanserat talspråk och rikt ordförråd, utan också till kritiskt tänkande och kreativitet. Att kunna läsa och äga språket är även fundamentalt för att kunna delta aktivt i vår demokrati. Genom att förstärka skrivningarna om läsning i läroplanen stärker vi Sverige som bildnings- och kunskapsnation, säger kulturminister Parisa Liljestrand.

### Mer rörelse och fysisk aktivitet

Forskning visar att analoga aktiviteter i analoga miljöer gynnar barns lärande och allsidiga utveckling samt kan bidra till att minska barnens stillasittande. Regeringen förstärker därför skrivningarna om rörelse och fysisk aktivitet i läroplanen.

– I förskolan läggs en viktig del av grunden till en god hälsa för hela livet. Små barn tillbringar en stor del av sin vakna tid i förskolan. Därför är det centralt att ändringarna i förskolans läroplan tydligt markerar att mer tid ska ägnas åt fysisk aktivitet och rörelse och mindre tid – i princip ingen alls – ska tillbringas framför skärmar. Det här är förändringar som kommer att ge ett större välbefinnande bland barnen och dessutom skapa bättre förutsättningar för inlärning, säger socialminister Jakob Forssmed.

Ändringarna i förskolans läroplan träder i kraft den 1 juli 2025.
