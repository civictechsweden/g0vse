# Ministrar deltar i hearing med samhällsaktörer om våld mot barn

– Alla barn har rätt till en trygg och säker uppväxt. Men i arbetet för att möta våld mot barn måste många aktörer arbeta tillsammans. För att arbeta mot våldet krävs både proaktiva och reaktiva insatser av både regering och andra samhällsaktörer, säger socialtjänstminister Camilla Waltersson Grönvall.

– För att bekämpa våld mot barn krävs ett brett samarbete mellan aktörer i hela samhället. Genom att samla kunskap och erfarenheter kan vi stärka våra insatser i arbetet med att förebygga och bekämpa våld och se till att alla barn får den trygghet de har rätt till, säger justitieminister Gunnar Strömmer.

– Våld mot barn orsakar lidande och leder till både fysisk och psykisk ohälsa. Det är vårt och samhällets yttersta ansvar att se till att skydda barn i alla åldrar från att utsättas för våld i nära relation, hedersrelaterat våld och förtryck samt sexuell exploatering, säger jämställdhets- och arbetslivsminister Paulina Brandberg.

Till hearingen har regeringen bjudit in företrädare för relevanta myndigheter, civilsamhällesorganisationer, stiftelser och företag. Detta för ett brett kunskapsutbyte och för att berätta om regeringens arbete i frågan på de olika departementen.

Under 2024 var Sverige medarrangör för den första internationella ministerkonferensen på temat våld mot barn i Colombia. På konferensen belystes internationella aspekter på området, till exempel våld mot barn online där arbetet över nationella gränser blir än viktigare.
