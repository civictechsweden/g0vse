# Regeringen ger Migrationsverket i uppdrag att ta fram förslag på yrken som kan undantas ett högre lönekrav

Bakgrunden till beslutet är de förslag som har lämnats i betänkandet Nya regler för arbetskraftsinvandring. I betänkandet föreslås bland annat en ordning med ett högre lönekrav än i dag. Uppdraget till Migrationsverket och Arbetsförmedlingen innebär att myndigheterna ska bidra med förslag på yrken som kan undantas det högre lönekravet. Uppdraget ska redovisas till Justitiedepartementet den 1 augusti 2025.

– En prioritet för regeringen är att lägga om arbetskraftsinvandringen med fokus på högkvalificerad arbetskraft och internationell spetskompetens. Samtidigt är det viktigt att våra företag kan hitta den expertis som de behöver, inte minst för att öka Sveriges konkurrenskraft. Med det här nya uppdraget kommer vi få en bra bild av vilka behov som finns på arbetsmarknaden och var kompetens saknas, säger migrationsminister Johan Forssell.

– Vi måste ha en ordning för arbetskraftsinvandringen så att den kan bidra till att tillgodose kompetensbristen på den svenska arbetsmarknaden. Möjligheter till undantag för yrken där det råder brist är därför av stor vikt, säger arbetsmarknads- och integrationsminister Mats Persson.
