# Indragna socialförsäkringsförmåner för personer som undanhåller sig häktning eller frihetsberövande påföljd

Enligt dagens regelverk drar man in eller minskar ersättningar från socialförsäkringen när någon sitter häktad eller avtjänar en frihetsberövande påföljd i fängelse eller i sluten ungdomsvård. Det finns dock en lucka i lagen som gör att den som häktats i sin utevaro, eller håller sig undan ett frihetsberövande, får behålla sina socialförsäkringsförmåner.

– Det är djupt stötande att skattemedel kan möjliggöra för kriminella att hålla sig undan rättvisan. Den som är dömd ska avtjäna sitt straff och den som häktats ska infinna sig och samarbeta med rättsvårdande myndigheter. Nu täpper vi till luckan i lagen så att den som gömmer sig får indragna socialförsäkringsförmåner. Svårare än så är det inte, säger äldre- och socialförsäkringsminister Anna Tenje.

Genom förslagen ska ersättning kunna minskas eller dras in oberoende av om den häktade eller dömde håller sig undan eller är frihetsberövad. Det stärker såväl socialförsäkringssystemets som straffrättssystemets trovärdighet och legitimitet.

Lag- och förordningsändringarna föreslås träda i kraft den 1 juli 2025.
