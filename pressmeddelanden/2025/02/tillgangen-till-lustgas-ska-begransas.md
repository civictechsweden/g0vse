# Tillgången till lustgas ska begränsas

– Det har varit frustrerande att se hur barn och unga har kunnat utsättas för stora hälsorisker av samvetslösa försäljare bara för att lagstiftning inte funnits på plats när det gäller lustgas. Därför har vi agerat så snabbt som det överhuvudtaget är möjligt för att få ett förbud mot lustgasförsäljning i berusningssyfte, och jag är glad att vi nu kan lämna detta förslag, säger socialminister Jakob Forssmed.

– Samhället ska skydda barn och unga från sådant som skadar dem. Men till skillnad från andra berusningsmedel har lustgas hittills kunnat säljas fritt. Nu täpper regeringen till den luckan, för att skydda barn och ungas hälsa och utveckling, säger socialtjänstminister Camilla Waltersson Grönvall.

– Det här är efterlängtat och helt nödvändigt för att skydda våra barn och unga från sådant som kan skada dem. Det är otroligt viktigt att vi får stopp på det här. Skadliga och farliga substanser ska inte kunna säljas fritt, säger Jakob Olofsgård, folkhälsopolitisk talesperson för Liberalerna.

Regeringen har överlämnat en lagrådsremiss med förslagen. I den nya lagen anges bland annat att:

* Lustgas inte ska få säljas eller på annat sätt lämnas ut i näringsverksamhet om det finns särskild anledning att anta att lustgasen ska användas som berusningsmedel.
* Högst 18 gram lustgas ska få säljas eller på annat sätt lämnas ut i näringsverksamhet till en privatperson per köptillfälle.
* 18-årsgräns införs för försäljning.
* Införsel och marknadsföring av lustgas regleras.

Folkhälsomyndigheten ska utöva tillsyn över de flesta av bestämmelserna i den nya lagen.

Lagen anger också att den som säljer lustgas i strid med bestämmelserna i lagen ska dömas för olovlig hantering av lustgas till böter eller fängelse i högst sex månader.

De nya bestämmelserna föreslås träda i kraft den 1 juli 2025. Detaljhandel med lustgas ska få bedrivas fram till den 1 september 2025 utan att en anmälan gjorts.
