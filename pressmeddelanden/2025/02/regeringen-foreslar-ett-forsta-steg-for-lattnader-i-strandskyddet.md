# Regeringen föreslår ett första steg för lättnader i strandskyddet

Förslagen innebär att fler land- och vattenområden undantas från strandskydd och möjligheterna att bygga eller vidta åtgärder i strandnära lägen ökar samt att undantaget för areella näringar blir mer generöst och kompletteras bland annat så att även vattenbruk omfattas. Förslagen syftar till att skapa ett tydligare och mer ändamålsenligt strandskydd med bättre förutsättningar att kunna bygga i strandnära lägen.

– Nu liberaliseras äntligen strandskyddet genom att det avskaffas vid små sjöar och vattendrag. Regeringen kommer under våren att presentera ytterligare förslag för att stärka friheten och göra strandskyddet mer ändamålsenligt, säger klimat- och miljöminister Romina Pourmokhtari.

Nästa steg i reformeringen av strandskyddet är den planerade strandskyddsutredningen där beredning av direktivet för närvarande pågår i Regeringskansliet.
