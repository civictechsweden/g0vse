# Regeringen har utsett nationell samordnare för att stödja utbyggnaden av Kriminalvården

Den omfattande utbyggnaden av Kriminalvården fortsätter. Åren 2023–2027 beräknas anslaget öka från 14,1 till 26 miljarder kronor, vilket är en ökning med 84 procent. För att Kriminalvården ska kunna utöka sin kapacitet runt om i Sverige är det viktigt att alla berörda aktörer kan samlas i arbetet. För detta behövs dialog mellan olika intressenter och aktörer om hur utbyggnaden av Kriminalvården kan genomföras.

Regeringen har därför beslutat att utse Olov Holst till nationell samordnare, som i sitt uppdrag ska stödja utbyggnaden av Kriminalvården för att möjliggöra ytterligare kapacitet i anstalter och häkten runt om i landet. I uppdraget ingår bland annat att samverka med kommuner, fastighetsmarknaden och statliga myndigheter för att underlätta tillskapandet av fler häktes- och anstaltsplatser, och kartlägga och analysera hinder för en skyndsam och kostnadseffektiv expansion av Kriminalvården.

– Regeringens omläggning av politiken innebär att fler kommer sitta i fängelse och under längre tid än idag. Vi har därför inlett en omfattande expansion av Kriminalvården, med kraftigt ökade resurser och en långsiktig utbyggnadsplan. För att hålla uppe tempo och tillvarata alla möjligheter framåt kommer samarbete mellan berörda aktörer vara helt avgörande. I detta arbete kommer den nationella samordnaren spela en helt central roll, säger justitieminister Gunnar Strömmer.

Olov Holst var tidigare kommunstyrelsens ordförande i Sigtuna kommun. Holst ska i sitt uppdrag som nationell samordnare löpande informera om det arbete som bedrivs.

Uppdraget ska slutredovisas senast den 1 juni 2026.

Kommittédirektiven om en nationell samordnare för Kriminalvårdens expansion bygger på en överenskommelse mellan Sverigedemokraterna, Moderaterna, Kristdemokraterna och Liberalerna.
