# Stärkta möjligheter för arbetslösa att gå komvuxutbildning

De senaste åren har flera åtgärder genomförts för att underlätta för arbetssökande att ta del av utbildning inom komvux. Detta för att stärka individens möjligheter på arbetsmarknaden. Det återstår dock flera utmaningar. En sådan är att Arbetsförmedlingen inte har tillgång till den information som krävs för att kunna följa upp och kontrollera arbetssökande som studerar inom komvux.

I lagrådsremissen föreslår därför regeringen att kommuner ska vara skyldiga att lämna relevanta uppgifter om arbetssökande till Arbetsförmedlingen. Det skulle möjliggöra för Arbetsförmedlingen att följa upp stödet till den arbetssökande under studiernas gång. Det skulle även skapa bättre förutsättningar för Arbetsförmedlingen att upptäcka misskötsel hos deltagare i arbetsmarknadspolitiska program och besluta om sanktioner, exempelvis om en deltagare inte har sökt en utbildning han eller hon blivit anvisad att söka. På så sätt kommer också risken för felaktiga utbetalningar att minska.

– En avslutad gymnasieutbildning är grundläggande för att en arbetssökande ska kunna konkurrera på arbetsmarknaden. Fler arbetssökande behöver därför gå en komvuxutbildning. Samtidigt behöver det bli enklare för Arbetsförmedlingen att kontrollera att de arbetslösa faktiskt sökt till och deltar i utbildningen, säger arbetsmarknads- och integrationsminister Mats Persson.

Lagändringarna föreslås träda i kraft den 1 mars 2026.
