# Stärkt skydd för offentliganställda mot våld, hot och trakasserier

Offentliganställdas utsatthet för våld, hot och trakasserier är stor. Problemet har under senare tid uppmärksammats bland annat i förhållande till brottsbekämpningen och socialtjänsten men finns inom i princip hela den offentliga förvaltningen. Att stärka skyddet för offentliganställda är en prioriterad fråga för regeringen.

– Vi kan aldrig acceptera att anställda i Sveriges myndigheter utsätts för våld, hot eller trakasserier. Det får allvarliga konsekvenser för de personer som drabbas. Och i förlängningen hotar det vår demokrati och rättsstat. Förslagen som vi går fram med nu är viktiga steg för att minska offentliganställdas utsatthet, säger justitieminister Gunnar Strömmer.

– Detta borde vara en självklarhet och Sverigedemokraterna är glada att förslaget äntligen kommer på plats.  Vi måste skydda dem som skyddar oss alla och förslaget omfattar inte minst offentliganställda som arbetar brottsbekämpande, säger Adam Marttinen, ledamot i justitieutskottet, Sverigedemokraterna.

– Hot och våld riktat mot offentliganställda är systemhotande och måste motverkas kraftfullt och tydligt. Med det här förslaget får vi ytterligare en rad verktyg att ta till mot den som inte respekterar myndighetspersoner och deras uppdrag, säger civilminister Erik Slottner.

– Samhället måste stötta de tjänstemän och andra som tar beslut som kan leda till hot, hat eller våld. De föreslagna lagändringarna ger det stödet och skyddet, säger Martin Melin, rättspolitisk talesperson Liberalerna.

Förslagen innebär bland annat att

* bestämmelsen om våld eller hot mot tjänsteman utvidgas och förtydligas,
* ett nytt brott – förolämpning mot tjänsteman – införs,
* maximistraffen skärps för bland annat våld eller hot mot tjänsteman från fängelse i två år till tre år,
* det införs ett uttryckligt stöd för att i vissa fall utelämna beslutsfattarens namn i skriftliga underrättelser, och
* stärkt sekretess inom den personaladministrativa verksamheten och för uppgifter om polisstudenter.

Förslagen föreslås träda i kraft den 2 juli 2025.

Lagrådsremissen bygger på en överenskommelse mellan Sverigedemokraterna, Moderaterna, Kristdemokraterna och Liberalerna.
