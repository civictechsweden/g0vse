# Kostnader för barn och ungas idrottande ska analyseras

– Det är viktigt att idrott är tillgängligt för alla, särskilt för barn och unga. Storleken på familjens plånbok ska inte avgöra om ett barn kan gå till sin fritidsaktivitet. Vi behöver se till att idrotten är tillgänglig och därför ser jag fram emot att CIF ska se över vad som driver kostnader och ta fram exempel på hur de kan hållas nere. säger socialminister Jakob Forssmed.

Regeringen ger ett årligt stöd till idrotten på cirka 2,1 miljarder kronor. Gymnastik- och idrottshögskolan, Centrum för idrottsforskning (CIF) gör regelbundna och långsiktiga uppföljningar av statens idrottsstöd. Utöver det ska centret också göra fördjupade analyser och forskning som är relevant för statens stöd till idrotten.

Enligt regeringsuppdraget ska CIF göra en analys av kostnaderna för barn och unga att delta i olika typer av föreningsidrott med fokus på effekter som kostnadsutvecklingen har på alla barns- och ungas rätt och möjlighet till idrottande. I analysen ska även ingå effekter på ideella idrottsföreningars möjlighet att bedriva sin verksamhet.

Analysen ska även omfatta hur en ökad professionalisering och olika typer av kommersiella aktörer inom idrottsområdet påverkar idrottsrörelsen, samt hur en ökad kommersialisering, tidig selektering och professionalisering inom idrotten påverkar föreningars ekonomi och verksamhet. Centrum för idrottsforskning ska lyfta fram goda exempel på hur förbund och föreningar kan verka för att hålla kostnader nere för barns och ungas idrottande.
