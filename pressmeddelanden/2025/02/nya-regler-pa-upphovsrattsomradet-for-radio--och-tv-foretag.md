# Nya regler på upphovsrättsområdet för radio- och tv-företag

I upphovsrättslagen finns bestämmelser om rätt till ersättning för upphovsmän och andra rättighetshavare vid tillåten privatkopiering av deras skyddade verk och prestationer. Ersättningsrätten är reglerad på EU-nivå och liknande ersättningsordningar finns i de flesta EU-länder.

Regeringen föreslår nu nya regler på upphovsrättsområdet som innebär att radio- och tv-företag inkluderas i ersättningsordningen för privatkopiering och ges motsvarande rätt till ersättning som övriga ersättningsberättigade rättighetshavare. Förslaget syftar till att anpassa svensk rätt till en dom från EU-domstolen.

Förslaget kommer från betänkandet Privatkopieringsersättningen i framtiden. Övriga förslag i betänkandet bereds vidare i Regeringskansliet.

Lagändringarna föreslås träda i kraft den 1 januari 2026.
