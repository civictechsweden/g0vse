# Socialtjänstminister Camilla Waltersson Grönvall talar på UN Womens styrelsemöte

Sverige är just nu ordförande för UN Women, FN:s organisation för jämställdhet och kvinnors egenmakt.

– Som ordförande för UN Women ska Sverige agera kraftfullt och bidra till att göra skillnad på riktigt. I ett läge när många länders stöd till det globala jämställdhetsarbetet sviktar har Sverige en särskild roll att spela. Det arbetet börjar med att stärka kvinnors egenmakt, såväl på hemmaplan som globalt, säger socialtjänstminister Camilla Waltersson Grönvall.

Under Sveriges ledarskap ska en ny strategisk plan för UN Women antas för åren 2026–2029. Sverige kommer särskilt att lyfta vikten av kvinnors ekonomiska egenmakt. Det handlar om att främja kvinnors förmåga att arbeta och försörja sig och om rättigheter och möjligheter till ägande.

Under besöket i New York kommer ministern också att delta i FN:s kommission för social utveckling.
