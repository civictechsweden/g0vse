# Remittering av förslag om ändrade ersättningsregler för privatkopiering

Enligt EU-rätten har upphovsmän och andra rättighetshavare rätt till rimlig ersättning för tillåten privatkopiering av deras skyddade verk och prestationer, till exempel musik och film.

I Sverige betalas ersättningen av företag som tillverkar eller importerar vissa elektronikprodukter som används för privatkopiering. Liknande ersättningsordningar finns i de flesta EU-länder.

Rättighetshavare från EU får redan i dag del av ersättningen när deras verk och prestationer privatkopieras i Sverige. För länder utanför EU tillämpar Sverige ett krav på ”ömsesidighet”. Det innebär att rättighetshavare från länder utanför EU bara har rätt till ersättning här om svenska rättighetshavare ges en motsvarande ersättningsrätt där.

Förslaget innebär att kravet på ömsesidighet tas bort för att anpassa svenska regler till en dom från EU-domstolen. Detta kan leda till minskade intäkter för svenska rättighetshavare och ökade kostnader för berörda aktörer.

- EU-domstolen har nu meddelat två domar som innebär att EU:s medlemsstater inte längre får tillämpa principen om ömsesidighet på upphovsrättsområdet. Det här är ändringar som vi i grund och botten inte vill göra, men att bryta mot EU-rätten kan leda till allvarliga ekonomiska konsekvenser och vi måste agera ansvarsfullt med skattebetalarnas pengar. Dessa frågor är både juridiskt och politiskt komplicerade, men regeringen arbetar aktivt för att få till en ändring på EU-nivå och vi kommer inte ge upp, säger justitieminister Gunnar Strömmer.

Ändringarna föreslås träda i kraft den 1 januari 2026.
