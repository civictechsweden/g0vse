# Sverige och Australien inleder förhandlingar om ett avtal om social trygghet

Sverige och Australien har kommit överens om att inleda förhandlingar om ett nytt bilateralt avtal om social trygghet. Syftet med avtalet är att främja den sociala tryggheten för personer som har bott eller arbetat i båda länderna. Ett avtal kan möjliggöra att förmåner, såsom pensioner, kan betalas över gränserna.

– Ett avtal om social trygghet mellan Sverige och Australien skulle innebära fördelar för såväl enskilda som företag i båda länderna. Ur ett individperspektiv kan avtalet bidra till ökad flexibilitet och vara betydelsefullt för den som arbetar och förflyttar sig över landgränserna, till exempel i samband med pensionen. Företag riskerar inte heller att behöva betala dubbla avgifter för de förmåner som kommer ingå i avtalet, säger äldre- och socialförsäkringsminister Anna Tenje.

– Australien är en värdefull partner för Sverige och jag välkomnar engagemang som kan bidra till ett ännu närmare samarbete, säger utrikesminister Maria Malmer Stenergard.

Sverige och Australien har ett väl utvecklat samarbete och rörligheten mellan länderna är förhållandevis stor. Uppemot 12 000 svenskar bor i Australien och 5 300 australiensare i Sverige. Australien är även en av Sveriges största exportmarknader utanför Europa och utgör en viktig handelspartner. I och med ett avtal om social trygghet kan samarbetet mellan Sverige och Australien fördjupas ytterligare.

I dag har Sverige bilaterala avtal om social trygghet med ett tjugotal länder runt om i världen. Genom avtalen regleras bland annat vilket lands social­försäkrings­system som en person ska omfattas av och i vilket land som socialavgifter ska betalas. Majoriteten av Sveriges redan befintliga bilaterala avtal omfattar den del av socialförsäkringen som handlar om pensionsförmåner, samt vissa delar av sjukförsäkringen.
