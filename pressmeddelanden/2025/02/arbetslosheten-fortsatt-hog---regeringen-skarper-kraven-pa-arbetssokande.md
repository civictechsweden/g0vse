# Arbetslösheten fortsatt hög - regeringen skärper kraven på arbetssökande

Säsongsrensade siffror från Statistiska Centralbyrån visar att arbetslösheten uppgick till 8,4 % fjärde kvartalet 2024. Bland utrikes födda var arbetslösheten samtidigt nästan tre gånger så hög jämfört med inrikes födda. Även ungdomsarbetslösheten ökade tydligt under 2024 till 23,6 % vilket är nästan på samma höga nivå som under pandemin.

I december 2024 uppgick antalet inskrivna arbetslösa på Arbetsförmedlingen till 370 000 personer, säsongsrensat. Vissa grupper är särskilt utsatta och står längst ifrån arbetsmarknaden. Personer som har kort utbildning, är utomeuropeiskt födda och som har en funktionsnedsättning utgör en större andel av de långtidsarbetslösa och har svårt att komma i sysselsättning.

– Vi ser att den utdragna lågkonjunkturen påverkar individer som vanligtvis är starka på arbetsmarknaden. Det finns jobb att söka och flera arbetsgivare söker efter den rätta kompetensen. Det är viktigt att förhindra att hamna i långtidsarbetslöshet, varför regeringen prioriterar insatser för att få de ekonomiska hjulen att snurra igen, säger arbetsmarknads- och integrationsminister Mats Persson.

## Ökade krav

Idag får den som är arbetslös enbart en varning om han eller hon inte deltagit i en insats, aktivitet eller åtgärd, eller inte sökt en anvisad utbildning. Det kan ytterligare förlänga tiden i arbetslöshet. Att skapa drivkrafter för fler att komma i arbete och således få möjlighet att försörja sig själva är en prioriterad fråga för regeringen. Det behöver därför bli mer kännbart för den som på olika sätt missköter sitt arbetssökande.

Regeringen avser därför strama åt regelverket och införa mer kännbara sanktioner för den som inte deltar i den aktivitet eller söker den utbildning man blivit anvisad.

– Att bli arbetslös kan drabba vem som helst och det är ingen skam. Att däremot inte söka den utbildning eller delta i den insats som du anvisas till är oacceptabelt. I tider av hög arbetslöshet riskerar man som jobbsökande att fastna i långtida utanförskap om man inte gör vad man kan. Därför avser regeringen att strama åt regelverket och införa mer kännbara sanktioner för när en deltagare i arbetsmarknadspolitiska program på olika sätt missköter sitt arbetssökande, säger arbetsmarknads- och integrationsminister Mats Persson.

## Regeringens åtgärder för att fler ska komma i arbete

Regeringen genomför en rad åtgärder för att flera arbetslösa ska komma i arbete. Det handlar om att:

* Lägga om integrationspolitiken så att den blir mer kravbaserad. Regeringen har infört ett nytt integrationspolitiskt mål med fem delmål, varav ett fastslår att integrationspolitiken ska bidra till språklig integration. Att kunna tala, förstå, läsa och skriva på svenska är centralt för den enskildes möjligheter att etablera sig på den svenska arbetsmarknaden.
* Öka antalet deltagare i arbetsmarknadsutbildningar. Regeringen gav i december 2024 Arbetsförmedlingen i uppdrag att redovisa en plan för hur myndigheten ska öka antalet deltagare i sådana.
* Förbättra möjligheterna för att fler ska gå en yrkesutbildning. Under 2025 satsar regeringen 900 miljoner kronor på regional yrkesinriktad vuxenutbildning (regionalt yrkesvux). Det innebär 11 000 nya platser inom yrkesutbildning för vuxna.
* Förbättra förutsättningarna för personer med funktionsnedsättning att komma i arbete. Arbetsförmedlingen fick i december 2024 i uppdrag att öka kännedomen om de insatser som finns tillgängliga för personer med funktionsnedsättning vid en anställning.
* Genomförandet av en bidragsreform för fler i arbete. Regeringen har initierat ett utredningsarbete med sikte på en bidragsreform i tre delar. Det handlar om ett bidragstak för att bidragen inte ska vara högre än inkomsten vid arbete, en successiv kvalificering till den svenska välfärden och ett aktivitetskrav för rätt till försörjningsstöd.
