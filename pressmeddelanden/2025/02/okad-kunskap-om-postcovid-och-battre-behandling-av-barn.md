# Ökad kunskap om postcovid och bättre behandling av barn

– Vi behöver en fördjupad förståelse för hur postcovid påverkar barn och hur vi bäst kan ge behandling. Kunskapsläget om postcovid är i dag bristfälligt, samtidigt som forskningen på området ökar. Därför finns det all anledning att ge de här uppdragen nu för att säkerställa att vården baseras på den senaste och mest tillförlitliga kunskapen, säger sjukvårdsminister Acko Ankarberg Johansson.

Socialstyrelsen får i uppdrag att kartlägga och analysera behandlingen av barn med postcovid. Uppdraget omfattar en genomgång av vården som barn med postcovid har fått under åren 2021–2024, med syfte att öka kunskapen om vården och dess resultat. Socialstyrelsen ska även föra dialog med kliniska experter inom området och redovisa sina resultat senast den 30 januari 2026.

Statens beredning för medicinsk och social utvärdering (SBU) får i uppdrag att ta fram kunskapsöversikter om postcovid. SBU ska sammanställa aktuellt kunskapsläge och identifiera eventuella kunskapsluckor. Socialstyrelsen får även i uppdrag att sprida den framtagna kunskapen till vårdpersonal och andra relevanta aktörer.

I uppdraget ingår även en internationell utblick där Socialstyrelsen ska samråda med professionsföreningar, patient- och anhörigorganisationer, akademiska institutioner samt internationella organ som WHO.

Uppdraget ska slutredovisas senast den 30 maj 2026. SBU och Socialstyrelsen ska lämna varsin slutrapport.
