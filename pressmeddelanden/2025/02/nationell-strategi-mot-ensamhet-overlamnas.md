# Nationell strategi mot ensamhet överlämnas

– Vår första nationella strategi mot ensamhet är resultatet av den gemenskapssatsning som regeringen inledde 2023. Strategin är dock bara början – nu följer det konkreta arbetet för att tillsammans minska ensamheten. Här behöver vi var och en, men också många olika samhällsaktörer bidra, säger socialminister Jakob Forssmed.

– Ensamhet är ett växande problem i vårt samhälle och till exempel äldre upplever i högre grad att de är ensamma. Med den nya strategin uppmärksammas frågan och möjligheterna för att strategiskt arbeta för att bryta ett utanförskap och skapa delaktighet stärks, säger äldre- och socialförsäkringsminister Anna Tenje.

– Arbetet mot ensamhet kräver krafttag från alla samhällets aktörer. Folkhälsomyndighetens presenterade strategi är ett steg i rätt riktning. Tillsammans måste vi stärka gemenskapen och främja relationsbyggande sammanhang, Jakob Olofsgård, folkhälsopolitisk talesperson Liberalerna.

– Socialt umgänge och gemenskap med andra människor utgör grunden för en god psykisk hälsa. Strategin har som utgångspunkt att motverka ytterligare isolering bland individer som idag lever i ofrivillig ensamhet, men även aktivt engagera hela samhället för att synliggöra problemet och hjälpa fler att kunna bygga trivsamma och tillfredsställande sociala relationer, säger Linda Lindberg, gruppledare Sverigedemokraterna.

Strategins övergripande mål är ett samhälle med jämlika förutsättningar för sociala relationer. I Folkhälsomyndighetens kartläggning av ensamhet i samhället är det tydligt att tillgången till sociala relationer och nätverk är ojämnt fördelad i Sverige. Jämlika förutsättningar betyder att alla människor – oavsett exempelvis ålder, bakgrund eller funktionsförmåga – ska ges liknande möjligheter att ha sociala sammanhang och utveckla sina sociala relationer.

Det övergripande målet är indelat i tre delmål som fokuserar på samhälle, grupp och individ:

1. Sociala arenor ska vara tillgängliga för alla
   Det gäller bland annat att människor, oavsett exempelvis ålder, etnicitet, socioekonomi eller funktionsnedsättning, ska ha tillgång till service, mötesplatser och rekreation nära bostaden.
2. Färre hinder för socialt deltagande
   Det andra delmålet handlar om att ta bort de hinder för socialt deltagande som många människor möter i sitt vardagliga liv och därmed förebygga ensamhet, till exempel genom att erbjuda kostnadsfria aktiviteter i närområdet och motverka stigmatisering av ensamhet.
3. Färre människor i långvarig ensamhet
   Här är fokus på riktade insatser med individen i centrum för att hjälpa människor ur en långvarig ensamhet eller isolering. Till exempel genom uppsökande verksamhet.

## Alla aktörer behöver bidra till arbetet

I strategin lyfts alla de aktörer i samhället som behöver bidra till arbetet utifrån strategin. Bara då kan det övergripande målet uppnås. Det gäller bland annat insatser från regeringen, myndigheterna, regionerna, kommunerna, men även insatser från civilsamhället, näringslivet och forskarsamhället. Strategin lyfter också möjligheten till synergier och samverkan mellan och inom sektorer för att minska ensamheten i samhället.
