# Justitieminister Gunnar Strömmer deltar i möte med europeiska koalitionen mot organiserad brottslighet

Gränsöverskridande brottslighet är en av de största utmaningar som Sverige och Europa står inför. För att motverka denna brottslighet deltar Sverige tillsammans med sex andra EU-länder i en europeisk koalition för att arbeta tillsammans. Sverige är sedan 2024 medlem i europeiska koalitionen. Övriga medlemmar är Belgien, Frankrike, Nederländerna, Italien, Spanien och Tyskland. Förutom ländernas justitie- och inrikesministrar deltar även företrädare från Europeiska kommissionen, Europol och Eurojust i samarbetet.

Vid mötet antas en gemensam deklaration. I deklarationen uttrycks prioriterade åtgärder för att bekämpa den organiserade brottsligheten. Det handlar till exempel om behovet av att arbeta tillsammans för att komma åt kriminella som gömmer sig utomlands, att arbeta mot rekryteringen online och att stoppa den illegala användningen och smugglingen av sprängmedel, pyroteknik och vapen.

För intervjuförfrågningar, kontakta Erica Wide.
