# Finlandsinstitutet tilldelas 2 miljoner kronor

– Att främja och förmedla finländsk, finskspråkig och sverigefinsk kultur är en viktig del i att bevara och utveckla de kulturella banden mellan Sverige och Finland, såväl som i att öka integrationen mellan de nordiska länderna. Det bidrar också till att främja det finska minoritetsspråket och att främja kultur på finska för den sverigefinska minoriteten, säger kulturminister Parisa Liljestrand.

Finlandsinstitutet har som sina huvuduppgifter att presentera nutida finländskt kultur- och samhällsliv, fördjupa de språkliga och kulturella banden mellan Sverige och Finland och att främja den sverigefinländska kulturen. Ett av de övergripande målen för verksamheten är att främja det nationella minoritetsspråket finska och ge den sverigefinska nationella minoriteten kultur på sitt eget språk.

De nu beviljade medlen bidrar till att bevara och utveckla de kulturella banden mellan Sverige och Finland och att stärka förutsättningarna för samarbete och samverkan mellan länderna genom att utveckla ländernas språkliga och kulturella gemenskap och föra den vidare till nya generationer och grupper. Stödet bidrar också till att uppfylla de nordiska statsministrarnas Vision 2030 – att Norden ska bli världens mest integrerade och hållbara region år 2030.
