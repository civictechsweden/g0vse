# Sverige och Finland skapar arbetsgrupp om isbrytning

– Det behövs ett fortsatt nära samarbete mellan Sverige och Finland inom isbrytarverksamheten, både när det gäller den operativa driften och den pågående förnyelsen av ländernas isbrytarflottor. Det närmare samarbetet ska också ses i ljuset av isbrytarflottornas alltmer strategiska betydelse, säger infrastruktur- och bostadsminister Andreas Carlson.

Den svenska och den finska regeringen antog i september 2024 en gemensam samarbetsförklaring i syfte att stärka samarbetet mellan länderna bland annat avseende isbrytning.

Enligt förklaringen ska de berörda myndigheterna i Finland och Sverige inrätta en arbetsgrupp för att genomföra ett gemensamt utredningsarbete.

Därför ger regeringen nu Sjöfartsverket i uppdrag att tillsammans med det finska Trafikledsverket inrätta en arbetsgrupp om isbrytning.

Arbetsgruppen ska bland annat utarbeta en långsiktig och samordnad vision för vilken isbrytarkapacitet de ansvariga myndigheterna i både Sverige och Finland behöver på såväl kort som lång sikt. Det för att kunna säkerställa att trafiken till hamnarna i Sverige och Finland kan upprätthållas trots svåra isförhållanden.

Arbetsgruppen ska löpande rapportera till Regeringskansliet och Kommunikationsministeriet i Finland. Sjöfartsverket också ska senast den 30 juni 2026 redovisa resultatet av arbetsgruppens arbete.
