# Giron Sámi Teáhter tilldelas medel

Medlen bedöms stärka verksamheten och ge teatern bättre möjligheter att utveckla och bedriva sin rikstäckande verksamhet. Förstärkningen förväntas stärka förutsättningarna för samisk konstnärlig utveckling och bidra till en ökad kunskap om samiskt liv, språk och kultur. Det var i budgetpropositionen för 2024 som regeringen beslutade att tillföra medel för att stärka verksamheten vid Giron Sámi Teáhter med 2 miljoner kronor årligen för 2024–2026.

Giron Sámi Teáhters uppdrag är att producera professionell scenkonst med samisk kultur som grund och att främja de samiska språken. Teatern har sin bas i Kiruna men produktionerna turnerar i landet, främst i svenska delen av Sápmi. Giron Sámi Teáhter genomför två till tre egna teaterproduktioner per år som riktar sig till barn, ungdomar, vuxna och äldre. Teatern har en repertoar där både samiska och svenska används som scenspråk.
