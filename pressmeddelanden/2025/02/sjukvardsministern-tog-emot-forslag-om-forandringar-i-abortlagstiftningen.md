# Sjukvårdsministern tog emot förslag om förändringar i abortlagstiftningen

– Abortlagen är snart femtio år gammal och behöver moderniseras. Inte minst behöver lagen anpassas till den medicinska utveckling som skett, såsom att det i dag görs ett större antal medicinska aborter som inte kräver vård på sjukhus. Utredningens förslag är ett välkommet steg mot en uppdaterad lagstiftning, säger sjukvårdsminister Acko Ankarberg Johansson.

Sveriges abortvård har sedan abortlagen skrevs 1974 utvecklats till att i dag vara en tillgänglig och säker abortvård. Rätten till en säker och tillgänglig abortvård är centralt för att värna mänskliga rättigheter, jämställdhet och individens självbestämmande. Regeringen tillsatte i juni 2023 en utredning som skulle se över hur abortlagstiftningen kan ändras för att anpassas till den medicinska utvecklingen på området och för att sätta gravidas behov i centrum.

Den 4 februari 2025 lämnade den särskilde utredaren Inga-Maj Andersson över utredningens betänkande till regeringen. I betänkandet presenteras flera förslag på förändringar i abortlagen:

* Rätten till abort ska tydliggöras i abortlagen.
* En bestämmelse ska införas att hälso- och sjukvården har en skyldighet att tillhandahålla abort skyndsamt.
* Kravet om att en abort ska utföras på en sjukvårdsinrättning ska tas bort.
* I lagen ska inte anges vilka yrkeskategorier som får genomföra aborter. Barnmorskor kan därför få ett större formellt ansvar i abortvården.
* Ett modernare språkbruk.

Utredningens betänkande kommer nu att analyseras och beredas vidare i Regeringskansliet.
