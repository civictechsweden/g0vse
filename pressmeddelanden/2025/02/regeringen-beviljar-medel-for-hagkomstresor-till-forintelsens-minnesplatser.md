# Regeringen beviljar medel för hågkomstresor till Förintelsens minnesplatser

Regeringen tilldelar SKMA 4,5 miljoner kronor för hågkomstresor till Förintelsens minnesplatser, varav 800 000 kronor ska användas till arbete riktat mot skolor i områden med socioekonomiska utmaningar. Samtidigt tilldelas Voksenåsen AS 500 000 kronor, varav minst 200 000 kronor ska användas till arbete riktat mot skolor i områden med socioekonomiska utmaningar.

– I oktober förra året deltog jag själv i en hågkomstresa till några av Förintelsens minnesplatser i Polen. Det var en stor och omskakande upplevelse som jag alltid kommer att bära med mig. Vi har alla en skyldighet att hålla minnet av Förintelsen levande och föra kunskapen vidare till kommande generationer så att de grymheter som skedde då aldrig upprepas. Hågkomstresor är av stor betydelse i detta arbete, säger kulturminister Parisa Liljestrand.

[Pressmeddelande: Parisa Liljestrand och Gunnar Strömmer deltog i hågkomstresa till några av Förintelsens minnesplatser](/artiklar/2024/10/parisa-liljestrand-och-gunnar-strommer-deltog-i-hagkomstresa-till-nagra-av-forintelsens-minnesplatser/ "Pressmeddelande: Parisa Liljestrand och Gunnar Strömmer deltog i hågkomstresa till några av Förintelsens minnesplatser")

– Förintelsen, folkmordet på över sex miljoner judar under andra världskriget, är det mest extrema uttrycket för antisemitism och detta får aldrig falla i glömska. Nu när allt fler överlevande och vittnen från Förintelsen lämnar oss blir det särskilt viktigt att vidta åtgärder för att bevara och föra vidare minnet av Förintelsen, särskilt till barn och unga, säger jämställdhets- och arbetslivsminister Paulina Brandberg.

– En hågkomstresa ger kunskap som gör att vi står bättre förberedda när vi möter Förintelseförnekelse eller -förvanskning i till exempel sociala medier. Hågkomstresor spelar en viktig roll i att bevara och föra vidare minnet av Förintelsen, för att vi ska förstå de yttersta konsekvenserna av antisemitism. Historien får aldrig upprepas, säger Kristdemokraternas kulturpolitiska talesperson Roland Utbult.
