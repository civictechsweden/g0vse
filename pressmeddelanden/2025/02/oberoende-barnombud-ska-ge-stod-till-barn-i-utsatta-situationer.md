# Oberoende barnombud ska ge stöd till barn i utsatta situationer

De flesta barn i Sverige får de insatser de behöver och har rätt till. Men det finns barn som behöver stöd för att kunna ta tillvara sina rättigheter. Ofta handlar det om barn som är i utsatta situationer och som saknar stöd från vårdnadshavare eller andra vuxna. Till exempel barn som utsätts för våld, övergrepp, kränkningar och försummelse. För att de ska kunna få sin röst hörd i kontakter med myndigheter satsar regeringen på försöksverksamhet med oberoende barnombud.

Regeringen aviserade satsningen med en försöksverksamhet i budgetpropositionen för 2025. Satsningen bygger på förslag från Utredningen om barns möjligheter att utkräva sina rättigheter (SOU 2023:40). Nu beslutar regeringen dels om en statsbidragsförordning, dels ett uppdrag till Socialstyrelsen att administrera förordningen och att stödja civilsamhällesorganisationerna som beviljas medel och att följa upp försöksverksamheten.

– Alla barn ska få sina rättigheter tillgodosedda, och det är samhällets ansvar att säkerställa detta. Civilsamhällesorganisationer arbetar ofta nära enskilda och kan komplettera myndigheters insatser för barn. För det finns barn som samhället inte har kunnat hjälpa. Ofta saknar de en vuxen i sin närhet som kan hjälpa dem att stå upp för sina rättigheter. För dessa barn satsar nu regeringen på oberoende barnombud. Det är en mycket viktig del i vårt arbete för stöd och skydd av barn i utsatta situationer, säger socialtjänstminister Camilla Waltersson Grönvall.

– Civilsamhället är en aktör i samhället, och som här kan spela en avgörande roll i att se och stå upp för de barn som saknar vårdnadshavare som kan föra deras talan. Det kan handla om barn och ungdomar som blir kränkta eller försummade av sina vårdnadshavare, eller barn och ungdomar vars föräldrar på grund av ohälsa saknar förmåga att se till att barnen får det stöd och den hjälp de har rätt till. Hittills har dessa barns rättigheter fallit mellan stolarna. Därför inrättar vi nu dessa oberoende barnombud och drar nytta av civilsamhällets kraft för att främja utsatta barns och ungdomars intressen, säger socialminister Jakob Forssmed.

– Det är samhällets ansvar att se till att barns rättigheter alltid sätts i främsta rummet. Det är särskilt viktigt i de fall där barn på olika sätt befinner sig i utsatthet. Ett oberoende barnombud ska vara barnens röst, och säkerställa att deras rättigheter inte bara hörs, utan också respekteras, säger Helene Odenjung, barnrättspolitisk talesperson för Liberalerna.

Oberoende barnombud från civilsamhällesorganisationer kan ge nära och närvarande stöd till barnet i kontakt med myndigheter och domstolar, utan att samtidigt representera den myndighet som fattar beslut om barnet i fråga. Det oberoende barnombudet ska kunna stärka barnets röst och delaktighet i kontakterna. Det oberoende barnombudet ska även kunna hjälpa barnet att få information om de regler och rättigheter som gäller och som barnet har rätt till i olika situationer.

För 2025 avsätts 20 miljoner kronor, varav 18 miljoner betalas ut som statsbidrag till ideella föreningar och stiftelser. Socialstyrelsen får 2 miljoner kronor för arbetet med uppdraget. Regeringen avser fortsätta satsningen för oberoende barnombud med 20 miljoner kronor per år fram till och med 2028.
