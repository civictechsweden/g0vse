# Ökad kunskap om artificiell intelligens ska förenkla för företag

– Sverige har, trots storlek, en ledande position inom hållbarhet och grön omställning. Vi kan nå en liknande position inom AI och digitalisering. AI kan öka takten och kraften i förenklingsarbetet och på så sätt skapa ett mer konkurrenskraftigt näringsliv för mer välstånd i Sverige, säger energi- och näringsminister Ebba Busch.

– Nu tar vi ytterligare steg för att öka användningen av AI. Det bidrar till såväl effektivare arbetssätt inom staten som förenklingar för företag. AI har stor potential att minska byråkratin, förbättra företagares villkor och öka medborgarnyttan, säger civilminister Erik Slottner.

Tillväxtverket ska ta fram ett kunskapsunderlag och utreda möjligheterna för statliga myndigheter att använda AI för att exempelvis identifiera dubbelreglering, onödigt komplicerande faktorer och teknikinlåsning samt för att utreda konsekvenser för företag av ny lagstiftning. Uppdraget ska även belysa goda exempel från andra länder.

Tillväxtverket ska under uppdraget samarbeta med Myndigheten för digital förvaltning, Verket för innovationssystem, Ekonomistyrningsverket och andra relevanta myndigheter. Kunskap och erfarenheter kommer även att inhämtas från akademin, näringslivet och andra aktörer som bedöms vara relevanta.
