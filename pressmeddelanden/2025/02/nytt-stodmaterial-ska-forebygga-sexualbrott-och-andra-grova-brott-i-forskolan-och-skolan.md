# Nytt stödmaterial ska förebygga sexualbrott och andra grova brott i förskolan och skolan

– Förskolan och skolan ska vara en trygg plats där barnen och eleverna möts av lämpliga vuxna med rätt kompetens och barnets bästa i fokus. Nu ser vi till att arbetsgivare får bättre stöd i arbetet med att förebygga allvarliga brott och skapa en tryggare miljö för alla barn och elever, säger skolminister Lotta Edholm.

Enligt skollagen ska det göras en så kallad registerkontroll av den som ska anställas i förskolan eller skolan. Den som inte har visat upp ett utdrag ur belastningsregistret får inte anställas. Det är en viktig kontroll. Men registerkontrollen ger inte något absolut skydd mot att olämpliga personer får arbete i förskola eller skola. Det krävs givetvis även flera andra åtgärder.

Regeringen ger nu Skolverket i uppdrag att ta fram stödmaterial för att förebygga sexualbrott och andra grova brott mot barn och elever. Stödmaterialet bör till exempel ta upp åtgärder som arbetsgivaren bör vidta vid en rekrytering. Materialet bör även ge stöd för hur arbetsgivaren kan följa upp personalens relationer till barn och elever och hur verksamheten kan organiseras för att minska riskerna.

– Alla barn har rätt till en trygg och säker uppväxt. I arbetet för barnens bästa måste vi särskilt se till att skolan och förskolan är trygga platser för undervisning och utveckling. Där är det förebyggande arbetet mot grova brott och sexualbrott centralt, säger socialtjänstminister Camilla Waltersson Grönvall.

– Regeringens främsta uppgift är att återuppbygga tryggheten. En viktig del i det är det förebyggande arbetet. Uppdraget till Skolverket kommer att stärka regeringens arbete för att färre ska råka ut för grova brott, säger Mathias Bengtsson, utbildningspolitisk talesperson, Kristdemokraterna.

Uppdraget ska redovisas senast den 18 februari 2026.
