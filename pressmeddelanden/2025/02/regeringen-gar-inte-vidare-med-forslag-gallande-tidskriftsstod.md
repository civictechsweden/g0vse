# Regeringen går inte vidare med förslag gällande tidskriftsstöd

Remissinstanserna ser bland annat ett behov av ett permanent stöd snarare än ett utvecklingsstöd och att stödet ska omfatta fler tidskrifter.

– Vi tar tidskrifternas situation på allvar och tog därför initiativ till denna utredning. Vi är mycket nöjda med utredarens arbete, men konstaterar nu att remissinstanserna efterfrågar ett annat slags stöd än vad utredningen föreslår. Vi gör därför bedömningen att vi inte bör gå vidare med utredningens förslag. Regeringen arbetar dock fortsatt för att stärka demokratin genom att tillförsäkra allmänheten tillgång till oberoende och tillförlitlig journalistik och bidra till en mångfald på mediemarknaden, säger kulturminister Parisa Liljestrand.

## Bakgrunden till utredningen

För två år sedan lämnade Mediestödsutredningen departementspromemorian "Ett hållbart mediestöd för hela landet". Utredaren Mats Svegfors övervägde om det nu införda mediestödet borde utvidgas till att även omfatta tidskrifter, men kom fram till att det inte var lämpligt. Mats Svegfors bedömde i stället att frågan om ett tidskriftsstöd behövde utredas närmare, med inriktningen att det borde handla om ett särskilt stöd till just tidskrifter.

Kulturdepartementet valde att hörsamma utredningens rekommendation och gav i juni 2023 utredaren Madeleine Sjöstedt, generaldirektör för Svenska institutet, i uppdrag att bedöma behovet av ett tidsbegränsat stöd till tidskrifter som bedriver fördjupande samhälls- och nyhetsjournalistik. Anledningen till att stödet skulle inriktas mot den gruppen av tidskrifter är för att de är av stor vikt för demokratin och ett värdefullt komplement till de allmänna nyhetsmedierna. Uppdraget avsåg möjligheten till ett tidsbegränsat stöd.
