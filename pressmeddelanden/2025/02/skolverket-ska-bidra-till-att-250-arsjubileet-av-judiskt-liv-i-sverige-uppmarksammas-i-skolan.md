# Skolverket ska bidra till att 250-årsjubileet av judiskt liv i Sverige uppmärksammas i skolan

– Jubileumsåret är ett tillfälle att uppmärksamma den judiska minoriteten, den judiska kulturen och det judiska kulturarvet i landets skolor. Det finns också ett fortsatt stort behov av att öka kunskaperna om Förintelsen och även att lära om nutida former och uttryck för antisemitism, säger skolminister Lotta Edholm.

– Den judiska kulturen har länge varit en självklar del av den svenska kulturen. Trots det finns det behov av att stärka kunskapen om den judiska minoriteten, dess historia och det svensk-judiska kulturarvet i Sverige. Här spelar skolan en viktig roll i att förmedla kunskap till framtida generationer, säger kulturminister Parisa Liljestrand.

Det är flera olika myndigheter som har fått uppdrag att bidra till uppmärksammandet av 250-årsjubileet. Forum för levande historia har i uppdrag att genomföra insatser före och under 250-årsjubileet, bland annat att ta fram material och sprida kunskap om jubileumsåret. Skolverket ska uppmärksamma 250-årsjubileet av judiskt liv i Sverige genom att sprida kunskap om jubileumsåret och ge förslag på hur året kan uppmärksammas i skolan.

– Skolan har en avgörande roll i att bekämpa hat och fördomar. I en tid där antisemitismen återigen visar sitt fula ansikte på våra gator är det viktigare än någonsin att öka kunskapen om judiskt liv, historia och kultur. Att ge elever en bredare förståelse för den judiska erfarenheten – från historiska förföljelser till dagens vardagsliv – skapar insikt och motståndskraft mot hat och konspirationsteorier, säger Mathias Bengtsson, utbildningspolitisk talesperson, Kristdemokraterna.
