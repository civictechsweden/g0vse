# Sverige donerar luftvärnssystem till Ukraina till ett värde av 1,2 miljarder kronor

– Detta stärker Ukrainas luftvärnsförmåga och blir viktiga tillskott för Ukrainas försvarsmakt. Det ger också Ukraina möjligheten att testa nya svenska försvarsförmågor på slagfältet, säger försvarsminister Pål Jonson.

Sveriges stöd till Ukraina kommer fortsätta så länge det behövs. Det visade bland annat regeringen med det senaste militära stödpaketet till Ukraina. Paketet som presenterades i januari var det största hittills med ett totalt värde på 13,5 miljarder kronor. I paketet inkluderades upphandling av försvarsmateriel för donation till Ukraina till ett värde av 5,9 miljarder kronor.

Inom kort kommer regeringen att bemyndiga Försvarets materielverk att anskaffa den senaste versionen av Robot 70 och det nyutvecklade Tridon Mk2 för donation till Ukraina.

Robot 70 tillverkas av Saab och har använts av Sverige och många andra länder i snart 50 år. Tridon Mk2 är ett nytt svensk-producerat luftvärnssystem som tillverkas av BAE Systems Bofors. Den baseras på en nyutvecklad version av en Bofors 40 mm-kanon som har använts runt om i världen i över 90 år. Systemet kommer i Ukraina för första gången att kunna användas i skarp strid och kan bekämpa drönare, kryssningsrobotar, flyg och bepansrade fordon.

Utöver dessa två luftvärnssystem kommer Sverige i samverkan med internationella partners att donera luftvärnsrobotar av en typ som Ukraina redan använder samt soldatburna luftvärnsvapen.
