# Regeringen beslutar om byggstarter för viktiga projekt inom väg- och järnväg

– Nu ger regeringen grönt ljus till flera viktiga infrastrukturprojekt. Det handlar bland annat om Norrbotniabanan som är av stor betydelse för både arbetspendling och godstrafik. Skellefteå är idag den största staden i Sverige som saknar persontågstrafik. Det blir det ändring på nu. Åtgärderna på Malmbanan kommer stärka kapaciteten avsevärt, vilket är viktigt för svensk konkurrenskraft och beredskap, säger infrastruktur- och bostadsminister Andreas Carlson.

– Sveriges infrastruktur är avgörande för att öka tillväxten – tågen ska gå i tid, föräldrar måste kunna lämna sina barn på skolan och samtidigt komma i tid till jobbet. Därför gör vi historiska satsningar på infrastruktur i Sverige på sammanlagt nästan 1 200 miljarder de kommande 12 åren, säger finansminister Elisabeth Svantesson.

– Regeringen har beslutat om stora satsningar för förstärkning av järnvägen, för både gods- och persontransporter. Det är investeringar för att öka takten i klimatomställningen i Sverige. Industrins klimatsatsningar i norra Sverige, med bland annat fossilfritt stål och järnmalm är helt avgörande i det arbetet. För att möjliggöra satsningarna måste det finnas tillförlitliga transporter på järnväg, säger klimat- och miljöminister Romina Pourmokhtari.

De projekt som regeringen nu har beslutat om ingår i den gällande nationella planen för transportinfrastruktur för perioden 2022–2033. Trafikverket har föreslagit ett antal projekt som kan byggstartas och utifrån detta underlag har regeringen fattat beslut om vilka investeringar som får förberedas för byggstart (år 4-6) och vilka som Trafikverket får byggstarta (år 1-3.)

Beslutet innebär bland annat att Norrbotniabanan mellan Dåva utanför Umeå och upp till Skellefteå får grönt ljus för byggstart. Trafikverket får även byggstarta fyra förlängningar av mötesstationer på Malmbanan.

I beslutet ingår även byggstart för en förbifart på E22 utanför Söderköping som kommer att passera utanför samhället och i en akvedukt under Göta kanal.

## Beslut om byggstarter

Regeringen har beslutat att Trafikverket får byggstarta följande tolv projekt under år 2025–2027:

* Godsstråket, kapacitetshöjande åtgärder
* E22 Förbi Söderköping
* Malmbanan Sikträsk, bangårdsförlängning
* Malmbanan Harrträsk, förlängning av mötesstation
* Malmbanan Näsberg, förlängning av mötesstation
* Malmbanan Nuortikon, förlängning av mötesstation
* Norrbotniabanan Dåva–Skellefteå förutom deletappen mötesdriftplats Södra Grundfors
* Dalabanan, åtgärder för ökad turtäthet och kortare restid
* E4 Broänge–Daglösten, mötesseparering
* Järnvågen med överdäckning av E45
* Luleå C flytt av personvagnsuppställning (etapp 1)
* Sundsvall resecentrum, tillgänglighet och plattformar m.m.

Trafikverket får också klartecken att förbereda följande objekt för byggstart år 2028–2030:

* Markarydsbanan Knäred, mötesspår
* Malmbanan Murjek, förlängning av mötesstation
* Hässleholm–Helsingborg, förlängt mötesspår och höjd hastighet
* Malmö godsbangård, utbyggnad av spår 58
* Ådalsbanan Västeraspby, vändslinga
* E4 Trafikplats Ljungarum, genomgående körfält

## Kostnaderna ska hållas nere

Utöver de byggbeslut som regeringen nu har fattat får Trafikverket i uppdrag att återkomma senast den 19 maj med kompletterande uppgifter och se över kostnaderna för ett antal objekt. Det handlar om objekt där kostnaderna ökat sedan den nationella planen fastställdes 2022 eller där det saknas underlag för beslut.

Regeringen anser att en bättre kostnadskontroll behöver uppnås och att ansträngningar görs i alla led för att motverka och hålla nere kostnadsökningarna.
