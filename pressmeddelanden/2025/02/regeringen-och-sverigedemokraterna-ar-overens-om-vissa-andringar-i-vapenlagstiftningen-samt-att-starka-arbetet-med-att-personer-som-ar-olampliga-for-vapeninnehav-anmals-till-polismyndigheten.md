# Regeringen och Sverigedemokraterna är överens om vissa ändringar i vapenlagstiftningen samt att stärka arbetet med att personer som är olämpliga för vapeninnehav anmäls till Polismyndigheten

Reglerna om vapeninnehav handlar om avvägningar mellan samhällets intresse av att förebygga brott och olyckor med skjutvapen och intresset av att enskilda personer och organisationer i befogade fall ska ha möjlighet att inneha skjutvapen.

Det fruktansvärda våldsdådet i Örebro aktualiserar flera centrala frågor om vapenlagstiftningen. I maj 2024 överlämnade 2022 års vapenutredning sitt betänkande ”En ändamålsenlig vapenlagstiftning” till regeringen. Betänkandet bereds för närvarande i Regeringskansliet och regeringen kommer att återkomma med en lagrådsremiss.

Regeringen och Sverigedemokraterna kan redan nu lämna besked om att samarbetspartierna kommer gå vidare med förslag om att förtydliga reglerna för lämplighetsprövning och begränsa tillgången till vissa halvautomatiska vapen så som AR-15. Därutöver är samarbetspartierna överens om att ge ett uppdrag till Polismyndigheten och Socialstyrelsen för att stärka och utveckla arbetet med anmälan av personer som av medicinska skäl är olämpliga att inneha skjutvapen.

**Reglerna om lämplighetsprövning för innehav av skjutvapen ska förtydligas**

I betänkandet ”En ändamålsenlig vapenlagstiftning” framhålls att flera av de krav som i dag beaktas vid lämplighetsprövningen för tillstånd till vapeninnehav inte framgår tillräckligt tydligt av vapenregleringen.

Utredningen bedömer att de grundläggande kraven ska framgå av lag. Därför föreslås en bestämmelse i den nya vapenlagen där det framgår dels att en lämplighetsprövning ska göras, dels vilka omständigheter som ska beaktas vid en sådan bedömning.

Det som föreslås är att ålder, kunskap och färdigheter, laglydnad och övriga omständigheter ska beaktas vid lämplighetsprövningen när en enskild person ansöker om tillstånd att inneha skjutvapen. Med övriga omständigheter avses bland annat vissa medicinska omständigheter.

Utredningen föreslår även att bestämmelserna om läkares anmälningsskyldighet och om polisens möjlighet att återkalla tillstånd ska överföras i sin nuvarande utformning till den nya föreslagna vapenlagen.

Regeringen och Sverigedemokraterna är överens om att utredningens förslag i dessa delar bör leda till lagstiftning.

**Hälso- och sjukvården ska få bättre stöd i sin viktiga uppgift att anmäla personer som är olämpliga för vapeninnehav till Polismyndigheten**

För att Polismyndigheten ska kunna göra en korrekt bedömning av en persons lämplighet att inneha vapen måste myndigheten ha tillgång till den information som har betydelse för frågan.

Det är angeläget att säkerställa att anmälningar från hälso- och sjukvården sker i den utsträckning som lagstiftningen anger och att anmälningarna omhändertas av Polismyndigheten på ett ändamålsenligt sätt. Därför bör en kartläggning genomföras av hur anmälningsskyldig­heten fullgörs. Denna bör förenas med insatser för att stärka och utveckla arbetet framgent.

Mot den bakgrunden är regeringen och Sverigedemokraterna överens om att ge Polismyndigheten och Socialstyrelsen i uppdrag att stärka och utveckla arbetet med anmälan av personer som av medicinska skäl är olämpliga att inneha skjutvapen.

Under tiden då uppdraget utförs ska Polismyndigheten och Socialstyrelsen föra en dialog med och inhämta kunskap och erfarenheter från berörda myndigheter, Sveriges Kommuner och Regioner, kommuner, regioner och organisationer inom det civila samhället.

I redovisningen ska behov av fortsatta utvecklingsinsatser framgå.

**Tillgången till vissa halvautomatiska vapen så som AR-15 ska begränsas**

Det finns vissa typer av vapen som är så farliga att de endast i undantagsfall bör få innehas för civila ändamål. AR-15 är ett exempel på ett vapen som är kompatibelt med stora militära vapenmagasin och kan orsaka mycket skada på kort tid. Naturvårdsverket beslutade i augusti 2023 om ändringar i sina föreskrifter som innebär att vissa halvautomatiska vapen kan vara tillåtna för jakt.

I betänkandet ”En ändamålsenlig vapenlagstiftning” föreslås att innehav av vissa halvautomatiska vapen, såsom AR-15, ska begränsas på liknande sätt som före det att Naturvårdsverket 2023 ändrade sina föreskrifter.

Regeringen har tagit emot remissinstansernas synpunkter och samarbetspartierna avser nu att gå vidare med förslag för att begränsa tillgången till denna typ av vapen. Syftet är att återställa läget till det som gällde innan Naturvårdsverket ändrade sina föreskrifter.

I betänkandet föreslås även en modell för inlösen av de aktuella vapnen. Regeringen avser återkomma om hur en sådan modell ska utformas.
