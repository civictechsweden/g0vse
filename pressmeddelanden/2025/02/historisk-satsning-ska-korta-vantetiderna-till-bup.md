# Historisk satsning ska korta väntetiderna till BUP

– Att barn och unga som mår dåligt dessutom hamnar i långa köer innan de får hjälp skapar ett extra lidande för dem och utsätter familjer för stora påfrestningar. Det är inte acceptabelt att så många får vänta i månader på att få vård och behandling – ja, till och med på att få träffa någon överhuvudtaget. Därför förstärker vi nu kraftigt resurserna och lägger samtidigt ett tydligt fokus på att BUP-verksamheter ska utveckla sina arbetsformer och träffa fler barn och unga, säger socialminister Jakob Forssmed.

– Regionernas barn- och ungdomspsykiatriska verksamheter har under lång tid ökat sin kapacitet, samtidigt som allt fler barn och unga har sökt för vård för psykisk ohälsa. Det har lett till en situation där tillgängligheten inte har varit tillräckligt god. Det är glädjande att regionerna nu i och med denna tvååriga överenskommelse får bättre möjligheter att jobba långsiktigt och fokuserat med att förbättra tillgängligheten. SKR kommer att i nära samarbete med myndigheter stödja regionernas arbete att korta väntetiderna och säkerställa att fler barn och unga får den vård de behöver i tid, säger Tobias Smedberg, ordförande för primärvårds- och äldreomsorgsberedningen på Sveriges Kommuner och Regioner (SKR).

Att korta väntetider och vårdköer till BUP är en prioriterad fråga för regeringen och regionerna. Därför har regeringen och SKR enats om att genom en överenskommelse under 2025–2026 stödja regionerna i arbetet att öka tillgängligheten till barn- och ungdomspsykiatrin. Regeringen avsätter under 2025 totalt 1 miljard kronor för att stödja regionernas arbete att öka effektivitet, produktivitet och kapaciteten att ta hand om barn och unga med psykisk ohälsa. Regeringen vill därmed skapa förutsättningar för att fler barn och unga som har behov av insatser från barn- och ungdomspsykiatrin ska kunna få det inom den förstärkta vårdgarantins gränser.

Överenskommelsen ska gälla under två år för att ge regionerna mer långsiktiga förutsättningar för tillgänglighetsarbetet. Samtidigt har regeringen tydliga förväntningar på att satsningen ska ge resultat. Därför är totalt 840 miljoner kronor, av de medel som fördelas via överenskommelsen, prestationsbaserade medel som regioner kan ta del av genom att uppvisa en förbättring gällande andelen genomförda första besök, påbörjade utredningar respektive påbörjade behandlingar inom barn- och ungdomspsykiatrin som skedde inom den förstärkta vårdgarantins 30 dagar.

Även SKR har en viktig roll i att främja en positiv utveckling inom området. Därför åtar sig även SKR att genomföra insatser för att stödja regionerna i syfte att åstadkomma resultat så att ännu fler barn och unga ska kunna få den hjälpen de behöver i tid.
