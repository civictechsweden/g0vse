# Regeringen minskar sanktionsavgifter för att underlätta för ideella välgörenhetsorganisationer

– Alla goda krafter behövs i samhället. Ett misstag ska inte omkullkasta en verksamhet som gör stor skillnad för utsatta människor, säger landsbygdsminister Peter Kullgren.

– Varje dag gör ideella organisationer betydande insatser för utsatta. Därför ska vi underlätta, och inte försvåra, trossamfundens och civilsamhällets arbete, säger socialminister Jakob Forssmed.

Den som startar exempelvis en livsmedelsverksamhet måste registrera verksamheten innan den påbörjas. Detta för att kunna kontrollera att verksamheten hanteras på rätt sätt. Den som missar att göra detta behöver betala en avgift på mellan 1 000 och 100 000 kronor beroende på verksamhetens årsomsättning. Nu undantar regeringen ideella organisationer som bedriver verksamheter av social eller humanitär natur från detta. Den här typen av organisationer som på olika sätt vill hjälpa utsatta människor behöver endast betala 1 000 kronor om de missar att registrera sin verksamhet. Det är viktigt att även dessa organisationer anmäler sina verksamheter så att kontrollmyndigheterna känner till dem, men sanktionsavgifterna måste vara rimliga och proportionerliga.

Ändringarna gäller livsmedelsförordningen, förordningen om foder och animaliska biprodukter och förordningen om kontroll av ekologisk produktion. Ändringarna föreslås träda i kraft 25 mars.
