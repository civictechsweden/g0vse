# Finansmarknadsministern deltar i internationell konferens om terroristfinansiering

No Money for Terror är en mötesplats där länder och organisationer träffas för att utbyta erfarenheter och stärka samarbetet för att bekämpa finansiering av terrorism. I år deltar nästan 50 länder och flera organisationer i konferensen. Mötet kommer bland annat att fokusera på hur digitala kanaler används för brottslighet, och kopplingen mellan finansiering av terrorism och organiserad brottslighet.

– Vi har en viktig uppgift i att pressa tillbaka och försvåra för de krafter som utmanar vårt fria samhälle. Det globala samarbetet för att stoppa finansiering av terrorverksamhet behöver stärkas, säger finansmarknadsminister Niklas Wykman.

Under sessionen om digitala kanaler för finansiering av terrorism kommer Niklas Wykman att hålla ett anförande med fokus på hur situationen ser ut i Sverige i dag.
