# Miljardsatsning på psykisk hälsa och suicidprevention

Den 10 januari presentade regeringen en nationell strategi inom området psykisk hälsa och suicidprevention. Nu tar regeringen nästa steg i arbetet genom en överenskommelse med Sveriges Kommuner och Regioner (SKR). Genom överenskommelsen ska arbetet i kommuner och regioner utvecklas för att främja psykisk hälsa, förebygga psykisk ohälsa och suicid samt förbättra livsvillkoren för personer med psykisk ohälsa.

– Psykisk ohälsa och suicid är en av vår tids stora hälso- och samhällsutmaningar. Utifrån den nationella strategin satsar vi nu på områden med stort utvecklingsbehov. Det gäller inte minst den psykiatriska tvångsvården och rättspsykiatrin där en hög belastning och långa vårdtider präglat verksamheten allt mer. Därför avsätter vi 700 miljoner för att förbättra situationen. Genom samordning mellan staten, kommuner och regioner ska vi bättre kunna möta behoven hos personer med komplexa behov, säger socialminister Jakob Forssmed.

– Det är oerhört viktigt att möta en oroande utveckling och se till att barn och unga tidigt får ett gott stöd möjligt för att främja psykisk hälsa. I det här arbetet är de som dagligen möter barn och unga – såsom skolan och socialtjänsten – särskilt viktiga, säger socialtjänstminister Camilla Waltersson Grönvall.

– Vi måste göra mer för att stötta de barn och unga som lider av psykisk ohälsa och suicid. Staten, kommuner och regioner måste arbeta tillsammans för att erbjuda och förbättra det stödet. Alla ska kunna må bra hela livet, säger Jakob Olofsgård, folkhälsopolitisk talesperson för Liberalerna.

– Arbetet med att motverka och förebygga psykisk ohälsa i Sverige fortsätter vara en av Sverigedemokraterna och regeringens viktigaste prioriteringar. Därför ingår vi nu en överenskommelse med SKR och avsätter ytterligare medel för att stärka samordningen mellan kommuner, regioner och staten i syfte att främja psykisk hälsa och förebygga psykisk ohälsa och suicid. Detta som ett led i att bättre kunna fånga upp och stödja de personer som av olika anledningar är i behov av olika samhällsinsatser, säger Linda Lindberg, gruppledare för Sverigedemokraterna.

Staten och Sveriges Kommuner och Regioner (SKR) har sedan 2012 bedrivit ett gemensamt arbete för att stärka och utveckla insatserna inom området psykisk hälsa och suicidprevention. Genom den här överenskommelsen verkar regeringen och SKR för att hela samhällets resurser används i arbetet. Något som är ett viktigt steg i enlighet med den nationella strategin inom området psykisk hälsa och suicidprevention.

Överenskommelsen fokuserar på fyra utvecklingsområden som utgår från inriktningen i den nationella strategin:

1. genomförande av den nationella strategin,
2. insatser som främjar psykisk hälsa och förebygger psykisk ohälsa bland barn och unga,
3. utvecklade insatser för personer med komplexa behov med särskilt fokus på samsjuklighet och psykiatrisk heldygnsvård, tvångsvård och rättspsykiatrisk vård, och
4. stärkt suicidpreventivt arbete.

– Den psykiska ohälsan är en av vår samtids stora utmaningar. Denna överenskommelse ger kommuner och regioner stöd i att omsätta den nationella strategin i praktiken. Det handlar om att mobilisera samhällets resurser och engagera alla aktörer i att främja psykisk hälsa, förebygga psykisk ohälsa och suicid samt förbättra livsvillkoren för personer som lever med psykisk ohälsa, säger Tobias Smedberg, ordförande för primärvårds- och äldreomsorgsberedningen på Sveriges Kommuner och Regioner (SKR).

Inom ramen för överenskommelsen avsätter staten 1,56 miljarder kronor för utvecklingsarbetet. Av dessa medel avsätts 788 miljoner kronor till regionerna, 250 miljoner kronor till kommunerna, 493 miljoner kronor till regioner och kommuner gemensamt (länsvis) och 29 miljoner kronor till SKR.

Regeringen ger Kammarkollegiet i uppdrag att betala ut medlen enligt överenskommelsen.
