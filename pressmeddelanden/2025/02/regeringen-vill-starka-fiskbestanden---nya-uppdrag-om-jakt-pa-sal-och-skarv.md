# Regeringen vill stärka fiskbestånden - nya uppdrag om jakt på säl och skarv

Regeringen ger uppdrag till Naturvårdsverket, Sveriges lantbruksuniversitet (SLU), Forskningsrådet för miljö, areella näringar och samhällsbyggande (Formas) samt flertalet länsstyrelser för att stärka fiskbeståndens utveckling och återhämtning. Syftet med uppdragen är att integrera förvaltningen av havslevande predatorer, så som säl och skarv, i havsmiljöarbetet.

– De här predatorerna, säl och skarv, konsumerar stora mängder fisk. Det har betydande konsekvenser för både ekosystemen och fiskbestånden. Uppdragen vi beslutat om idag är därför viktiga åtgärder för att stärka fiskbestånden, säger landsbygdsminister Peter Kullgren.

– De kraftigt ökade populationerna av säl och skarv skapar stor skada för vår havsmiljö och särskilt för våra fiskbestånd. Nu genomför regeringen efterlängtade åtgärder för att vända utveckligen genom ökad jakt på säl och skarv. Det här ger fiskbestånden en chans att återhämta sig, säger klimat- och miljöminister Romina Pourmokhtari.

Uppdragen är en del av regeringens arbete med hur en hållbar fiskförvaltning samt förvaltning av predatorer ska kunna integreras starkare i, och växelverka med, havsmiljöarbetet. De uppdrag som getts är bland annat:

* Naturvårdsverket ska underlätta för jakt till skydd av sårbara fiskbestånd och lämna förslag på åtgärder för att kunna genomföra begränsningar i säl- och skarvpopulationerna.
* Länsstyrelserna i Gävleborgs, Södermanlands, Skåne och Västra Götalands län ska göra en översyn av sälskyddsområden som inte längre är nödvändiga för att upprätthålla gynnsam bevarandestatus för säl.
* SLU ska undersöka hur minskning eller frånvaro av säl och skarv i ett område påverkar återhämtningen av fiskbestånd.
* Formas ska sammanställa erfarenheter av experiment och studier om, och i så fall hur, begränsade säl- och skarvpopulationer bidrar till att minska skador på känsliga fiskbestånd samt redogöra för hur en stärkt ekosystembaserad förvaltning främjar återhämtningen av fiskbestånd.

Uppdragen till Länsstyrelserna ska redovisas 30 oktober 2025. Uppdraget till Naturvårdsverket ska redovisas 15 november 2025. Uppdragen till SLU och Formas ska redovisas 31 mars 2028.
