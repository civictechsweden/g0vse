# Regeringen presenterar ny strategi för levande och trygga städer

– En stad ska vara en plats där människor trivs och känner sig trygga. Regeringens strategi utgör en ny riktning för stadsutvecklingspolitiken och tar sin utgångspunkt i den levande, trygga och robusta staden, säger infrastruktur- och bostadsminister Andreas Carlson.

I den nya inriktningen för stadsutvecklingspolitiken ingår ett nytt nationellt mål för stadsutveckling. I målet slår regeringen fast att: Sveriges städer ska utifrån sina förutsättningar utvecklas till levande, trygga och robusta livsmiljöer där människor trivs och vill vistas. Sverige ska vara ett föregångsland för hållbar utveckling av attraktiva städer.

I strategin pekar regeringen även ut tretton fokusområden för den nationella stadsutvecklingspolitiken: livskvalitet, kultur, arkitektur och gestaltning, handel och besöksnäring, mobilitet, trygghet, trädgårdsstaden, fysisk aktivitet, trafiksäkra skolvägar, forskning och innovation, minskad klimatpåverkan, ökad klimatanpassning och säkrade ekosystemtjänster, beredskap samt digitalisering.

Regeringen vill stärka förutsättningarna för kommunerna att utveckla levande, trygga och robusta stadsmiljöer samt stärka möjligheterna för regioner, statliga myndigheter, näringslivet och civil­samhället att bidra till arbetet.

## Rådet för levande städer

I anslutning till den nya strategin har regeringen även beslutat om ändringar i uppdraget för Rådet för hållbara städer. Rådet byter namn till Rådet för levande städer och utökas med ledamöter från ytterligare två myndigheter, Brottsförebyggande rådet och Myndigheten för samhällsskydd och beredskap.

Myndigheterna i rådet ska samverka kring och redovisa en sammanställning med förslag på delmål till det nationella målet för stadsutveckling och indikatorer som möjliggör uppföljning av det nationella målet för stadsutveckling. Myndigheterna ska också utveckla möjligheterna att stödja kommuner som vill arbeta med utveckling av nya trädgårdsstäder.
