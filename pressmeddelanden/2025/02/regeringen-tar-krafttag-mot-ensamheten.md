# Regeringen tar krafttag mot ensamheten

– Vi behöver göra mer för att förebygga och motverka ensamhet, och civilsamhället är en kraft i samhället som har en fantastisk potential att göra detta. Genom sina inkluderande gemenskaper och genom sina stora kontaktytor är civilsamhället redan idag en helt central aktör för att bygga relationer människor emellan. Men civilsamhället behöver innesluta ännu fler i vårt land. Genom att stötta civilsamhället kan vi nå ut till de mest utsatta och skapa ett varmare samhälle, säger socialminister Jakob Forssmed.

– Satsningar på att motverka ensamhet kan bidra till ökad delaktighet och höjd livskvalitet för äldre. Det kan också vara en viktig del i det förebyggande arbetet mot demenssjukdomar, säger äldre- och socialförsäkringsminister Anna Tenje.

– Ensamhet är ett växande problem som skadar både den enskilda människan och samhällsgemenskapen. Civilsamhällets arbete är genom sin utsträckta hand ovärderligt för att bygga ett samhälle som håller ihop och där ingen lämnas utanför, säger Jakob Olofsgård, folkhälsopolitisk talesperson Liberalerna.

Ensamhet och social isolering är ett folkhälsoproblem i Sverige. En kartläggning från Folkhälsomyndigheten från förra året visar att ensamhet är vanligast bland unga och äldre, personer som bor ensamma, personer med funktionsnedsättningar, sjukskrivna och arbetslösa. Ensamhet ökar risken för hjärt- och kärlsjukdomar, stroke, demenssjukdomar och psykisk ohälsa.

Folkhälsomyndigheten presenterar idag en ny nationell strategi mot ensamhet och myndigheten får därför i uppdrag att synliggöra och stärka arbetet samt att fördela 49 miljoner kronor till organisationer som arbetar för att minska ensamheten och främja gemenskap.

Folkhälsomyndigheten ska utlysa och fördela medlen som projektbidrag till organisationer inom det civila samhället som arbetar med att bryta ensamhet och främja gemenskap. Pengarna ska användas till att finansiera samarbeten mellan olika organisationer inom civilsamhället och andra aktörer, genomföra kampanjer och utveckla metoder för att förebygga ensamhet. Dessutom kan medlen användas för att utveckla arbetet med sociala guider som är en länk mellan civila samhället och andra aktörer.

Arbetet och insatserna ska genomföras under 2025 och baseras på den nya nationella strategin som presenteras av Folkhälsomyndigheten idag den 28 februari.

Mer information om hur bidraget söks kommer att finnas på Folkhälsomyndighetens webbplats.
