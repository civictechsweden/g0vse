# Regeringen stärker kommuners arbete med familjerådgivning och familjerätter

– Alla barn har rätt till en trygg uppväxt fri från våld. Familjerelationer är centrala för barnets trygghet och goda uppväxtvillkor. Därför satsar regeringen på ett ökat stöd till familjer för att bygga trygga relationer och förebygga våld. Kommunernas arbete med familjerådgivning och familjerätter är viktigt i arbetet för alla barns rätt till en trygg barndom, säger socialtjänstminister Camilla Waltersson Grönvall.

– Föräldraskapet är en viktig men samtidigt svår uppgift. Hur man är som förälder kan prägla en stor del av barnets framtid, på gott och ont. Våld har ingen plats i familjerelationer. Därför är våldsförebyggande familjerådgivning en viktig insats. Det ger föräldrar verktyg för att klara sin uppgift och kan ge barn och ungdomar en bättre uppväxt. Trygga och kärleksfulla familjerelationer gynnar hela samhället, säger socialminister Jakob Forssmed.

Kommuners stöd i familjerättsliga frågor och familjerådgivning kan bidra till att enskilda och familjer kan lösa konflikter och hitta samförstånd. Genom familjerådgivning erbjuds stöd och hjälp vid problem i relationer i olika familjekonstellationer. Socialtjänstens arbete med familjerättsliga frågor, såsom vårdnad, boende och umgänge, kan också ha stor betydelse för att bidra till separerade föräldrars möjligheter att samarbeta för barnets bästa.

Regeringen satsar nu 50 miljoner kronor för arbetet med familjerätter och våldförebyggande föräldrarådgivning. Statsbidraget går till 20 kommuner med sammanlagt 40 områden där utanförskapet är särskilt stort. Regeringen ger Myndigheten för familjerätt och föräldraskapsstöd (MFoF) i uppdrag att betala ut och följa upp statsbidraget.
