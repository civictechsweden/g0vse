# En STEM-strategi för Sverige – från förskola till forskarutbildning

– Arbetet med att stärka Sveriges position som ledande tekniknation börjar i skolan. Vi behöver fler personer med gedigna kunskaper inom naturvetenskap, teknik, ingenjörsvetenskap och matematik och intresset måste väckas tidigt. Hela utbildningskedjan, från förskola till forskarutbildning, spelar en roll i detta. Det avspeglas tydligt i strategin och målen, säger utbildningsminister Johan Pehrson.

Sveriges matematikresultat har dalat de senaste åren. I PISA 2022 sänktes andelen elever som är högpresterande i matematik jämfört med 2018. För att få fler att söka och fullfölja STEM-utbildningar är det viktigt att fler elever är högpresterande i matematik. Därför har regeringen satt upp ett mål om att minst 15 procent av eleverna ska vara högpresterande i matematik i PISA 2033.

Det är på naturvetenskaps- och teknikprogrammen i gymnasieskolan som grunden för att kunna studera vidare inom STEM läggs. Andelen som studerar på dessa program har minskat under de senaste åren. Regeringens mål är därför att andelen elever som studerar på naturvetenskaps- och teknikprogrammen ska öka, och uppgå till 25 procent av elever på nationella program år 2035.

I dag är det inte tillräckligt många som studerar en STEM-utbildning på högskolenivå. Antalet helårsstuderande inom dessa områden uppgår i dag till strax över 80 000. Regeringens mål är att antalet helårsstudenter inom högre utbildning ska uppgå till minst 90 000 inom naturvetenskap och teknik, inklusive basårsutbildningar 2035.

### Delegation ska verka för att fler kvinnor ska söka och fullfölja STEM-utbildningar

För att fler personer ska utbildas inom naturvetenskap, teknologi, ingenjörsvetenskap och matematik behövs en långsiktighet och stärkta förutsättningar att utveckla arbetet. Därför tillsätter regeringen en STEM-delegation.

Delegationen ska verka för att stärka samordningen och samverkan mellan offentliga aktörer och näringslivet så att fler vill och kan få ta del av en STEM-utbildning. I arbetet ska särskilt fokus ligga på att öka flickors och kvinnors intresse för naturvetenskap och teknik.

Pia Sandvik, vd för Teknikföretagen, blir ordförande för STEM-delegationen.

­– Pia Sandvik har en gedigen bakgrund inom teknik, forskning och utveckling. Hennes erfarenhet och kompetens gör henne väl lämpad att leda delegationen och bidra till att stärka Sveriges position inom STEM. Dessutom är hon en viktig förebild för många unga tjejer och kvinnor, som trots deras förutsättningar att lyckas, är underrepresenterade inom STEM-ämnena, säger utbildningsminister Johan Pehrson.
