# Justitiedepartementet har i dag meddelat Migrationsverket fördelningen av de 900 kvotflyktingar som väntas få uppehållstillstånd i Sverige under 2025

Beslutet att ta emot 900 kvotflyktingar årligen bygger på överenskommelsen i Tidöavtalet mellan regeringen och Sverigedemokraterna. Av de 900 kvotflyktingarna kommer utsatta kvinnor, flickor och HBTQI-personer att prioriteras. Dessa grupper ska utgöra cirka två tredjedelar av det totala antalet kvotflyktingar. Uttaget sker i Uganda, Tanzania och Rwanda och handlar i huvudsak om flyktingar från Demokratiska republiken Kongo. Sverige kommer därtill vidarebosätta 100 afghanska kvinnor och flickor från Turkiet.

– Några av de grupper som drabbas allra hårdast i kriser och konflikter är kvinnor, flickor och HBTQI-personer. Vi har därför även i år valt att prioritera just dem i Sveriges kvotflyktinguttag, säger migrationsminister Johan Forssell.

– Utöver att kvinnor ​och HBTQI-personer prioriteras är det viktigt att ta hänsyn till flyktingarnas förutsättningar att bli en del av det svenska samhället. Faktorer så som utbildning, arbetslivserfarenhet och värderingar hos den enskilde påverkar deras möjligheter att integreras i samhället och det är angeläget att Migrationsverket beaktar detta i sina bedömningar, säger arbetsmarknads- och integrationsminister Mats Persson.

– Kvotflyktingsystemet säkerställer att de i störst behov av skydd kan prioriteras och sättas i säkerhet. Vår regering ser till att flyktingsystemet funkar som det bör, där de särskilt utsatta grupperna får företräde, säger Ingemar Kihlström, migrationspolitisk talesperson för Kristdemokraterna.

50 platser avsätts för så kallade akutärenden.

Särskild hänsyn ska fortsatt tas till flyktingarnas integrationspotential i Sverige och i bedömningen ska Migrationsverket beakta färdigheter och egenskaper som är av betydelse för att ha goda förutsättningar att integreras i det svenska samhället. Personer som tidigare stridit för väpnade grupperingar, gett uttryck för antidemokratiska värderingar eller deltagit i organisationer där olika former av extremism förekommer, ska inte komma i fråga för vidarebosättning.

Arbetet med integrationsbedömningar är viktigt. Migrationsverket ska därför i sitt vidare arbete redovisa hur kravet på integrationspotential tillämpas i praktiken. Regeringen kommer följa den fortsatta processen för att möjliggöra att 900 individer ska kunna överföras till Sverige under 2025.
