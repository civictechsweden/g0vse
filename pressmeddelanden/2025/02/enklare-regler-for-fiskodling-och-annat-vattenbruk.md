# Enklare regler för fiskodling och annat vattenbruk

– Det här är en framtidsnäring för jobb och tillväxt i hela landet. Det kommer bidra till bättre tillgång till exempelvis fisk, skaldjur och alger, vilket i sin tur stärker Sveriges försörjningsförmåga, säger landsbygdsminister Peter Kullgren.

Sverige har goda förutsättningar för vattenbruk. Trots det bedöms näringens tillväxt hämmas av ett komplext regelverk som involverar prövningar enligt olika lagstiftningar och av olika myndigheter.

I lagrådsremissen föreslår regeringen ändringar i fiskelagen som innebär att kravet på odlingstillstånd tas bort. Ett vattenbruks påverkan på den omgivande miljön bör i stället enbart beaktas inom ramen för miljölagstiftningen. I miljöbalken föreslås bland annat att allt vattenbruk undantas från kravet på tillstånd för vattenverksamhet. Förslagen syftar dels till att undvika dubbelprövning av vattenbruksverksamheter, dels till en mer enhetlig prövning av vattenbruket oavsett vilken organism som odlas eller föds upp.

Förslagen i lagrådsremissen, tillsammans med regeringens förslag om att vattenbruk ska undantas från strandskyddet samt från bygglovskrav för ekonomibyggnader, medför betydande regelförenklingar för vattenbruket som länge efterfrågats av branschen.

Förslagen föreslås träda i kraft den 1 juli 2026.
