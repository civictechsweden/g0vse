# Uppdrag till MSB att ingå samarbete med Ukraina för att förbättra skyddet av kritisk infrastruktur

Uppdraget innebär att MSB kommer att samverka med the State Service of Special Communications and Information Protection of Ukraine (SSSCIP) inom civilskydd och nationell motståndskraft, särskilt vad gäller skydd av kritisk infrastruktur. Uppdraget sker inom ramen för den avsiktsförklaring som Sverige och Ukraina ingick den 5 november 2024 i syfte att stärka och fördjupa samarbetet inom områdena civilskydd och nationell motståndskraft.

– Europa och Sverige befinner sig i det allvarligaste säkerhetspolitiska läget sedan andra världskrigets slut. Tre centrala uppgifter för Sveriges säkerhets- och försvarspolitik är att rusta upp totalförsvaret, lägga om säkerhets- och försvarspolitiken samt att fortsätta stötta Ukraina så länge som det behövs. Det gäller även inom områdena civilskydd och nationell motståndskraft. Samarbete med ukrainska myndigheter på bred front med inriktning på civilt försvar är bra även för oss. Vi har mycket att lära av det som händer, säger minister för civilt försvar Carl-Oskar Bohlin.

Samverkan mellan MSB och SSSCIP ska ta sikte på utbyte av erfarenheter, utbildningsinsatser, samt att vid behov initiera och genomföra gemensamma projekt. Samverkan avser området civilskydd och ska ske inom ramarna för avsiktsförklaringens innehåll.

Vidare innebär uppdraget att MSB fortlöpande kommer att informera Försvarsdepartementet om hur samarbetet fortgår. Senast den 1 oktober varje år ska MSB inkomma med en skriftlig redovisning om hur samverkan med den ukrainska motparten har utvecklats och vilka konkreta åtgärder som har vidtagits inom ramen för uppdraget.
