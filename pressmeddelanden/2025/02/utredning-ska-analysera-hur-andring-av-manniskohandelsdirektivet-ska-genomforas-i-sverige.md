# Utredning ska analysera hur ändring av människohandelsdirektivet ska genomföras i Sverige

Under 2024 har Europaparlamentet och rådet antagit ett ändringsdirektiv till EU:s människohandelsdirektiv. Ändringsdirektivet innehåller bland annat utökade och förtydligade krav på medlemsstaternas hjälp och stöd till offer för människohandel, förebyggande arbete och åtgärder för att tidigt upptäcka offer för människohandel. Dessutom ska medlemsstaterna kriminalisera viss användning av tjänster som producerats av offer för människohandel.

En utredare har fått i uppdrag att  analysera ändringsdirektivet och bedöma vilka författningsändringar och andra åtgärder som krävs för att genomföra direktivet. Utredaren ska också lämna förslag på nödvändiga författningsändringar och vid behov förslag på andra åtgärder.

Utredare är chefsjuristen och ekonomichefen Cecilia Eneman. Uppdraget ska redovisas senast den 8 december 2025.
