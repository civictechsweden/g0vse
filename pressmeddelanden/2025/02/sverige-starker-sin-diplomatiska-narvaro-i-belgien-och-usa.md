# Sverige stärker sin diplomatiska närvaro i Belgien och USA

– Ett starkt Sverige kräver en stark internationell närvaro. Genom dessa förstärkningar kan vi bättre främja svenska företags möjligheter, stärka svensk konkurrenskraft och öka vårt lands attraktivitet som investeringspartner. Detta är en viktig satsning för att främja svenska intressen i världen, säger utrikesminister Maria Malmer Stenergard.

Öppnandet av det nya generalkonsulatet i Houston är en del av strategin att stärka den svenska närvaron i USA. Generalkonsulatet i Houston kommer att fokusera på att främja samarbetet mellan länderna inom handel, investeringar och innovation. Texas är en av världens mest dynamiska ekonomier, och Houston utmärker sig som ett globalt centrum för energi, framväxande tekniker och life science. Etableringen förväntas stödja svenska företag i regionen, där omkring 90 svenska företag redan är verksamma.

Generalkonsulatet i Bryssel omvandlas till ambassad för att bättre kunna tillgodose svenska intressen i Belgien, stärka de bilaterala relationerna och strategiskt främja handelsrelationerna mellan Sverige och Belgien. I landet finns en stor närvaro av svenskar och stora näringslivsintressen. Belgien är Sveriges tionde största exportmarknad. I landet finns 300 svenska företag. Därutöver finns ett behov av ett fördjupat polisiärt och rättsligt samarbete i syfte att bekämpa den narkotikarelaterade brottsligheten.

Etableringarna beräknas vara genomförda sommaren 2025.
