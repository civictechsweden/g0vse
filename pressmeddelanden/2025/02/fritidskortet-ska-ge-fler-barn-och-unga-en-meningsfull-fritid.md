# Fritidskortet ska ge fler barn och unga en meningsfull fritid

– Nu tar vi ytterligare ett steg till att förverkliga reformen och införa fritidskortet. Barn och unga kommer att få ekonomiskt stöd, där barn i ekonomiskt utsatta hushåll får ett högre belopp, för att fler barn och unga ska få möjlighet till en meningsfull fritid – bortom mobilernas kalla sken och ensamheten, säger socialminister Jakob Forssmed.

Fritidskortet är en ny och unik reform för att främja barns och ungas deltagande i fritidsaktiviteter. För att införa fritidskortet krävs ny lagstiftning och ändringar i befintlig lagstiftning.

Förslag om nya lagar:

* I lagrådsremissen föreslår regeringen nu att det införs en lag om ett statligt stöd i form av fritidskort. E-hälsomyndigheten föreslås vara den myndighet som prövar frågor om fritidskort.
* Regeringen föreslår också att det införs en ny lag om E-hälsomyndighetens behandling av personuppgifter i ärenden om fritidskort.

Förslag om ändringar i lagar:

* Regeringen föreslår en ändring i lagen om uppgiftsskyldighet för att motverka felaktiga utbetalningar från välfärdssystemen samt fusk, regelöverträdelser och brottslighet i arbetslivet som innebär att E-hälsomyndigheten ska omfattas av lagens tillämpningsområde.
* Man föreslår också en ändring i socialtjänstlagen som innebär att stödet i form av fritidskort inte får påverka beräkningen av försörjningsstöd.

De nya lagarna och lagändringarna föreslås träda i kraft under hösten 2025. Eftersom bestämmelser om fritidskortet föreslås regleras i både lag och förordning, avser regeringen i samband med införandet också att besluta om nödvändiga förordningar för fritidskortet.
