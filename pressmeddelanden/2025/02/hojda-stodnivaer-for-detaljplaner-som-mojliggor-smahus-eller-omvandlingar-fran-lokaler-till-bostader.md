# Höjda stödnivåer för detaljplaner som möjliggör småhus eller omvandlingar från lokaler till bostäder

– Regeringen höjer stödnivåerna för att göra det ännu mer attraktivt för kommuner att ta fram nya detaljplaner som möjliggör småhusbebyggelse respektive omvandling av lokaler till bostäder, säger infrastruktur- och bostadsminister Andreas Carlson.

Regeringen har fattat beslut om förordningsändringar som innebär att stödnivån per småhus höjs från 15 000 kronor till 25 000 kronor. Stödnivån per kvadratmeter lokalarea som kan omvandlas till boarea höjs från 150 kronor till 300 kronor.

Många människor önskar bo i småhus och för att möta denna efterfrågan ser regeringen att kommuner i högre utsträckning behöver tillgängliggöra detaljplanerad mark för småhus.

Regeringen ser också ett behov av att bättre nyttja den potential som finns i det befintliga fastighetsbeståndet genom att omvandla lokaler till bostäder, vilket i många fall kräver att en detaljplan antas.

Ytterligare ett motiv för planeringsstimulanserna är behovet av en god planberedskap hos kommunerna, även i ett kärvare ekonomiskt läge. Tillgången till planlagd mark är en faktor av stor betydelse för bostadsbyggandet.

Förordningen om stöd till kommuner för detaljplaner som möjliggör småhusbebyggelse och omvandlingar från lokaler till bostäder trädde i kraft den 2 april förra året, efter att regeringen presenterat reformen i budgetpropositionen för 2024. Kommuner har sedan förordningens ikraftträdande kunnat ansöka om stöd hos Boverket, som administrerar stöden.

Ändringarna om höjda stödnivåer gäller från och med den 1 april 2025.
