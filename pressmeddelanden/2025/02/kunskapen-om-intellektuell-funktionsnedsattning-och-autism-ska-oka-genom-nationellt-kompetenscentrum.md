# Kunskapen om intellektuell funktionsnedsättning och autism ska öka genom nationellt kompetenscentrum

– Ett av regeringens grunduppdrag inom välfärden är att stötta och hjälpa människor med olika behov. Det är viktigt att barn, ungdomar och vuxna med intellektuell funktionsnedsättning eller autism bemöts på ett bra sätt. Tvångs- och begränsningsåtgärder ska inte förekomma. Det är personalens bemötande grundat på kunskap och förståelse som ska ge den enskilde möjlighet till självbestämmande och inflytande, säger socialtjänstminister Camilla Waltersson Grönvall.

– Såväl Socialstyrelsen som IVO har påtalat brister i kompetens som kan få allvarliga konsekvenser. Vi ser till exempel att kunskapen om komplexa behov och olika former av samsjuklighet – exempelvis en intellektuell funktionsnedsättning i kombination med missbruksproblem – behöver öka för att personalen ska ha förutsättningar att nå upp till de höga mål som LSS ställer på verksamheterna. Där kan detta kompetenscentrum spela en mycket viktig roll, säger socialminister Jakob Forssmed.

Ett nationellt kompetenscentrum ska kunna ge stöd till ledning och personal, i främst LSS-boenden. Detta så att förståelsen och kunskapen om funktionsnedsättningar kan öka.

Inspektionen för vård och omsorg (IVO) har i sin tillsyn av LSS-boenden (verksamheter enligt lagen [1993:387] om stöd och service till vissa funktionshindrade) under flera år uppmärksammat att verksamhetens och personalens kunskaper om olika typer av funktionsnedsättningar och om vad den enskilde behöver alltför ofta brister. Något som kan leda till att tvångs- och begränsningsåtgärder används där andra mindre ingripande åtgärder hade kunnat fungera – om personalen fått stöd i hur de ska bemöta personer med olika funktionsnedsättningar.

En central verksamhet för ett framtida nationellt kompetenscentrum kan vara att samla, strukturera och sprida kunskap på området som utgår från vetenskaplig grund och beprövad erfarenhet. För att lyckas med detta behöver Socialstyrelsens utveckla former för hur kunskapen ska kommuniceras till kommuner och regioner. I det arbetet är Sveriges kommuner och regioner (SKR), myndigheter och funktionshindersorganisationer viktiga aktörer.

För uppdraget får Socialstyrelsen under 2025 använda 7 miljoner kronor.
