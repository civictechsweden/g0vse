# Riskbedömningar inom psykiatrin ses över

– Under den senaste tiden har hela samhället skakats av skrämmande vansinnesdåd. Regeringen arbetar intensivt och med många åtgärder för att både förebygga och bekämpa våld och denna typ av våldshandlingar. Uppdraget till SBU är en del av detta, säger socialminister Jakob Forssmed.

– Samhället måste fånga upp individer som har benägenhet till våld. Det handlar om att förebygga vansinnesdåd, men också att samhället ska ge rätt hjälp och stöd till de patienter som behöver det som mest, säger socialtjänstminister Camilla Waltersson Grönvall.

– En tragedi som kunde ha förhindrats är en dubbel tragedi. Det är därför oerhört betydelsefullt att SBU ser över kunskapen kring riskbedömningar inom psykiatri och annan sjukvård. Kunskap gör vårt land tryggare, säger Lina Nordquist, gruppledare Liberalerna.

I Sverige finns föreskrifter om skyldigheten för psykiatrin och andra verksamheter inom hälso- och sjukvården att bedöma enskilda patienters farlighet, både för sig själva och för andra. Det sker vanligtvis både genom samtal med patienten och genom olika typer av skattningsinstrument. Kunskapen inom det här området utvecklas dock snabbt och därför kommer SBU nu göra en översyn av kunskapsläget.

Uppdraget ges i myndighetens regleringsbrev.

## Pågående insatser rörande psykiatrin (ett urval)

* Socialstyrelsen fick i maj 2024 i uppdrag av regeringen att stärka och utveckla den psykiatriska tvångsvården och den rättspsykiatriska vården bland annat genom att ta fram ändamålsenliga kunskapsstöd till professionen.
* Regeringen fördelar för 2025 1,6 miljarder kronor till kommuner och regioner genom en överenskommelse mellan staten och Sveriges Kommuner och Regioner (SKR) i syfte att stärka och utveckla huvudmännens arbete med att främja psykisk hälsa, förebygga psykisk ohälsa och suicid och skapa förutsättningar för en god vård och omsorg.
* I januari 2025 beslutade regeringen om en nationell och långsiktig strategi inom psykisk hälsa och suicidprevention. Strategin ska främja psykiskt välbefinnande, förebygga psykisk ohälsa och suicid samt förbättra livsvillkoren för personer som lever med olika psykiatriska tillstånd.
