# Anna Starbrink blir ny överdirektör vid Myndigheten för samhällsskydd och beredskap

– Anna Starbrink har en bred bakgrund som chef och ledare i olika roller i kommunal och regional verksamhet samt erfarenhet av tjänstgöring i såväl Regeringskansliet som i riksdagen. Hon har värdefulla erfarenheter som kommer komma till användning när det nya totalförsvarsbeslutet ska implementeras och där MSB har en central roll, säger minister för civilt försvar Carl-Oskar Bohlin.

## Om Anna Starbrink

Anna Starbrink har bland annat varit politiskt sakkunnig på Socialdepartementet, kulturdirektör och förvaltningschef i Uppsala kommun samt regionråd i Region Stockholm i tolv år, med ansvar först för personalpolitik, den egenägda vårdproduktionen och kulturpolitiken och sedan som ordförande i hälso- och sjukvårdsnämnden. Som hälso- och sjukvårdsregionråd hade Anna Starbrink ansvar för hälso- och sjukvård för fler än två miljoner invånare och en budget om cirka 75 miljarder kronor.

Fram tills nu har Starbrink varit riksdagsledamot och ledamot i försvarsutskottet. Som ledamot i Försvarsberedningen så var hon med och lade grunden till det nya totalförsvarsbeslutet, som kommer vägleda den fortsatta upprustningen av det civila försvaret. Hon har även varit ledamot i Statens medicinsk-etiska råd och Exportkontrollrådet.
