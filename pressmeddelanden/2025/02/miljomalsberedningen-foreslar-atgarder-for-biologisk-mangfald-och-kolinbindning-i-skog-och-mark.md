# Miljömålsberedningen föreslår åtgärder för biologisk mångfald och kolinbindning i skog och mark

– Det är mycket glädjande att miljömålsberedningen levererar 102 förslag som har potentialen att förbättra Sveriges förutsättningar att nå miljö- och klimatmålen, säger klimat- och miljöminister Romina Pourmokhtari.

I delbetänkandet lämnas flera förslag på styrmedel och åtgärder som bidrar till Sveriges åtaganden om biologisk mångfald. Förslagen handlar bland annat om skydd, förvaltning och restaurering av värdefull natur. Det finns förslag om hur Sverige kan bidra till att nå målsättningen om att skydda minst 30 procent av land och vatten till år 2030 som är en viktig del i EU:s strategi om biologisk mångfald och det så kallade Kunming–Montreal-ramverket för biologisk mångfald. Dessutom finns ett antal förslag till nya etappmål inom miljömålssystemet.

I delbetänkandet lämnas även flera förslag på styrmedel och åtgärder som bidrar till Sveriges åtagande enligt LULUCF-förordningen. Bland förslagen finns informations- och rådgivningsinsatser, ersättning till markägare som bidrar till att öka nettoupptaget av växthusgaser i markanvändningssektorn samt begränsning av användning av torvmarker.

Beredningens arbete har letts av ordförande Lars Tysklind och beredningen har utöver ordföranden bestått av en ledamot från varje riksdagsparti.
