# Regeringen stärker barnhälsovårdens förebyggande arbete

Regeringen har beslutat att fördela 145 miljoner kronor för barnhälsovårdens hembesöksprogram. Regeringen har genom budgetpropositionen för 2025 avsatt medel för statsbidraget. Genom satsningen ger regeringen möjligheter för att kommuner och regioner tillsammans kan genomföra utökade hembesöksprogram för barn i åldrarna 0–5 år.

– Tidiga insatser för barnen gör skillnad för att främja en god hälsa och minska hälsoklyftorna i samhället på sikt. Genom att öka samhällets kontaktyta med små barn och familjer i områden där utanförskapet är stort ska förutsättningarna för en god och jämlik hälsa samt integrationsmöjligheter stärkas, säger socialminister Jakob Forssmed.

– Alla barn ska ha goda förutsättningar till en god och trygg uppväxt. Den här satsningen är viktig för att alla barn ska få bästa möjliga start i livet. Alla barn ska få rätt stöd och förutsättningar för en god hälsa och språkkunskaper för att klara av skolan, säger socialtjänstminister Camilla Waltersson Grönvall.

– Att vi redan från tidig ålder följer upp barns hälsa och språkkunskaper är viktigt. Goda kunskaper i svenska språket är centralt för att öka människors delaktighet i samhället och för att förhindra utanförskap, säger arbetsmarknads- och integrationsminister Mats Persson.

Hembesöksprogram via barnhälsovården ska bidra till en god och jämlik hälsa hos barn och att främja utveckling i det svenska språket. Regeringen har sedan tidigare satsat på hembesöksprogram under 2023 och 2024. Kommuner och regioner kommer kunna söka statsbidraget genom Socialstyrelsen.
