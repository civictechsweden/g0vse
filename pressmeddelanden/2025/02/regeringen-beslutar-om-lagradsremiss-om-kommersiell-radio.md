# Regeringen beslutar om lagrådsremiss om kommersiell radio

I lagrådsremissen föreslås ändringar i radio- och tv-lagen (2010:696) som innebär att reglerna om tillstånd och villkor för att sända analog och digital kommersiell radio blir gemensamma. Ändringarna föreslås träda i kraft den 1 december 2025.

– Ändringarna som regeringen föreslår syftar till att skapa goda förutsättningar för en långsiktigt hållbar kommersiell radioverksamhet med ett stort utbud för olika intressen och smakriktningar. Förslagen innebär att dagens urvalsförfarande vid fördelningen av tillstånd att sända digital kommersiell radio införs även för analog kommersiell radio, säger kulturminister Parisa Liljestrand.

## Ändringarna som föreslås

I lagrådsremissen föreslås bland annat följande:

* Dagens anbudsförfarande vid fördelningen av tillstånd att sända analog kommersiell radio ersätts med samma urvalsförfarande som gäller för digital kommersiell radio.
* Vid urvalsförfarandet ska hänsyn få tas till om den sökande har tidigare erfarenhet av kommersiell ljudradio eller av andra ljudmedier och har förutsättningar att kunna bedriva långsiktig kommersiell radioverksamhet.
* Ett tillstånd att sända analog kommersiell radio får, på samma sätt som för digital kommersiell radio, förenas med villkor om att bland annat sända ett mångsidigt programutbud.
* Nuvarande sändningsavgift, som innebär att en sökande ska bjuda den högsta avgiften av samtliga sökande, ersätts med en årlig sändningsavgift. Sändningsavgiften ska bestämmas utifrån ett tillstånds marknadsvärde på den kommersiella radiomarknaden.

Dessutom föreslås ändringar i reglerna för tillståndsgivningen för tillstånd att sända ljudradio till utlandet och att vidaresända ljudradio.
