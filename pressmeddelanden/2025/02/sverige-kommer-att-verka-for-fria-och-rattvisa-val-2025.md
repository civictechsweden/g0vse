# Sverige kommer att verka för fria och rättvisa val 2025

– Friheten och demokratin är hotad både i vårt närområde och globalt, vilket är en direkt utmaning för svenska intressen och vår säkerhet. Fria och rättvisa val är en grundförutsättning för ett demokratiskt välfungerande samhälle. Med dagens omvärldsläge är det ännu viktigare för Sverige att stödja genomförandet av fria val världen över, säger bistånds- och utrikeshandelsminister Benjamin Dousa.

Valobservationsinsatser är en viktig del av regeringens demokratiarbete och syftar till att bidra till ökat demokratiskt deltagande och inflytande genom att stödja genomförandet av fria, rättvisa och transparenta val. Sveriges deltagande i valobservationer har bidragit till en minskad risk för våld under pågående val, identifiering av brister i valprocessen samt sammanställning av valobservationsrapporter till allmänheten. Detta bidrar till demokratisk utveckling och förbättrat genomförande av val i framtiden.

Sveriges och andra länders deltagande vid valobservationsinsatser gör skillnad. Rekommendationer från tidigare insatser har bidragit till reformer som bland annat inneburit sänkt ålder för att kandidera i val, en mer rättvis reglering av valkampanjfinansiering och förbättrade möjligheter för deltagande bland kvinnor, unga och personer med funktionsnedsättning.
