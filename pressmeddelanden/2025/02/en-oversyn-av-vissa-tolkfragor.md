# En översyn av vissa tolkfrågor

Att ha tillgång till tolk är viktigt både för att den enskilde individen ska kunna ta till vara sina rättigheter och fullgöra sina skyldigheter, men även för att det offentliga ska kunna genomföra sitt uppdrag. Samtidigt behöver incitamentet att lära sig svenska vara stort då det har en avgörande effekt för en individs möjligheter att bli en del av det svenska samhället. Samhället behöver därför visa en tydlig förväntan på att den som kommer till Sverige anstränger sig för att lära sig svenska, och erbjuda förutsättningar för detta.

## Avgift för tolktjänster ska utredas

En utredning tillsätts för att analysera:

* när det är respektive inte är rättsligt möjligt och ändamålsenligt att avgiftsbelägga offentligt finansierad tolk,
* vid vilken tidpunkt en tolkavgift bör tas ut,
* och utifrån analysen föreslå hur en avgift för offentligt finansierad tolk bör utformas, inklusive nivån för en sådan avgift.

Sammantaget ska utgångspunkten för arbetet vara att tydligt stärka incitamenten för den enskilde att lära sig svenska.

## Förbud att använda barn som tolk

Utredningen ska även ge förslag på hur man kan utforma ett förbud mot att använda barn som tolk i kontakter med myndigheter, samt en rätt för myndigheter att avvisa andra närstående som tolkar. Ett barn som agerar tolk får ett stort ansvar för sina föräldrars situation samtidigt som det kan minska incitamenten för föräldrarna att själva lära sig svenska. Det finns även risk för att barnet får information som inte är anpassad till barnets ålder och mognad.

Det finns också situationer då tolkning genom andra närstående kan vara särskilt problematisk, exempelvis utifrån ett jämställdhetsperspektiv inklusive frågan om hedersrelaterat våld och förtryck. Det finns mot denna bakgrund behov av att begränsa användningen av andra närstående som tolkar inom det offentliga.

Till särskild utredare utser regeringen Lise Tamm.

Uppdraget ska redovisas senast den 31 mars 2026.
