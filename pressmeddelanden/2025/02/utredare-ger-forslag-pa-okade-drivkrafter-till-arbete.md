# Utredare ger förslag på ökade drivkrafter till arbete

Under 2023 fick drygt 177 000 vuxna personer någon gång under året ekonomiskt bistånd. Av det totala antalet vuxna biståndsmottagare var omkring 60 procent utrikes födda. Forskning visar att långa bidragsperioder bidrar till ökade risker för bland annat ohälsa, fattigdom och utanförskap.

– För att bygga ett Sverige som håller ihop måste fler människor arbeta och försörja sig själva. Regeringen vill genomföra en bidragsreform i tre delar. Det handlar om ett aktivitetskrav för att få försörjningsstöd för att motverka långvarigt bidragsberoende och närma sig egen försörjning, bidragstak för att det ska löna sig bättre att arbeta i stället för att få bidrag och kvalificering till välfärden. Den här utredningens förslag är viktiga i det fortsatta arbetet, säger äldre- och socialförsäkringsminister Anna Tenje.

Utredningen om drivkrafter och möjligheter i försörjningsstödet (S 2022:16) har haft i uppgift att ta fram förslag för att öka drivkrafter och möjligheter till egen försörjning för personer som får försörjningsstöd. Syftet var att identifiera åtgärder som bidrar till att personer snabbare når arbetsmarknaden, att bryta långvarigt biståndsmottagande samt att underlätta integrationen.

Utredningen lämnar flera olika förslag på hur de effekter som är syftet med ett bidragstak kan uppnås:

* Ekonomiska drivkrafter till arbete – bland annat hur en modell för bidragstak kan utformas för att bidragen inte ska vara högre än inkomsten vid arbete. Dessutom föreslås införandet av en jobbpremie.
* En generell översyn av riksnormen, där bland annat möjligheterna att lämna försörjningsstöd utöver riksnormen och försörjningsstödet till större familjer begränsas.
* Ökad användning av kunskapsbaserade metoder genom att stärka effektiva kunskapsbaserade arbetssätt för att bryta långvarigt biståndsmottagande.

Utredningen omfattar förslag riktade mot många olika grupper som står utanför arbetsmarknaden. Därtill har utredningen haft ett särskilt uppdrag för att tydliggöra ansvarsfördelningen för långtidsarbetslösa mellan staten och kommunerna. Dessutom lämnar utredningen förslag på hur stödet till personer som är sjuka utan sjukpenninggrundande inkomst kan utformas.

Utredningens betänkande kommer nu att analyseras och beredas vidare i Regeringskansliet.
