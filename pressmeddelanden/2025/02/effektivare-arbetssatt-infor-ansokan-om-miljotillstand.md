# Effektivare arbetssätt inför ansökan om miljötillstånd

– Alldeles för länge har våra miljötillståndsprocesser varit för långsamma, krångliga och kostsamma. Det behöver bli lättare att göra rätt. Därför ger regeringen länsstyrelserna i uppdrag att fortsatt utveckla sina arbetssätt för att effektivisera samrådsprocessen som är en viktig del i hela tillståndsprocessen, säger energi- och näringsminister Ebba Busch.

Länsstyrelserna har inom ramen för ett tidigare regeringsuppdrag tagit fram arbetssätt som ska göra samrådsprocessen vid tillståndsprövning tydligare och enklare att följa för de involverade aktörerna. Länsstyrelserna får nu i uppdrag att sprida och vid behov införa dessa arbetssätt.

Syftet är en effektivare samrådsprocess vid tillståndsprövning för miljöfarlig verksamhet och att länsstyrelsernas arbetssätt ska bli mer enhetligt.

Inom ramen för det tidigare uppdraget togs det fram ett digitalt stöd som förtydligar samrådsprocessen och gör den mer transparent, effektiv och enklare att arbeta med. I det tidigare uppdraget har länsstyrelserna även utvecklat arbetssätt för att effektivisera samrådsprocessen för de mest komplexa projekten och för projekt som bidrar till den gröna omställningen.

Länsstyrelsen i Västerbottens län ska vara samordnade för uppdraget och ta fram och genomföra kompetensutvecklande insatser och även stötta i införande av de nya arbetssätten.
