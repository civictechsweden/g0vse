# Regeringen går vidare med lagförslag om utökad kamerabevakning

– Kamerabevakning är ett centralt verktyg för att förebygga och utreda brott och i förlängningen öka tryggheten i samhället. De här förslagen är en del i regeringens kameraoffensiv där vi flyttar fram positionerna rejält på det här området. Det handlar om en enda sak – att steg för steg återupprätta tryggheten för alla hederliga medborgare i vårt land, säger justitieminister Gunnar Strömmer.

–  Äntligen kommer kommuner, regioner och myndigheter få möjlighet att agera snabbt och effektivt för att sätta upp kameror på platser där det behövs som mest. För Sverigedemokraterna är detta en självklar och nödvändig åtgärd för att stärka tryggheten i hela landet, säger Richard Jomshof, ordförande i justitieutskottet.

– Otryggheten i samhället har ökat de senaste åren. Regeringen gör nu stora satsningar för att trycka tillbaka våldsbrott och ordningsstörningar för ökad trygghet. Vi tar nu ännu ett steg och stärker kameraövervakningen på utsatta platser som ökar möjligheten att förhindra och klara upp brott, säger Torsten Elofsson, rättspolitisk talesperson för Kristdemokraterna.

Regeringen vill göra det enklare för kommuner, regioner och statliga myndigheter att börja använda kameror, samt ge brottsbekämpningen utökade möjligheter att använda kameror i sitt arbete. I propositionen föreslår därför regeringen ändringar i kamerabevakningslagen för att göra reglerna mer användbara och anpassade till dagens behov. Förslagen innebär bland annat:

* Kravet på tillstånd för kamerabevakning tas bort.
* Polisen och andra brottsbekämpande myndigheter får använda kameror på fler platser, inklusive platser med risk för allvarlig brottslighet.
* Möjligheterna för polisen att använda kameror i brådskande fall förbättras.
* Polismyndigheten och Säkerhetspolisen får använda teknik som känner igen registreringsnummer (ANPR-teknik) i hela landet utan att behöva göra en intresseavvägning.
* Nya och utvidgade undantag införs från kraven att informera om kamerabevakning som brottsbekämpande myndigheter bedriver från civila fordon eller drönare.

Lagändringarna föreslås träda i kraft den 1 maj 2025.
