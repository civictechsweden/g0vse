# EU har antagit ett sextonde sanktionspaket mot Ryssland på den tredje årsdagen av den fullskaliga invasionen av Ukraina

Sverige har varit drivande för att skärpa åtgärderna mot fartyg i den ryska skuggflottan, bland annat genom ett förbud mot att tillfälligt lagra rysk olja i EU:s hamnar. Ett sådant förbud införs nu. Sverige har tillsammans med andra medlemsstater drivit på för åtgärder mot rysk energi (inklusive naturgas), handel, finansiell sektor, kringgående av sanktioner och tredjeländers stöd till Rysslands krigsföring.

– Att vi idag den 24 februari, tre år efter Rysslands fullskaliga invasion, beslutat om ett sextonde sanktionspaket mot Ryssland sänder en mycket viktig signal om att vi fortsätter öka trycket mot Ryssland. Paketet omfattar viktiga åtgärder för att sanktionerna ska slå bredare och hårdare mot rysk ekonomi, säger utrikesminister Maria Malmer Stenergard.

Sanktionerna är ett av de främsta verktygen för att motverka Rysslands aggression och stödja Ukraina genom att begränsa den ryska statens inkomster och krigsförmåga.

Genom paketet utökas antalet sanktionslistningar med 74 fartyg samt 53 enheter som på olika sätt stödjer Rysslands militärindustriella komplex, samt 83 enheter och individer som på olika sätt hotar eller undergräver Ukrainas territoriella integritet, suveränitet och oberoende.
