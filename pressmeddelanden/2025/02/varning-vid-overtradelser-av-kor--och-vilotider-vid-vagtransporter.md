# Varning vid överträdelser av kör- och vilotider vid vägtransporter

– De nya reglerna är en efterlängtad reform för många transportföretag. Med en varning i stället för en sanktionsavgift får företagen möjlighet att rätta till felen och förstå vad de måste åtgärda för inte begå nya överträdelser. Det är viktigt för att de företag som vill göra rätt för sig ska få den möjligheten, samtidigt som trafiksäkerhet och sund konkurrens värnas, säger infrastruktur- och bostadsminister Andreas Carlson.

Vid överträdelser av reglerna om kör- och vilotider och färdskrivare ska transportföretag i vissa fall kunna meddelas en varning i stället för att påföras en sanktionsavgift. Detta förutsatt att en varning är tillräcklig med hänsyn till överträdelsens allvar och omständigheterna i övrigt. Ändringen träder i kraft den 1 januari 2026.

Sanktionsavgift ska inte heller påföras vid viss felaktig användning av diagramblad eller förarkort som inte påverkar registreringen av uppgifter. Dessa ändringar träder i kraft den 12 mars 2025.

Samtidigt har regeringen även beslutat om skärpningar som innebär att sanktionsavgift tas ut för överträdelser av reglerna om färdskrivare som har begåtts i ett annat land. Dessa ändringar träder också i kraft den 12 mars 2025.

Regeringen har även beslutat att överträdelser av anmälningskrav i yrkestrafikförordningen och taxitrafikförordningen ska leda till en sanktionsavgift i stället för dagens penningböter. Syftet är att förbättra regelefterlevnaden och säkerställa att sanktionen träffar rätt person. Ändringen gäller från 1 juli 2025.
