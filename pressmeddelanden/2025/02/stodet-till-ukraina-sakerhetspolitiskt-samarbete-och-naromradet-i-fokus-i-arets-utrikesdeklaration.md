# Stödet till Ukraina, säkerhetspolitiskt samarbete och närområdet i fokus i årets utrikesdeklaration

Deklarationen, som sammanfattar regeringens utrikespolitiska prioriteringar för 2025, innehåller ett antal fokusområden.

– Årets utrikesdeklaration presenteras i en svår säkerhetspolitisk tid. Vi – Sverige, EU och Nato – befinner oss i en långvarig och långtgående konfrontation med Ryssland. Ryssland kommer fortsätta utgöra ett allvarligt hot mot säkerheten i Europa, oavsett utfallet av kriget i Ukraina. Vår uppgift är ofrånkomlig: vi ska motverka Rysslands förmåga att göra oss skada, inte minst genom att stödja Ukraina, säger utrikesminister Maria Malmer Stenergard.

Stödet till Ukraina är regeringens främsta utrikespolitiska uppgift. Sverige har ökat stödet till Ukraina för varje år som kriget har pågått. Det totala stödet sedan Rysslands fullskaliga invasion inleddes uppgår till cirka 70 miljarder kronor.

– För Sverige är stödet till Ukraina inte bara en moralisk plikt, utan en investering i Europas och vår egen säkerhet, självständighet och frihet, säger utrikesministern.

Vidare understryks att Sverige fortsatt ska bygga säkerhet tillsammans med andra, framför allt som medlem i EU och Nato. Inom ramen för EU och Nato stärker vi nu vår motståndskraft mot försök att destabilisera våra samhällen, såsom cyberattacker, desinformation och sabotage av kritisk infrastruktur.

Utrikesministern lyfter även att jämställdhet är ett kärnvärde i svensk utrikespolitik.

–  Under 2025 innehar Sverige ordförandeskapet för UN Women’s styrelse. Som ordförande kommer vi driva det globala jämställdhetsarbetet framåt och framhålla vikten av kvinnors ekonomiska egenmakt, säger utrikesministern.
