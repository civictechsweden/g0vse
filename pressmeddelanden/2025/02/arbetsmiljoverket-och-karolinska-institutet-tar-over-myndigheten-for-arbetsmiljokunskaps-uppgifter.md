# Arbetsmiljöverket och Karolinska institutet tar över Myndigheten för arbetsmiljökunskaps uppgifter

- För att öka effektiviteten i statsförvaltningen bedömer regeringen att antalet myndigheter bör minska. Genom att samla uppgifter inom närliggande områden kan såväl en högre effektivitet som bättre kvalitet uppnås, säger jämställdhets- och arbetslivsminister Paulina Brandberg.

Sammanlagt handlar det om tre regeringsuppdrag där myndigheterna ska förbereda inordnandet och överföringen av Myndigheten för arbetsmiljökunskaps uppgifter.

Regeringen ger Arbetsmiljöverket i uppdrag att förbereda inordnandet av Myndigheten för arbetsmiljökunskaps samtliga uppgifter, förutom den del av uppgiften att följa och främja företagshälsovården som avser kompetensförsörjning.

Karolinska institutet får i uppdrag att förbereda inordnandet av den del av Myndigheten för arbetsmiljökunskaps uppgift att följa och främja företagshälsovården som avser kompetensförsörjning.

Myndigheten för arbetsmiljökunskap får i uppdrag att förbereda en överföring av den del av myndighetens uppgift att följa och främja företagshälsovården som avser kompetensförsörjning till Karolinska institutet. Myndigheten för arbetsmiljökunskap ska också förbereda en överföring av myndighetens övriga uppgifter till Arbetsmiljöverket samt förbereda en avveckling av myndigheten.

Utgångspunkten för genomförandet av uppdragen ska vara att myndigheternas befintliga uppgifter ska vara oförändrade och att uppgifterna ska utföras med bibehållen effektivitet och kvalitet.

Organisationsförändringarna ska träda i kraft senast den 1 januari 2026.
