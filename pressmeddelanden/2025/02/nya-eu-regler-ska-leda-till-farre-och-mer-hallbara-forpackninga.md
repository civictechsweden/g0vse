# Nya EU-regler ska leda till färre och mer hållbara förpackningar

Under 2022 genererade EU-invånare ca 186 kg förpackningsavfall per person, varav 36 kg kom från plastförpackningar. Det mesta av plastförpackningsavfallet i EU förbränns, vilket orsakar betydande växthusgasutsläpp. Förpackningar orsakar också mer än hälften av den marina nedskräpningen.

– Förordningen är ett viktigt steg i hållbarhetsarbetet där Europas förpackningar och förpackningsavfall behöver bli mer cirkulära. Svenska företag har stora möjligheter att bidra till mer hållbara förpackningar runt om i hela Europa och den här förordningen ger den svenska förpackningsindustrin möjlighet att stärka både sin innovationskraft och konkurrenskraft, säger klimat- och miljöminister Romina Pourmokhtari.

Den nya EU-förordningen syftar till att förebygga och minska förpackningsavfall, öka återanvändning och högkvalitativ materialåtervinning samt skapa en marknad för återvunnet material. Det ska också bli lättare för konsumenterna att återvinna samt återanvända förpackningar som alternativ till engångsförpackningar. Förordningen är en del av genomförandet av kommissionens gröna giv och bygger på kommissionens handlingsplan för en cirkulär ekonomi.

Eftersom det är en EU-förordning är den direkt tillämplig i medlemsländerna. Nationell lagstiftning behöver därför anpassas och kompletteras. Bestämmelserna i PPWR ska som utgångspunkt börja tillämpas den 12 augusti 2026, men ett flertal bestämmelser börjar tillämpas vid ett senare datum. Regeringen ger därför Naturvårdsverket i uppdrag att lämna förslag på hur det svenska regelverket ska anpassas och kompletteras med anledning av de nya EU-reglerna.
