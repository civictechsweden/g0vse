# Elisabeth Svantesson inbjuden till G20 under Sydafrikas ordförandeskap

– Det är glädjande att Sverige har blivit inbjudna att delta i G20:s finansspår. För första gången har vi denna unika möjlighet att som land delta i det multilaterala ekonomiska samarbetet i G20. Det är också en fantastisk möjlighet att bygga relationer och stärka Sveriges röst internationellt, säger Elisabeth Svantesson.

G20 är en framstående global arena där diskussioner förs om globala ekonomiska frågor, så som det världsekonomiska läget och internationella finansiella institutioner. Under Sydafrikas ordförandeskap arrangeras fyra möten på ministernivå, som finansminister Svantesson är inbjuden till. Inbjudan att delta i G20 sammanhänger även med Elisabeth Svantessons ordförandeskap i Världsbanken och Internationella Valutafondens (IMF) utvecklingskommitté (DC).

– Vi står inför en rad utmaningar, som exempelvis behovet av ökad tillväxt, en grön omställning och ett stabilt samarbete mellan världens största ekonomier, och vi behöver internationellt ekonomiskt samarbete för att klara av dessa utmaningar. Jag kommer att fokusera på frågor som är prioriterade för Sverige och givetvis koppla an till mitt uppdrag att leda Världsbanken och IMF:s utvecklingskommitté, säger finansministern.
