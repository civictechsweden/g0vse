# Svenska kraftnät skänker reservkraftaggregat till Ukraina

– I en skakig omvärld står det svenska stödet till Ukraina fast. Sverige kommer att stötta Ukraina så länge som det behövs. Ryssland angriper det ukrainska energisystemet återkommande. Reservkraftaggregaten är ett konkret exempel på hur Sverige kan stötta landets så hårt ansatta energiförsörjning och stötta upp kritisk infrastruktur, säger energi- och näringsminister Ebba Busch.

– Sverige har sedan 2022 stöttat Ukraina med utrustning för att säkra landets elförsörjning. Sverige fortsätter att bistå Ukraina med ett långsiktigt och hållbart civilt stöd med fokus på uppbyggnad och resiliens, bland annat inom energiområdet, säger Carl-Oskar Bohlin, minister för civilt försvar.

Det rör sig om tre dieseldrivna reservkraftaggregat som nyligen ersatts av nya aggregat enligt Svenska kraftnäts underhållsplan. I stället för att kasseras eller sparas i ett reservdelslager kan reservkraftaggregaten skänkas till Ukraina och komma till nytta där. Att kontinuerligt inventera om man har material över i samband med underhåll och reinvesteringar är ett uthålligt sätt att stödja Ukraina.

Dieseldrivna reservkraftaggregat kan användas för att försörja en verksamhet med el, exempelvis en trygghetspunkt, ett mindre sjukhus, eller en verksamhet i fält, även i fall då elnätet inte kan leverera el. Svenska kraftnät har använt reservkraftaggregaten i det svenska elsystemet för att kunna hantera störningar. Det blir upp till Ukraina att använda dem där de behövs bäst.
