# Ny chef för Svenska institutet för europapolitiska studier

Regeringen har vid dagens sammanträde beslutat att tillsätta Eva Sjögren som direktör och chef för Svenska institutet för europapolitiska studier (Sieps).

Eva Sjögren är i dag departementsråd i Näringsdepartementet och chef för sekretariatet för EU och internationella frågor i detta departement. Hon har lång och gedigen erfarenhet av att arbeta med EU-frågorna, både i Sverige och i Bryssel. Hon tillträder den nya tjänsten 1 april 2015.

Sieps är en myndighet vars målsättning är att ta fram forskningsrapporter, analyser och annat underlag som rör utvecklingen inom EU och göra detta tillgängligt för beslutfattare på olika nivåer samt aktivt delta i och skapa internationellt forskningsutbyte när det gäller EU-frågor. Sieps ska även tillhandahålla utbildningar i ämnen som rör EU som en del av kompetensförsörjningen i offentlig verksamhet.
