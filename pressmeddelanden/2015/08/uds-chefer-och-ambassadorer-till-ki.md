# UD:s chefer och ambassadörer till KI

Onsdagen den 26 augusti besöker närmare 150 UD\-chefer och ambassadörer Karolinska Institutet i Solna i samband med UD:s årliga chefsmöte.


– KI:s forskning och verksamhet är världsledande och en viktig del av det svenska varumärket, säger UD:s expeditionschef Fredrik Jörgensen.

För många av ambassaderna är det ett nyckeluppdrag att främja bilden av Sverige i utlandet och att stärka svensk export och handel. Den traditionella ambassadörsveckan är därför ett viktigt tillfälle för myndighetscheferna att förbereda sig inför det kommande året, att inspireras och lära sig mer om den senaste utvecklingen i Sverige.

Onsdagens besök på Karolinska Institutet inleds klockan 13 och modereras av professor Martin Ingvar. Programmet fokuserar bland annat på forskningens och utbildningens roll som internationella kontaktskapare.

– Karolinska Institutet har ett fantastiskt internationellt nätverk, konstaterar Fredrik Jörgensen.

I programmet deltar bland andra prorektor Kerstin Tham och Göran Tomson, professor i Global hälsa.
