# UD och Business Sweden diskuterar nya affärsmöjligheter i Centraleuropa med svenskt näringsliv

Det råder stor aktivitet i Centraleuropa. Gemensamma miljömål inom EU utgör en av drivkrafterna för moderniseringar och effektiviseringar inom miljö- och energisektorerna i regionen de närmsta åren. Många av dessa finansieras ur EU-fonder och det finns stora möjligheter för svenska företag. Under två halvdagar i Stockholm den 13 april och Göteborg den 14 april bjuder därför UD och Business Sweden in svenska företag till ett seminarium om hur man kan vinna mer framgång i EU-finansierade upphandlingar.

Sammanlagt handlar det om upphandlingar och investeringar för hundratals miljarder euro fram till 2020. Svenska företag har hittills varit blygsamt representerade i dessa upphandlingar, något som regeringen vill se en ändring på som ett led i den exportstrategi som just nu utarbetas.

Vid seminarierna kommer företagen att få information om aktuella affärsmöjligheter, EU-finansierade upphandlingar och hur ambassader och Business Sweden kan bistå för att företagen ska bli mer framgångsrika i dessa sammanhang. Medverkar gör svenska ambassadörer och handelssekreterare från Polen, Slovakien, Rumänien, Tjeckien, Ungern, Bulgarien, Slovenien, Kroatien. Seminariet öppnas av Eva Walder, utrikesråd för handelsfrågor.

Fr o m kl 12.30 finns möjlighet för media att träffa ambassadörerna och Business Swedens landchefer.

Föranmälan görs till Anna Ekberg, UD Press 0709-28 08 55. Medtag presslegitimation.

Måndag 13 april kl 12.30
Bankhallen, Utrikesdepartementet, Malmtorgsgatan 3, Stockholm
