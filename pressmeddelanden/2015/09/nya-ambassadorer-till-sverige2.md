# Nya ambassadörer till Sverige

Ambassadörerna från Storbritannien, Island, Sydafrika och Bosnien och Hercegovina överlämnade onsdagen den 23 september 2015 sina kreditivbrev till H.M. Konungen i högtidlig audiens på Stockholms slott. Kreditivbrevet är en fullmakt utfärdad av ambassadörens statschef. I och med att brevet nu är överlämnat till Sveriges statschef kan ambassadören från i dag fullt ut representera sitt land i Sverige.


## H.E. Mr David Cairns, Storbritannien

Storbritanniens nyutnämnde ambassadör David Cairns har tjänstgjort i utrikesministeriet sedan 1993\. Ambassadör Cairns har arbetat med handelsfrågor under stora delar av sin karriär. Under de senaste åren har han innehaft bland annat följande befattningar:

2010–2014: Chef för enheten Corporate Services, Estates \& Security, utrikesministeriet.

2006–2010: Chef för enheten för handel och investeringar vid ambassaden i Tokyo.

2002–2006: Chef för World Trade Organisation (WTO)\-enheten vid delegationen i Genève.

## H.E. Ms Estrid Brekkan, Island

Islands nyutnämnda ambassadör Estrid Brekkan, är född 1954 och har tjänstgjort i utrikesministeriet sedan 1974\. Hon har en statsvetarexamen från University of Maryland University College. Under de senaste åren har hon innehaft bland annat följande befattningar:

2013–2015: Avdelningsdirektör med ansvar för internationella organisationer och mänskliga rättigheter, direktoratet för internationella och säkerhetspolitiska frågor, generaldirektörens ställföreträdare, utrikesministeriet.

2008–2013: Ministerråd vid ambassaden i Paris.

2005–2008: Ambassadråd vid ambassaden i Oslo.

## H.E. Ms Faith Doreen Radebe, Sydafrika

Sydafrikas nyutnämnda ambassadör Faith Doreen Radebe är född 1952 och har en lång erfarenhet inom den sydafrikanska underrättelsetjänsten. Hon har en examen i journalistik och har även studerat juridik. Under de senaste åren har hon innehaft bland annat följande befattningar:

2010–2015: Generalinspektör för Sydafrikas säkerhetstjänst.

2006–2010: Ambassadör i Jamaica.

2003–2006: Juridisk specialist vid Sydafrikas säkerhetstjänst.

## H.E. Ms Vesna Čužić, Bosnien och Hercegovina

Bosnien och Hercegovinas nyutnämnda ambassadör Vesna Ćužić är född 1962 och har ej tidigare tjänstgjort i landets utrikesförvaltning. Hon har under de senaste åren innehaft följande befattningar:

1997–2015: Ordförande i föreningen ”International God\-parenthood for the Herzeg\-Bosnian Child”.

1995–1997: Marknadsföring och försäljning vid ett lokalt företag.

1992–1995: Engelsklärare på gymnasienivå.
