# Statsbesök i Frankrike 2-4 december 2014

Kung Carl XVI Gustaf och drottning Silvia avlägger statsbesök i Frankrike den 2–4 december 2014 på inbjudan av president François Hollande. Regeringen kommer att vara representerad.


Statsbesöket är ett utmärkt tillfälle att ytterligare stärka de nära politiska, ekonomiska och kulturella banden mellan Sverige och Frankrike. Teman för statsbesöket är vetenskap och forskning, miljö\- och integrationsfrågor samt Sverige som en kreativ kultur\- och livsstilsnation.

I samband med besöket anordnar den svenska ambassaden i Paris en vecka av kulturella aktiviteter och evenemang med koppling till hälsa, energi och innovation. Veckan går under namnet ”La Suède en lumière” (Sverige i ljus) och har ljuset, ett viktigt element i de svenska traditionerna, som symbol. Syftet är att väcka fransmännens nyfikenhet och intresse för Sverige som ett innovativt och miljömedvetet land.

För svenska företag ger statsbesöket möjlighet att bygga vidare på redan starka handelsförbindelser, knyta nya kontakter i Frankrike, visa upp Sverige som ett attraktivt investeringsland och undersöka förutsättningarna för svenska satsningar på den franska marknaden. Jens Spendrup, ordförande i Svenskt Näringsliv, leder tillsammans med Ylva Berg, vd för Business Sweden, den näringslivsdelegation som följer besöket.

## Ur programmet för statsbesöket 2\-4 december

### Tisdag 2 december

Den första dagen följs, efter välkomstceremonier, av möte med presidenten och på kvällen en statsbankett med president Hollande som värd.

För näringslivsdelegationen och franska affärskontakter arrangeras tillsammans med OECD ett ekonomiskt forum på temat grön tillväxt och globalisering. Internationellt erkända företagsledare och ekonomer deltar och diskuterar framtidens utmaningar.

### Onsdag 3 december

Miljö, hälsa och integration
Onsdagen går i vetenskapens och forskningens tecken. Kungen inviger den internationella högnivåkonferensen om miljö och energi som Frankrike och Sverige arrangerar tillsammans. Till konferensen har tongivande politiker, experter och företag bjudits in. Klimat\- och energifrågorna är centrala i Frankrike och förberedelserna för klimattoppmötet COP 21, som äger rum i Paris i slutet av nästa år, är i full gång.

Forskning inom hälsoområdet lyfts också fram denna dag. Drottning Silvia delar ut ett vetenskapspris för forskning inom barncancerområdet. Efter prisutdelningen inleds ett seminarium med fokus på unga forskare och utvecklingen av svensk\-franskt forskningssamarbete. Parallellt anordnas ett affärsinriktat evenemang på tema bioteknik för franska och svenska företag. Här visas prov på hur de senaste svensk\-franska forskningsrönen har omsatts i marknadsmogna tillämpningar.

Kultur och integration är andra frågor som berörs under statsbesöket, bland annat vid besök på kulturhuset ”Le Centquatre” i Paris. Kulturhuset erbjuder konstutställningar, konserter, teater, nycirkus och gatukonst med mera. ”Le Centquatre” har uppmärksammats för att ha skapat en livaktig mötesplats för ungdomars kulturskapande.

Onsdagens program avslutas med att kungaparet ger en svarsmiddag.

### Torsdag 4 december

Toulouse
Under statsbesökets tredje dag reser kungaparet till Toulouse, som är centrum för rymd\- och flygforskning och relaterad industri. Kungaparet besöker bland annat Airbus och det franska rymdinstitutet CNES, där betydande internationell forskning bedrivs inom respektive område. Besöket i Toulouse innefattar också kulturella inslag.

Statsbesöket avslutas sent torsdag eftermiddag.

## Medieackreditering

Svenska medierepresentanter behöver särskild ackreditering via UD för att kunna bevaka besöket på plats. Sista dag för ansökan är måndagen den 24 november 2014\.

- [Ansökan om ackreditering](http://ackreditering.ud.se/registration/statsbesok-i-frankrike-2-4-december-2014/)
För franska och internationella medier sker ackreditering via franska utrikesministeriet.
