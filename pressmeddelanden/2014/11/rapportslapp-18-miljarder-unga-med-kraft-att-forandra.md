# Rapportsläpp: 1,8 miljarder unga med kraft att förändra

Vad kan regeringar göra för att ta tillvara ungdomars drivkraft så att de aktivt bidrar till sin egen och andras utveckling, alla likas värde och rättigheter samt till fattigdomsminskning och utveckling i stort? Denna fråga söker FN:s befolkningsfond UNFPA besvara i sin senaste rapport ”The power of the 1,8 billion: adolescents, youth and the transformation of the future” som släpps den 18 november.


Omkring 1,8 miljarder människor är unga idag. Det är den största ungdomsgenerationen någonsin. Länder som försvarar dessa ungdomars rättigheter och ger dem tillgång till hälsa, utbildning och sysselsättning kommer att vara bättre rustade för framtiden än länder som inte gör det.

Samtidigt finns fortfarande många hinder för ungdomars utveckling, varav majoriteten är relaterade till fattigdom. Särskilt utsatta är unga flickor som gifts bort i tidig ålder och som saknar sexuell och reproduktiv hälsa och rättigheter.

Rapporten presenteras på Utrikesdepartementet, Fredsgatan 6 i Stockholm, kl. 14\.00\-15\.30 den 18 november. Media är välkommen att delta, vänligen medtag pressleg.

Utrikesråd Cecilia Björner kommer att hålla ett inledande anförande, och Björn Andersson, politisk rådgivare till chefen för UNFPA Babatunde Osotimehin presenterar rapporten. En panel bestående av ungdomar från Svenska FN\-förbundet, Sveriges ungdomsorganisationer (LSU) och RFSU kommer att debattera rapporten. Maria Andersson, RFSU:s generalsekreterare, modererar samtalet.
