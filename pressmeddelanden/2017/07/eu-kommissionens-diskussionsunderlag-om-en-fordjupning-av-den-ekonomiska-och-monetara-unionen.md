# EU-kommissionens diskussionsunderlag om en fördjupning av den ekonomiska och monetära unionen

Bakgrunden till diskussionsunderlaget är den vitbok om EU:s framtid som EU\-kommissionen lade fram i mars 2017\. Vitboken innehåller fem scenarier för hur EU skulle kunna utvecklas fram tills 2025\. I vitboken aviseras fem diskussionsunderlag på olika områden, varav EMU är ett.

Diskussionsunderlaget om EMU innehåller förslag på åtgärder för att färdigställa EMU. Åtgärder förespråkas inom tre områden 1\) finansiell union, 2\) ekonomisk och finanspolitisk union, och 3\) demokratiskt ansvarsutkrävande och euroområdets institutioner. Underlaget bygger i stora delar på rapporten Färdigställandet av EU:s ekonomiska och monetära union som publicerades 2015\. Syftet med underlaget är att stimulera en debatt om EMU och bidra till att man når en gemensam vision om dess framtida utformning.
