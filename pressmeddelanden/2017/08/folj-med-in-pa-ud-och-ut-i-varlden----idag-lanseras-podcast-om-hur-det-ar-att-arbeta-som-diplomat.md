# Följ med in på UD och ut i världen  - idag lanseras podcast om hur det är att arbeta som diplomat

I fem poddavsnitt samtalar journalisten Alexandra Pascalidou med utrikesminister Margot Wallström och fyra svenska diplomater om deras internationella uppdrag och Sveriges arbete i världen. Samtalen spänner över en mängd områden, som migration, arbetet i FN:s säkerhetsråd och Sveriges diplomatiska relationer med USA. Podden är UD:s första officiella podcast. Formatet öppnar upp för det goda samtalet och bjuder in allmänheten att lyssna.

– Vi tror att det finns många utrikespolitiskt intresserade som är nyfikna på vad vi gör på UD. Vi hoppas att poddberättelserna skapar en upplevelse av att följa med bakom kulisserna, och att lyssnarna lär känna ambassadörerna lite grann, säger Utrikesdepartementets kommunikationschef Anna Björkander.

De två första avsnitten av UD\-podden lanseras den 11 augusti. Därefter kommer ytterligare ett avsnitt varje vecka under tre veckor.

Först ut är Sveriges FN\-ambassadör i New York, Olof Skoog. Han beskriver sig som en vanlig man, uppvuxen i en liten by utanför Lund, som hamnat i ett superspännande sammanhang. Han berättar om arbetet i FN:s säkerhetsråd, och hur han hanterar svåra känslor och håller hoppet uppe gällande läget i världen. Vi får också reda på hur det är att ha en fru som valt samma yrke, och som arbetar på andra sidan jordklotet. Veckopendling, berättar Olof Skoog, har fått en ny betydelse, eftersom det nästan tar en vecka att resa till hans fru och son i Indonesien.

I avsnitt 2 berättar Utrikesdepartementets samordnare för migrations\- och flyktingfrågor, Nicola Clase, om en spännande resa på cykel längs slingriga vägar i Afrika. Avsnittets tonvikt ligger på flykting\- och migrationspolitik, men lyssnaren får också höra om Nicola Clases passion för schlager, en passion som inte bara handlar om musik utan även politik.

**11 augusti:**
\#1 Olof Skoog, FN\-ambassadör vid Sveriges ständiga representation vid Förenta Nationerna

\#2 Nicola Clase, Utrikesdepartementets samordnare för migrations\- och flyktingfrågor

**18 augusti:**
\#3 Björn Lyrvall, ambassadör i Washington

**25 augusti:**
\#4 Veronica Bard, ambassadör vid representationen i Genève

**31 augusti:**
\#5 Margot Wallström, utrikesminister

Lyssna på UD\-podden på iTunes, Acast eller här:
[https://soundcloud.com/utrikesdepartementet\-863215415](https://soundcloud.com/utrikesdepartementet-863215415 "Soundcloud")
