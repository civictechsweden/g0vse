# Ambassadör för barn och väpnad konflikt utses

Sverige kommer under sina två år i FN:s säkerhetsråd att vara ordförande i FN:s arbetsgrupp för barn och väpnad konflikt (Children and Armed Conflict, CAAC). Uppdraget innebär ett ansvar att verka för arbetsgruppens effektivitet och genomförande av sitt mandat. Sveriges FN\-ambassadör Olof Skoog är under de kommande två åren ordförande i arbetsgruppen.

Gufran Al\-Nadaf har utsetts till ambassadör för frågor om barn och väpnad konflikt. Hon kommer att vara baserad på Utrikesdepartementet i Stockholm och ansvara för samordningen av arbetet för barn och väpnad konflikt inom Sveriges utrikes\-, och utvecklingspolitik. Att höja den svenska profilen för dessa frågor ligger i linje med regeringens höga ambitioner avseende arbetet för mänskliga rättigheter, barns rättigheter och internationell humanitär rätt. Det är även nära kopplat till handlingsplanen för kvinnor, fred och säkerhet.

Gufran Al\-Nadaf har tidigare tjänstgjort som Sveriges ambassadör i Argentina och har bland annat arbetat på UD:s Mellanöstern\- och Nordafrikaenhet, enheten för Asien och Oceanien samt UD:s kommunikationsenhet. Al\-Nadaf har också varit stationerad i Lima och Damaskus, där hon arbetade med Libanon\-portföljen.
