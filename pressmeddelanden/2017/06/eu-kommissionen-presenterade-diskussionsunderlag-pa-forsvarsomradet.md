# EU-kommissionen presenterade diskussionsunderlag på försvarsområdet

I mars 2017 lämnade EU-kommissionen en så kallad vitbok om EU:s framtid. Vitboken innehåller fem scenarier för hur EU skulle kunna förändras fram till 2025 beroende på vilken riktning man väljer att gå. Avsikten är också att Europeiska rådet ska anta slutsatser om framtidsfrågor i december 2017.

För att fördjupa diskussionen ytterligare presenterar kommissionen under året diskussionsunderlag på fem områden. Ett av dessa rör EU:s framtida försvar. Kommissionens dokument kommer att diskuteras vid högnivåkonferensen om säkerhet och försvar i Prag den 9 juni, där bland annat kommissionsordförande Juncker kommer att delta.
Sverige ser EU-kommissionens diskussionsunderlag som ett av flera inlägg i en pågående allmän debatt om EU:s framtid och att mycket återstår innan en gemensam linje kan slås fast.
