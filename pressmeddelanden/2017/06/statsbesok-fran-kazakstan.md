# Statsbesök från Kazakstan

Den 12–13 oktober 2017 besöker Kazakstans president Nursultan Nazarbajev Sverige på inbjudan av H.M. Konungen. Regeringen kommer att delta med flera ministrar.


Kazakstan är ett av regeringens 26 prioriterade länder för handels\- och näringslivsfrämjandet. Det finns potential att ytterligare öka handelsutbytet. Kazakstan genomför genomgripande förändringar av flera samhällssektorer och intresset för svenska lösningar är stort, bland annat inom hållbar stadsplanering, som är ett av områdena som står i fokus för besöket.

Både Sverige och Kazakstan har under 2017 och 2018 icke\-permanenta platser i FN:s säkerhetsråd. Ett gemensamt intresse finns för dialog och samarbete kring de frågor som står på säkerhetsrådets dagordning samt kring frågor om säkerhet och utveckling i Centralasien och för nedrustning och icke\-spridning.

Det två dagar långa besöket kommer att äga rum i Stockholm.

Mer information om program och deltagare kommer att publiceras närmare besöket.
