# Bistånds- och utrikeshandelsminister Johan Forssell till Ukrainakonferens i Paris 13 december

Målet med konferensen är att stärka Ukrainas civila infrastruktur som i hög grad förstörts på grund av ryska bombningar. Miljontals människors tillgång till energi, värme, vatten och sjukvård är starkt påverkad och Ukraina har behov av stort stöd, i konkreta donationer och finansiellt stöd för vidare upphandling av material.

– Det stora paket som regeringen beslutade om för två veckor sedan innehåller stöd som kommer väl till användning nu när vintern har kommit också i Ukraina. Stödet i vinterpaketet på 720 miljoner kronor kanaliseras via våra partners Världsbanken, Nefco, Ukrainska Röda Korset, Danish Refugee Council och World Food Program, säger bistånds\- och utrikeshandelsminister Johan Forssell.

– I dag i Paris kommer jag också att meddela att Sverige avser skicka ytterligare stöd, i form av 600 miljoner kronor via Världsbanken, särskilt öronmärkt för Ukraina, säger Johan Forssell.

Sverige har under året bidragit med stort stöd till Ukraina militärt, ekonomiskt och humanitärt. Via MSB, myndigheten för samhällsskydd och beredskap har generatorer, elnätsreparation, sjukvårdsmaterial, brandskyddsutrustning, tält och tillfälliga bostäder med mera levererats till Ukraina. Leveranser av 70 ton generatorolja och mobila pontonbroar förbereds också.

– Med detta extra stöd via Världsbanken bidrar Sverige till att hjälpa Ukraina i sin långsiktiga återuppbyggnad av landet, säger Johan Forssell.
