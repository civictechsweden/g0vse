# Nytt uppdrag ska stärka arbetet med att motverka felaktiga utbetalningar av statliga stöd till företag

– Det är viktigt att statliga stöd bara går till dem som är berättigade till det. Idag är kunskapen om hur myndigheter och organisationer arbetar för att säkerställa korrekta utbetalningar av statliga stöd till företag begränsad. Vi behöver se till att berörda aktörer har förutsättningar att förhindra felaktiga utbetalningar, och att stöd inte betalas ut till oseriösa företagare eller till kriminella. Uppdraget till Statskontoret är en del i detta arbete, säger finansminister Elisabeth Svantesson.

Inom ramen för uppdraget ska Statskontoret analysera om det finns behov av förändrade regelverk liksom lämna förslag till åtgärder som kan minska riskerna för felaktiga utbetalningar.

Uppdraget kompletterar den utredning som tillsatts med uppgift att bl.a. undersöka hur ett särskilt straffrättsligt skydd, motsvarande det som finns i bidragsbrottslagen, kan införas för statliga stöd till företag och andra juridiska personer (Ett effektivt straffrättsligt skydd för statliga stöd till företag, dir. 2022:25\).

De statliga myndigheter och organisationer som omfattas av Statskontorets kartläggning och analys är Energimyndigheten, Folkbildningsrådet, Kulturrådet, Myndigheten för ungdoms\- och civilsamhällesfrågor, Naturvårdsverket, Riksidrottsförbundet, SISU Idrottsutbildarna och Skolverket.

Statskontoret ska redovisa uppdraget senast i december 2023, men löpande informera Finansdepartementet om hur arbetet fortgår.
