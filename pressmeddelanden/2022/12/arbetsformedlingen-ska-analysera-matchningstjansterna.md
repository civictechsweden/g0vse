# Arbetsförmedlingen ska analysera matchningstjänsterna

Arbetsförmedlingen ska redovisa och beskriva utvecklingen i de utvecklade matchningstjänsterna. Det handlar bl.a. om vilket slags stöd som deltagare tar del av inom tjänsterna och stödets omfattning i tid samt resultaten för deltagarna i form av övergångar till arbete eller utbildning. Det handlar också om att analysera hur stödet och resultaten varierar mellan olika grupper av deltagare och beroende på deltagarnas bedömda jobbchanser.

– Att minska långtidsarbetslösheten är en av mina högsta prioriteringar och vi måste möjliggöra för fler människor att komma ut på arbetsmarknaden. Mer behöver göras för att människor ska kunna lämna smärtan i arbetslöshet och utanförskap. Fler ska bli samhällsbyggare precis som alla andra som går till jobbet. Därför ger regeringen Arbetsförmedlingen i uppdrag att fortsätta sitt arbete med att analysera matchningstjänsterna, säger arbetsmarknads\- och integrationsminister Johan Pehrson.

Uppdraget ges till Arbetsförmedlingen genom myndighetens regleringsbrev för 2023 och Arbetsförmedlingen ska redovisa och beskriva utvecklingen av matchningstjänsterna till Regeringskansliet (Arbetsmarknadsdepartementet) senast den 13 april 2023 och senast den 3 oktober 2023\.
