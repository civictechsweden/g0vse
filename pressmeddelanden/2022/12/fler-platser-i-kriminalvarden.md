# Fler platser i Kriminalvården

Det är angeläget för regeringen att säkra utbyggnaden av Kriminalvården och möjliggöra ytterligare platskapacitet i anstalter och häkten runtom i landet. Därför har regeringen beslutat att bevilja framställningar från Kriminalvården om att få ingå hyresavtal för anstalts- och häktesplatser. Beslutet avser avtal på närmare nio år på orterna Göteborg, Luleå, Nyköping, Umeå och Ystad. Det innebär att antalet platser på de aktuella orterna ökar med 220 platser nästa år.

– En av regeringens viktigaste uppgifter är att trycka tillbaka den grova brottsligheten. Det kräver en utbyggnad av Kriminalvården och fler anstalts- och häktningsplatser. Det här blir nu ett mycket viktigt tillskott för Kriminalvården i hela landet, säger justitieminister Gunnar Strömmer.

Regeringen avser också i närtid att återkomma med beslut gällande flera framställningar från Kriminalvården för att säkra den fortsatta utbyggnaden i hela landet.
