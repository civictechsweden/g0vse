# Handel i fokus när bistånds- och utrikeshandelsminister Johan Forssell besöker Indien

– Sverige och Indien har ett välutvecklat samarbete inom bland annat innovation, hälsa och energi. Det finns en stor potential för ökat handelsutbyte, vilket båda länderna skulle tjäna på. Det handlar om möjlighet till tusentals nya jobb i Sverige, samtidigt som vi kan bidra till Indiens utveckling och gröna omställning, säger bistånds- och utrikeshandelsminister Johan Forssell.

Indiens starka ekonomiska tillväxt och stora hemmamarknad gör landet till en allt viktigare marknad för svenska företag. Handeln mellan Sverige och Indien har ökat markant under senare år och ett växande antal svenska företag har etablerat sig i Indien.

Bistånds- och utrikeshandelsministern kommer att delta i ett svensk-indiskt affärsforum tillsammans med svenska startup-företag. Statsrådet kommer att ha bilaterala möten med regeringsföreträdare och deltar även i ambassaden New Delhis stora årliga främjarevenemang Nobel Memorial Week.
