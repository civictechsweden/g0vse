# Fler insatser för att förbättra förlossningsvården

– Trots en omfattande nationell satsning sedan 2015 är förlossningsvården inte tillräckligt tillgänglig, jämlik och personcentrerad. Det finns för stora skillnader i processer och resultat mellan olika regioner och förlossningskliniker. Det finns också omotiverade skillnader i vård för olika grupper av kvinnor. För att komma till rätta med de utmaningar som finns inom mödrahälsovården och förlossningsvården måste vi göra mer, säger sjukvårdsminister Acko Ankarberg Johansson.

Regeringen ser behov av att genomföra fler insatser för att komma till rätta med de utmaningar som finns inom mödrahälsovården och förlossningsvården. En del i detta är att ta ett samlat grepp om det nationella kunskapsstödet som ska vara vägledande för regionerna i arbetet med att utveckla mödrahälsovården och förlossningsvården, inbegripet eftervården.

Socialstyrelsens uppdrag att ta fram nationella riktlinjer till förlossningsvården utvidgas till att även omfatta stöd för den kliniska verksamheten i mödrahälsovården och förlossningsvården. I detta ingår ett medicinskt basprogram för mödrahälsovårdens arbete under graviditet och ett kunskapsstöd för normalförlossningar. Regeringen bedömer att det samlade kunskapsstödet för verksamheten kan lägga en grund för en mer jämlik och personcentrerad mödrahälsovård och förlossningsvård som tar hänsyn till kvinnors olika förutsättningar och behov.

Regeringen förlänger också deluppdraget att förbereda och stödja implementeringen av nationella riktlinjer för förlossningsvården och kompletterande kunskapsstöd. Uppdraget ska i stället redovisas den 30 december 2023.

Totalt beräknas 11 100 000 kronor för 2023 att avsättas för uppdraget under förutsättning att riksdagen anvisat medel för det aktuella anslaget.
