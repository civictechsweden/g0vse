# Internationell handel med delar från gråhaj regleras

Hajar spelar en viktig roll i de marina ekosystemen. De senaste 50 åren har gråhajspopulationerna minskat kraftigt på grund av överfiske eller att hajarna fångas som bifångst.

På CITES COP 19 antogs värdlandet Panamas förslag att lista hela familjen gråhajar, vilken omfattar mer än 50 arter. Listningen innebär att handeln med fenor, kött och andra delar från gråhajar nu kommer att regleras.

− För arter som hotas av internationell handel är varje listning ett viktigt steg mot en hållbar förvaltning och för att stoppa den oroväckande utrotningen av djur och växter, säger klimat- och miljöminister Romina Pourmokhtari.

Under partsmötet listades också drygt 150 tropiska timmerproducerande arter samt över 200 reptil- och groddjursarter.
