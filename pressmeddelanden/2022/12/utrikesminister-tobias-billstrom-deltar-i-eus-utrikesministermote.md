# Utrikesminister Tobias Billström deltar i EU:s utrikesministermöte

– EU måste fortsätta att stödja Ukraina och sätta press på Ryssland. Beslutet om ett pristak på rysk olja var viktigt. Sverige vill nu att EU går vidare och beslutar om ett nionde paket med sanktioner mot Ryssland, säger utrikesminister Tobias Billström.

På dagordningen för EU:s utrikesministermöte står Rysslands aggression mot Ukraina, Iran och andra aktuella frågor. Utrikesministrarna väntas fatta beslut om sanktioner mot ytterligare aktörer med anledning av situationen för mänskliga rättigheter i Iran, liksom ytterligare listningar med anledning av att Iran har försett Ryssland med drönare.

– Sverige fördömer kraftfullt de pågående kränkningarna av mänskliga rättigheter i Iran. EU sänder genom de nya sanktionerna en skarp och tydlig signal till regimen i Teheran, säger utrikesminister Tobias Billström.

EU:s utrikesministrar kommer även att ha ett möte med utrikesministrarna från det Östliga partnerskapet.
