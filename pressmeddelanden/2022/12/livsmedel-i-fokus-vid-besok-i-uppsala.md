# Livsmedel i fokus vid besök i Uppsala

Landsbygdsminister Peter Kullgren inleder dagen i Uppsala med att besöka Sveriges lantbruksuniversitet (SLU) där han bland annat kommer att höra om riksskogstaxeringen och dess 100 års jubileum nästa år. Riksskogstaxeringen är resultatet av en årlig stickprovsinventering av hela Sveriges skogsareal.

På SLU kommer besöket även handla om ökad cirkularitet i livsmedelssektorn och framtidens livsmedelproduktionssystem som ska klara klimatförändringar och gynna biologisk mångfald.

Därefter besöker Peter Kullgren Statens veterinärmedicinska anstalt (SVA) och dess avdelning för mikrobiologi. Landsbygdsministern kommer också att besöka en obduktionssal och avdelningen för patologi och viltsjukdomar.

Peter Kullgren avrundar dagen med att besöka Livsmedelsverket för att närmare lära känna myndighetens verksamhet.
