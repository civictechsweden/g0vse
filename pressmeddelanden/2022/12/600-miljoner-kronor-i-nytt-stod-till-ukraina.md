# 600 miljoner kronor i nytt stöd till Ukraina

– Som inkommande EU\-ordförande vill jag skicka en stark signal om att Sverige står sida vid sida med Ukraina. EU är Ukrainas framtid. Det ska det inte råda något tvivel om, säger bistånds\- och utrikeshandelsminister Johan Forssell.

Sedan Rysslands fullskaliga invasion av Ukraina i februari 2022 har fattigdomen i landet mångdubblats. Miljontals människor har ingen eller osäker tillgång till energi, värme, vatten och sjukvård. För att återuppbygga Ukraina och öka landets motståndskraft mot den ryska aggressionen krävs investeringar.

Den 13 december kommer Johan Forssell medverka på en konferens i Paris, som syftar till att samla stöd för att stärka Ukrainas civila infrastruktur.

– Då kommer jag ta tillfället i akt och berätta om det svenska stödet till Världsbankens nya satsning. Inte minst för att få fler länder att ansluta sig till initiativet, säger Johan Forssell.

Sverige har under 2022 bidragit med ett stort stöd till Ukraina, militärt, ekonomiskt och humanitärt. I november offentliggjorde regeringen Sveriges hittills största stödpaket till Ukraina.
