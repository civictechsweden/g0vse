# Åtgärder mot olaglig spelverksamhet och organiserad brottslighet inom idrotten

– Genom förslagen tar regeringen viktiga steg i arbetet mot olaglig spelverksamhet och matchfixning, något som bland annat är en intäktskälla för den organiserade brottsligheten. De här förslagen bidrar till att skapa bättre ordning på spelmarknaden, förbättrar brottsbekämpningen och ökar skyddet för svenska konsumenter, säger finansmarknadsminister Niklas Wykman.

Den stora och snabba omsättningen av pengar inom spelverksamhet skapar betydande risker för att den utnyttjas av olagliga aktörer och för manipulering av sporthändelser kopplad till vadhållning, så kallad matchfixning. Både Spelinspektionen och Statskontoret har konstaterat att mer behöver göras för att motverka olagligt spel. Syftet med de förslag som regeringen nu överlämnar till riksdagen är att minska de negativa konsekvenserna av spelande och skapa en högre säkerhet i spelen genom att stänga ute olagliga aktörer från den svenska spelmarknaden och motverka matchfixning. Matchfixningsproblematiken omfattar alltifrån enskilda idrottares eller funktionärers brottslighet till organiserade kriminella nätverk och är därför en prioriterad fråga och en del av regeringens arbete för att pressa tillbaka den allvarliga kriminaliteten.

Regeringen föreslår bland annat:

* En möjlighet för regeringen att besluta om vilka uppgifter om betalningsförmedling som betaltjänstleverantörer ska vara skyldiga att lämna för att skapa ett effektivare system för betalningsblockeringar till olicensierat spel
* En möjlighet för Spelinspektionen att köpa speltjänster online under dold identitet, så kallat testköp, för att kontrollera att spellagens licenskrav och främjandeförbud efterlevs
* Utökade möjligheter för spelbolag och idrottsförbund att behandla personuppgifter för att motverka matchfixning
* En skyldighet för spelbolag att lämna ut uppgifter till Polismyndigheten som behövs för en utredning om brott i samband med spel

Lagändringarna föreslås träda i kraft den 1 juli 2023\.
