# Regeringen ger Folkhälsomyndigheten i uppdrag att fortsätta övervaka utvecklingen av covid-19

– Regeringen följer situationen med den ökande smittspridningen av covid-19 i Kina och det pågår en tät dialog mellan EU:s medlemsländer om detta. EU:s smittskyddsmyndighet och Folkhälsomyndigheten bedömer att det i nuläget inte finns epidemiologiska skäl att införa restriktioner för inresande från Kina. Förutsättningarna kan dock komma att ändras snabbt och regeringen är redo att agera vid behov, säger socialminister Jakob Forssmed.

Folkhälsomyndigheten ska inom ramen för det hittills beslutade uppdraget bland annat bevaka den nationella testningen för coronaviruset, genomföra nationell mikrobiell övervakning av coronaviruset och dess varianter, se till att det finns kapacitet tillgänglig för sekvensering och annan analys av coronavirusets varianter samt genomföra studier och undersökningar för att öka kunskapen om viruset och dess spridning.

Vidare ska Folkhälsomyndigheten ge regionerna vägledning och rekommendationer för testning och smittspårning.
