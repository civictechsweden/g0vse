# EU antar preliminär överenskommelse om skärpning av utsläppshandelssystemet (ETS) och införandet av en social klimatfond

Överenskommelsen är en del i arbetet med EU:s så kallade Fit for 55-paket. Flera omfattande förslag återstår dock att förhandla under det svenska ordförandeskapet.

– Sverige har i förhandlingarna om EU ETS varit pådrivande för många frågor, inte minst för att säkerställa en rättvis konkurrenssituation för de svenska företag som ligger i framkant av industriomställningen. Det är positivt att vi har fått gehör för dessa ståndpunkter och att systemet nu kommer gynna de aktörer som leder utvecklingen, säger klimat- och miljöminister Romina Pourmokhtari.

Regeringen har i slutförhandlingarna betonat att målen i EU:s klimatlag ska nås på ett samhällsekonomiskt effektivt sätt. Regeringen har i förhandlingarna strävat efter att begränsa den sociala klimatfondens omfattning samt att utsläppshandeln för vägtransporter och byggnader ska införas först 2027. Samtidigt menar regeringen att effekterna för slutkonsument av omställningen kan behöva kompenseras för genom offentliga styrmedel som t.ex. klimatfonden möjliggör. Regeringen menar att eventuella höjda drivmedelspriser för slutkonsument måste undvikas.

Överenskommelsen innebär inte att EU-budgeten justeras eller att några nya egna medel införs.
