# Spelinspektionen får i uppdrag att öka kunskapen om varför spelare väljer att stänga av sig från spel och undersöka om de fortsätter att spela hos spelbolag som saknar licens

– Möjligheten att stänga av sig från spel via spelpaus.se är en viktig åtgärd för att motverka spelmissbruk och skydda konsumenter. Det saknas dock tillräcklig kunskap om varför personer stänger av sig från spel och hur stor andel av de avstängda som väljer att spela hos spelbolag utan svensk licens, något som bland annat Statskontoret har lyft som ett problem. Därför ger vi Spelinspektionen i uppdrag att kartlägga detta, säger finansmarknadsminister Niklas Wykman.

I uppdraget ingår även att utreda förutsättningarna för och behovet av att kunna erbjuda fler eller andra alternativ för avstängning på spelpaus.se.

Alternativen kan exempelvis handla om det bör erbjudas fler val av längden på avstängningen eller om det bör vara möjligt att välja vilka spelformer som man vill bli avstängd från.

Uppdraget ska redovisas senast den 31 oktober 2023\.
