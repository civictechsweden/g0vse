# Förlängd tid för utredning om statens ansvar för flygplatser

Enligt tidigare beslut skulle uppdraget redovisas den 15 december 2022, men utredningstiden förlängs nu till den 15 februari 2023.

I uppdraget ingår att analysera och ta fram förslag till en långsiktigt hållbar inriktning för statens ansvar för flygplatserna i Sverige, så att behoven av en grundläggande tillgänglighet för medborgare, näringsliv och samhällsviktigt flyg i hela landet tillgodoses.

– Flyget är ett viktigt kollektivfärdmedel för att hela Sverige ska fungera. Det har en stor betydelse för svensk ekonomi och svenska företags konkurrenskraft. Nu förlänger vi uppdraget till Peter Norman och jag ser fram emot att ta del av utredningen i februari, säger infrastruktur- och bostadsminister Andreas Carlson.
