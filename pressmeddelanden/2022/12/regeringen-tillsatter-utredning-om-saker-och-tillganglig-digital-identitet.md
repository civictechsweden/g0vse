# Regeringen tillsätter utredning om säker och tillgänglig digital identitet

– En e-legitimation är nödvändig för att få tillgång till det digitala samhället. Dock saknas idag i Sverige en e-legitimation som uppfyller kraven om högsta tekniska säkerhet och det finns brister i de e-leg som idag finns, bl.a. gällande säkerställande av faktiskt identitet. Därför behöver säkerheten i systemet stärkas och så många som möjligt få tillgång till en e-legitimation av högsta tillitsnivå, säger civilminister Erik Slottner.

Utredningen ska föreslå hur en digital identitetsplånbok ska utfärdas enligt kraven från den kommande EU-förordningen eIDAS II. En digital identitetsplånbok ska kunna användas både on- och offline och kan exempelvis användas för att öppna ett bankkonto eller deklarera i alla EU-länder. Individen själv ska ha full kontroll över vilken data man delar med sig av.

Till särskild utredare förordnar regeringen rådmannen Henrik Ardhede som tidigare varit särskild utredare i Utredningen om betrodda tjänster (I 2020:01) som utredde sakfrågor som hänger tätt samman med e-legitimationer och eIDAS.

Uppdraget ska delredovisas senast den 16 oktober 2023 och slutredovisas senast den 31 maj 2024.
