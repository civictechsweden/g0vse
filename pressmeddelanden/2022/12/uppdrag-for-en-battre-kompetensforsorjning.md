# Uppdrag för en bättre kompetensförsörjning

I uppdraget ingår åtgärder för att förbättra den yrkesmässiga och geografiska rörligheten bland arbetssökande utifrån kompetensförsörjningsbehov hos arbetsgivare. Arbetsförmedlingen ska bland annat använda vägledning, platsförslag och platsanvisningar, samt uppföljning av arbetssökandes sökaktivitet. Myndigheten ska också fortsätta att utveckla arbetet med kompetensförsörjning vid stora företagsetableringar och företagsexpansioner.

– Regeringen lägger nu om arbetsmarknadspolitiken för att fler ska komma i arbete och känna att de bidrar till det gemensamma. Då är det viktigt med rätt kompetens på rätt plats. Vi måste stärka kompetensförsörjningen och Arbetsförmedlingen spelar en viktig roll i detta, säger arbetsmarknads\- och integrationsminister Johan Pehrson.

Arbetsförmedlingen ska utveckla och förbättra arbetet med arbetsgivarkontakter och vidta andra nödvändiga åtgärder för att öka antalet deltagare i arbetspraktik, arbetsmarknadsutbildning, lönebidrag och andra subventionerade anställningar.

Arbetsförmedlingen ska också särskilt utveckla arbetsgivarkontakter för att stödja de arbetssökande som står långt ifrån arbetsmarknaden. Ett fortsatt högt antal deltagare i matchningstjänster kan bidra till fler kontakter med arbetsgivare och bättre möta arbetsgivares kompetensförsörjningsbehov.

Uppdraget ges till Arbetsförmedlingen genom myndighetens regleringsbrev för 2023 och ska redovisas till Regeringskansliet (Arbetsmarknadsdepartementet) senast den 13 oktober 2023\.
