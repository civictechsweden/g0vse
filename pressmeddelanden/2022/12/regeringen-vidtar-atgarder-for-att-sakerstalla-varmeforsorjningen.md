# Regeringen vidtar åtgärder för att säkerställa värmeförsörjningen

Rysslands krig mot Ukraina har ökat risken för gasbrist i vinter. Det är främst fjärrvärmeanläggningar i sydvästra Sverige som använder gas som bränsle. Regeringens beslut innebär att byte av bränsle kan ske genom en anmälan i stället för att tillståndet ändras. På så sätt kan anläggningarna snabbt byta bränsle och fortsätta producera värme även vid gasbrist.

– Om regeringen inte agerar skulle en brist på gas orsaka allvarliga konsekvenser för värmeförsörjningen redan i vinter. Det kan till exempel handla om låga temperaturer inomhus och brist på varmvatten. Regeringen bedömer att ändringarna är helt nödvändiga för att säkerställa värmeförsörjningen de närmast kommande säsongerna, säger klimat- och miljöminister Romina Pourmokhtari.

Ändringarna träder i kraft den första januari 2023 och gäller till och med den 31 maj 2024. Det är redan nu möjligt att komma in med en anmälan om bränslebyte till tillsynsmyndigheten.
