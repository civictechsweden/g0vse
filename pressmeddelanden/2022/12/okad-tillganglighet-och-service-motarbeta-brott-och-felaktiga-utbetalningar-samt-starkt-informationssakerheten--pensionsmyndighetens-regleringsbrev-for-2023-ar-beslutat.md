# Ökad tillgänglighet och service, motarbeta brott och felaktiga utbetalningar samt stärkt informationssäkerheten – Pensionsmyndighetens regleringsbrev för 2023 är beslutat

\- Genom uppdragen i regleringsbrevet stärks ett antal prioriterade områden, bland annat förbättrad service och tillgänglighet, arbetet mot bidragsbrott och felaktiga utbetalningar samt ökad informationssäkerhet. Det här är prioriterade frågor och myndigheten behöver stå rustad för att möta de förväntningar och krav som ställs av samhället, säger äldre\- och socialförsäkringsminister Anna Tenje.

Myndigheten får i uppdrag att minska handläggningstider för nyansökningar, ändringsärenden, omprövningar och återkrav när det gäller bostadstillägg.

Myndigheten får också i uppdrag att arbeta mer för att upptäcka och motverka felaktiga utbetalningar.  Arbetet omfattar alltifrån att upptäcka felaktiga utbetalningar till redovisning av totalbeloppen och återkrav av desamma samt polisanmälningar när misstanke om brott föreligger.

Det rådande omvärldsläget ställer höga krav på myndigheterna vad det gäller informationssäkerhet. Pensionsmyndigheten ska därför redogöra för utvecklingen av informationssäkerhet inom myndigheten och hur myndigheten planerar för att möta framtida behov. Myndigheten ska redogöra för:

* åtgärder som myndigheten har vidtagit för att utveckla den interna styrningen och uppföljningen av informationssäkerhetsarbetet,
* hur medarbetarnas arbete på distans påverkar informationssäkerheten och om åtgärder för att hantera identifierade risker har vidtagits,
* om en analys har gjorts av om hot och sårbarheter för myndigheten har förändrats i och med det rådande omvärldsläget, samt om åtgärder har vidtagits eller planerats för att minska eventuella identifierade risker med anledning av detta.
