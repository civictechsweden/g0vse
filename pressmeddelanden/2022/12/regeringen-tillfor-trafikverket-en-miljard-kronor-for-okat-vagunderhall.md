# Regeringen tillför Trafikverket en miljard kronor för ökat vägunderhåll

– I Sverige finns en underhållsskuld när det kommer till vägnätet. Vi satsar därför en miljard kronor på utökat vägunderhåll. Det kommer bidra till att förbättra framkomligheten i hela landet och trygga en konkurrenskraftig infrastruktur, säger infrastruktur\- och bostadsminister Andreas Carlson.

Det finns stora behov inom vägunderhållet och därför omprioriterar regeringen i budgeten för 2023 en mindre del av järnvägsunderhållet, 750 miljoner kronor, till vägunderhåll. Därutöver avsätter regeringen ytterligare 250 miljoner kronor till vägunderhåll.

Omfördelning mellan väg och järnväg drabbar inte järnvägsunderhållet negativt, då Trafikverket meddelat att de inte kan omsätta dessa medel i järnvägsunderhåll förrän flera år framåt i tiden. För att de medel som avsatts ska ge så stor samhällsnytta som möjligt de närmaste åren föreslår Trafikverket därför att de omfördelas.

– Sammantaget innebär detta att statens medel kan användas på ett så effektivt sätt som möjligt och innebär att fler planerade projekt kan genomföras, säger Andreas Carlson.

Trafikverket ansvarar för att planera och prioritera verksamheten och därmed för hur medlen i satsningen ska användas, det vill säga vilka åtgärder som bör genomföras och var någonstans i landet de ska genomföras.
