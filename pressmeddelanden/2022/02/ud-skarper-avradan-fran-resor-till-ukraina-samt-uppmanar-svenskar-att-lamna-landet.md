# UD skärper avrådan från resor till Ukraina samt uppmanar svenskar att lämna landet

Detta beslut ersätter tidigare beslut i vilket Utrikesdepartementet avrådde från alla resor till halvön Krim samt regionerna Donetsk och Luhansk och från icke-nödvändiga resor till övriga Ukraina. Denna avrådan har nu skärpts och inkluderar därtill en uppmaning till svenskar som befinner sig i Ukraina att lämna landet.

UD och den svenska ambassaden i Kiev följer utvecklingen noga och har nära kontakt med övriga EU- och nordiska länder. Osäkerheten över utvecklingen är stor, säkerhetsläget kan snabbt förändras och UD ser löpande över och anpassar dessa rekommendationer.

Svenskar i Ukraina bör vidta åtgärder för att snarast lämna Ukraina. UD uppmanar svenskar att kontrollera sina resehandlingar och försäkringsvillkor samt lämna landet med stöd av de alternativ som finns. Var och en arrangerar själv sin utresa. Ett kraftigt försämrat säkerhetsläge kan komma att begränsa ambassadens möjligheter att ge konsulärt stöd.

UD uppmanar även svenskar på plats att iaktta stor försiktighet och följa händelseutvecklingen via lokal och internationell media, att löpande ta del av ambassadens reseinformation via appen UD Resklar eller Sweden Abroad samt att anmäla sig på ambassadens svensklista/lista över svenskar i landet. Svenskar som inte längre befinner sig i Ukraina uppmanas att avregistrera sig från svensklistan.

Svenskar som deltar i internationella insatser uppmanas ta kontakt med sina arbetsgivare för närmare anvisningar.

Ambassaden uppskattar att omkring 200–300 svenskar för närvarande befinner sig i landet.
