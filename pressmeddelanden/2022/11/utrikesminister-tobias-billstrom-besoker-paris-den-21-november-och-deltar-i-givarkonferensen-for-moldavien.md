# Utrikesminister Tobias Billström besöker Paris och deltar i internationell givarkonferens för Moldavien

– Jag ser fram emot att träffa min franska kollega och bekräfta våra mycket goda relationer. Vi kommer att diskutera det utrikes\- och säkerhetspolitiska läget i Europa. Frankrike är en viktig partner för Sverige, och vi har ett brett samarbete bilateralt, inom EU och som blivande Natoallierade, säger utrikesministern.

Viktiga frågor att diskutera med Frankrike är bland andra Sveriges EU\-ordförandeskap första halvåret 2023 inklusive samarbetet med Frankrike inom ramen för den s.k. trion av ordförandeskapsländer, Rysslands aggression mot Ukraina och Nato.

– Jag kommer också att presentera Sveriges nya stödpaket om totalt 160 miljoner kronor till Moldavien under en internationell givarkonferens för Moldavien den 21 november. Stödet syftar till att bistå landet att hantera den akuta energikrisen, möta de humanitära behoven i flyktingmottagandet, samt bidra till finansiell stabilitet.

– Moldavien står inför en akut energikris efter att Ryssland kraftigt begränsat gasleveranserna i ett försök att destabilisera landet. Regeringens stödpaket visar att vi sluter upp bakom Moldavien i ett kritiskt skede och hjälper landet genom vintern. Situationen i Moldavien understryker att Europa inte kan förlita sig på rysk energiproduktion, säger utrikesminister Tobias Billström.

Stödpaketet till Moldavien ingår i[regeringens vinterpaket till Moldavien och Ukraina.](/artiklar/2022/11/regeringen-skickar-rekordstort-stodpaket-till-ukraina/)
