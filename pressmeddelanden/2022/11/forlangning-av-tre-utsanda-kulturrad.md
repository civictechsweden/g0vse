# Förlängning av tre utsända kulturråd

Förordnandet för några av Kulturdepartementets utsända kulturråd löper ut vid årsskiftet respektive i januari 2023. Kulturdepartementet har en ambition att förlänga förordnandena för kulturråden i Berlin, Istanbul och London till augusti 2023. Parallellt kommer Kulturdepartementet att göra en översyn av kulturrådsverksamheten och därefter återkomma med en långsiktig lösning.

Förordnandet för kulturrådet i Peking kommer inte att förlängas, de omfattande covid-19 restriktionerna i Kina har gjort det svårt att i nuläget verka i landet. Det innebär att tjänsten blir vakant från och med februari 2023 men det innebär inte att kulturrådstjänsten i Peking dras in.
