# Mats Persson deltar i Northern Science Ministerial Meeting

Kriget i Ukraina har bidragit till ökade geopolitiska spänningar i vår omvärld. I Europa diskuteras betydelsen av fri forskning och faktabaserad kunskap som en hörnsten i ett demokratiskt samhälle. Detta är viktigt i en tid när desinformation och informationspåverkan från främmande makt sprids snabbare och lättare än någonsin.

Under dagens möte kommer ministrarna med ansvar för forskning från de nordiska och baltiska länderna samt Storbritannien att diskutera frågor kring forskningssäkerhet och internationellt forskningssamarbete, vilken roll regeringar bör ha, vilka lärdomar och erfarenheter som finns samt vilka utmaningar och möjligheter man står inför.

– Forskningen i Sverige ska präglas av öppenhet och frihet, och för att vi ska fortsätta vara en framstående kunskapsnation behöver vi samverka och interagera med omvärlden. Samtidigt har de senaste årens ökade geopolitiska spänningar tydligt visat att öppenhet också kräver medvetenhet om de säkerhetshot och risker som finns, säger utbildningsminister Mats Persson.
