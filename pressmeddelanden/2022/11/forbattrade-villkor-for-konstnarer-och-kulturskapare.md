# Förbättrade villkor för konstnärer och kulturskapare

– Kulturen är en omistlig del av det demokratiska samhället. I ett tufft ekonomiskt läge värnar regeringen kulturen och gör viktiga prioriteringar för att stärka kultursektorn, inte minst de som visat sig vara mest sårbara under pandemin: konstnärerna och kulturskaparna, säger kulturminister Parisa Liljestrand.

Regeringen förstärker stöden till de enskilda konstnärerna och kulturskaparna inom samtliga konstarter i syfte att möjliggöra fler långa stipendier. Stöden förstärks med 40 miljoner kronor 2023 och 30 miljoner kronor årligen 2024–2025. Att kulturskapare kan verka under rimliga villkor har en avgörande betydelse för den konstnärliga friheten. Denna satsning på förbättrade villkor genom en förstärkning av de stipendier som fördelas till enskilda kulturskapare är en satsning på den fria konsten och den konstnärliga friheten.

Förslaget bygger på en överenskommelse mellan Sverigedemokraterna, Moderaterna, Kristdemokraterna och Liberalerna.
