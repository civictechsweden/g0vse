# Nu inleds den största offensiven någonsin mot den organiserade brottsligheten

Kampen mot brotten ska stärkas och tryggheten återupprättas. Den gränsöverskridande brottsligheten ska bekämpas såväl vid Sveriges gränser som inne i landet. Åtgärder behövs, både här och nu och på lång sikt. I grunden handlar det om ett perspektivskifte. Alltför länge har gärningsmannen stått i fokus i svensk straffrätt. Regeringen vill ändra detta och i stället sätta brottsoffret, och dennes rätt till upprättelse, samt samhällets berättigade intresse av skydd i centrum.

– Regeringen inleder nu den största offensiven i svensk historia mot den systemhotande organiserade brottsligheten. Redan i budgetpropositionen som lämnas till riksdagen nästa vecka gör regeringen omfattande satsningar för att stärka hela rättsväsendet och dess myndigheter för att fortsätta det offensiva arbetet mot de kriminella gängen, säger justitieminister Gunnar Strömmer.

Polismyndigheten ska växa med målet att polistätheten åtminstone ska motsvara genomsnittet inom EU. Brottsbekämpande myndigheter måste också få bättre verktyg, som utökade möjligheter till hemliga och preventiva tvångsmedel, nya sätt att ta brottsvinster från kriminella och minskad sekretess mellan myndigheter.

Att ge alla barn en ärlig chans att lyckas är lika viktigt som att skärpa straffen. Förebyggande arbete mot ungdomskriminalitet lönar sig. Regeringen vill därför stärka socialtjänstens brottsförebyggande arbete samtidigt som föräldraskapsstödsprogrammen byggs ut. Dessutom får kommuner en temporär subvention av LVU-placeringar på SiS.
