# Regeringen ger Svenska kraftnät i uppdrag att upphandla förbrukningsflexibilitet

– Uppdraget skapar nya förutsättningar för att redan denna vinter dämpa elpriserna i Sverige när elförbrukningen är som störst och därtill bidra till minskad fossileldad elproduktion inom EU, säger energi\-och näringsminister Ebba Busch.

Uppdraget har till syfte att minska bruttoelförbrukningen under de timmar då elförbrukningen är som störst och därigenom bidra till en att dämpa elpriserna samtidigt som försörjningstrygghetens stärks. Svenska kraftnät får även i uppdrag att fastställa höglasttimmar samt följa upp den uppnådda förbrukningsminskningen.

Utöver positiva effekter för elpris och försörjningstrygghet bidrar minskad elförbrukning under höglasttimmar även till att minska behovet av fossilbaserad elproduktion inom unionen då exempelvis gaseldad elproduktion ofta är den produktion som återfinns på marginalen under höglasttimmar inom EU. Genom att förbrukningen minskar under höglasttimmar minskar även sannolikheten för bristsituationer i Sverige och därmed sannolikheten att fossilbaserad elproduktion inom effektreserven behöver aktiveras.

För närvarande genomför svenskt näringsliv, hushåll, kommuner och regioner samt statens myndigheter en mängd olika åtgärder för att spara och effektivisera användningen av energi och därmed bidra till de gemensamma målen. Regeringen bedömer dock att det finns behov av att vidta ytterligare åtgärder för att säkerställa minskad elförbrukning under höglasttimmar eftersom påverkan på elpris, försörjningstrygghet och minskad fossilbaserad elproduktion kan antas vara som störst då.

Vid genomförandet av uppdraget ska Svenska kraftnät anpassa upphandlingens omfattning med hänsyn till effekten av andra åtgärder som har vidtagits av regeringen och statliga myndigheter i syfte att minska bruttoelförbrukning. Svenska kraftnät ska även beakta kostnadseffektivitet utifrån anbudens förväntade nytta för elanvändare i Sverige och vid behov föreslå alternativa åtgärder med motsvarande nytta.

Den 28 oktober slutredovisade Svenska kraftnät ett tidigare förberedande regeringsuppdrag avseende upphandling av förbrukningsflexibilitet och planerbar elproduktion i södra Sverige. Med detta uppdrag tar regeringen nästa steg och konkretiserar det tidigare uppdraget. Regeringen arbetar samtidigt vidare med frågan om upphandling av planerbar elproduktion.
