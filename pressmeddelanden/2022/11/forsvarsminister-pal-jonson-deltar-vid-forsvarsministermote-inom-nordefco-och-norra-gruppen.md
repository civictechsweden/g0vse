# Försvarsminister Pål Jonson deltar vid försvarsministermöte inom Nordefco och Norra gruppen

Nordic Defence Cooperation (Nordefco) är ett nordiskt försvarssamarbete mellan Danmark, Finland, Island, Norge och Sverige. Samarbetet syftar främst till att öka respektive lands försvarsförmåga samt utveckla förmågan att samarbeta och enas kring strategiska, gemensamma försvarsfrågor.

Mötet kommer bland annat behandla Rysslands fullskaliga invasion av Ukraina, utvecklingen av säkerhetsläget i Europa och framtida nordiskt försvarssamarbete.

Vid årsskiftet tar Sverige över ordförandeskapet i Nordefco. Under mötet kommer försvarsminister Jonson att presentera Sveriges prioriteringar inför nästa verksamhetsår.

På onsdagen den 23 november deltar försvarsministern även vid ett möte i Norra gruppen, ett försvarssamarbete där utöver Sverige även Danmark, Estland, Finland, Island, Lettland, Litauen, Nederländerna, Norge, Polen, Tyskland och Storbritannien ingår. Mötet kommer att behandla kriget i Ukraina och säkerhetsutvecklingen i Europa.
