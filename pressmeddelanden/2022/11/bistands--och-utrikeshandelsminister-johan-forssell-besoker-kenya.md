# Bistånds- och utrikeshandelsminister Johan Forssell besöker Kenya

– Sverige och Kenya har långvariga och breda relationer och jag ser fram emot ett fortsatt nära samarbete mellan våra länder. Vi hoppas kunna fördjupa det ytterligare med särskilt fokus på handel och investeringar – ett område där både Sverige och Kenya ser stor potential för ett stärkt ekonomiskt utbyte till ömsesidig nytta för ökad tillväxt, sysselsättning och utveckling, säger bistånds- och utrikeshandelsminister Johan Forssell.

Sverige och Kenya ser stor potential för att utöka samarbetet på området handel och investeringar med fokus på miljö och klimat, teknologi inom hälsosektorn, transport och grön omställning. Som ett stöd i att förverkliga denna potential har Sverige och Kenya nyligen ingått ett samförståndsavtal på området handel och investeringar.

Under besöket deltar bistånds- och utrikeshandelsministern vid ett affärsforum där svenska, norska och kenyanska företag får möjlighet att diskutera utsikter för handel och investeringar. Affärsforumet erbjuder både privata och offentliga aktörer möjligheter att utbyta erfarenhet och kunskap samt stärka relationerna mellan länderna.

Bistånds- och utrikeshandelsministern planerar även att delta vid invigningen av Business Sweden och Innovation Norway’s nya kontor i Nairobi. Vidare planeras ett besök vid ett biståndsprojekt i en av Nairobis fattigare stadsdelar med fokus på vatten och sanitet, företagsbesök samt bilaterala möten med regeringsföreträdare och partnerorganisationer.
