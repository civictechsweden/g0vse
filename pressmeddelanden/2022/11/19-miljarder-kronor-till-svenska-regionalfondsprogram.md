# 19 miljarder kronor till svenska regionalfondsprogram

– Det är glädjande att programmen äntligen är godkända. Vi nu kan fokusera på att genomföra det vi åtagit oss och bidra till tillväxt och utveckling runt om i hela Sverige, säger landsbygdsminister Peter Kullgren.

De regionalfondsprogram som nu godkänts är Skåne\-Blekinge, Småland och öarna, Övre Norrland samt det nationella regionalfondsprogrammet. Sedan tidigare är programmen: Västsverige, Norra Mellansverige, Östra Mellansverige, Stockholm samt Mellersta Norrland, godkända.

Godkännandet innebär att Tillväxtverket nu kan fatta beslut om projekt och därmed kan genomförandet av de totalt nio programmen starta omgående.

Regionalfonden är ett instrument för EU:s sammanhållningspolitik. Dess syfte är att bidra till omställningen till en hållbar regional utveckling genom att stödja den regionala utvecklingskraften, näringslivets konkurrenskraft och sysselsättning.

Insatserna inom regionalfondsprogrammen ska bidra till omställningen till en hållbar regional utveckling och ett grönt, hållbart och mer innovativt Europa.

Totalt omfattar programmen drygt 19 miljarder kronor inklusive nationell medfinansiering fördelade enligt följande:

| **Regionalfonds\-programmen** | **EU\-medel, mn€,** | **EU\-medel, mnkr** | **Nationell med\-finansiering, mnkr** | **Totalt, mnkr** |
| --- | --- | --- | --- | --- |
| Övre Norrland | 196 | 1 823 | 2 734 | **4 557** |
| Mellersta Norrland | 142 | 1 320 | 1 990 | **3 310** |
| Norra Mellansverige | 135 | 1 255 | 1 255 | **2 511** |
| Östra Mellansverige | 64 | 595 | 893 | **1 488** |
| Stockholm | 34 | 316 | 474 | **790** |
| Västsverige | 51 | 478 | 717 | **1 196** |
| Småland och öarna | 60 | 558 | 846 | **1 404** |
| Skåne\-Blekinge | 56 | 520 | 781 | **1 303** |
| Nationella programmet | 122 | 1 138 | 1 706 | **2 844** |
| **Totalt** | **863** | **8 021** | **11 405** | **19 426** |
