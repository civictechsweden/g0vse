# Förstärkning av det generella statsbidraget till kommuner och regioner

Kommuner och regioner ansvarar för en stor del av välfärden och de spelar en viktig roll när Sveriges stora samhällsproblem ska lösas. Liksom hushåll och företag påverkas kommuner och regioner av den kraftiga inflationen. Regeringen vill förbättra de ekonomiska förutsättningarna för kommuner och regioner och minska risken för neddragningar i den kommunala verksamheten och för stora skattehöjningar. I budgetpropositionen föreslås därför att det generella statsbidraget höjs med 6 miljarder kronor nästa år.

Förslaget bygger på en överenskommelse mellan Sverigedemokraterna, Moderaterna, Kristdemokraterna och Liberalerna.
