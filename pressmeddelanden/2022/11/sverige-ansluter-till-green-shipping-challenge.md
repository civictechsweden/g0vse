# Sverige ansluter till Green Shipping Challenge

– Det är viktigt för klimatomställningen att minska utsläppen från sjöfart. Svensk sjöfart ligger redan långt fram i omställningen och detta initiativ ger svenska företag möjligheten att konkurrera och bidra till den globala omställningen, säger infrastruktur\- och bostadsminister Andreas Carlson.

USA tog efter COP26 i Glasgow initiativ till Green Shipping Challenge som uppmuntrar länder och andra aktörer att presentera konkreta åtaganden för att den internationella sjöfartssektorn ska kunna bidra till att nå 1,5 gradersmålet. Green Shipping Challenge lanserades på COP27 i Sharm\-el\-Sheikh.

Sverige har presenterat tre åtaganden för att stimulera övergången till grön sjöfart. Samtliga dessa rör samarbeten som involverar Göteborgs hamn. Det första gäller utveckling av den gröna korridoren mellan Sverige och Belgien. Det andra är ett branschövergripande samarbete som ska göra Göteborgs hamn till Europas första nav för grönt elektrobränsle. Det tredje åtagandet gäller samarbetet om en grön korridor mellan Göteborgs hamn och Rotterdams hamn i Nederländerna.

Sverige anser att utsläppen av växthusgaser från sjöfarten behöver minska och skrev vid COP26 under Clydebankdelarationen om gröna korridorer, det vill säga sträckor mellan två hamnar som åtminstone delvis trafikeras av utsläppsfria sjötransporter. Sverige har även skrivit under deklarationen om nollutsläpp från sjöfarten år 2050\.
