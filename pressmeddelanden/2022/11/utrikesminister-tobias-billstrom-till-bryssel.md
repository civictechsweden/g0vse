# Utrikesminister Tobias Billström till Bryssel

– EU behöver tillsammans med likasinnade och partners fortsätta att öka pressen på Ryssland och stödet till Ukraina. Jag ser fram emot att diskutera med mina kolleger hur vi ytterligare kan stärka EU:s arbete, säger utrikesminister Tobias Billström.

På dagordningen står Rysslands aggression mot Ukraina, Stora sjöregionen och Västra Balkan samt andra aktuella frågor. Utrikesministrarna väntas ge klartecken till att EU:s militära insats EUMAM Ukraina kan inleda sin verksamhet och påbörja träning och utbildning av ukrainska soldater. Utrikesrådet väntas även besluta om sanktioner mot ytterligare individer och enheter med anledning av situationen för mänskliga rättigheter i Iran, liksom ytterligare listningar med anledning av att Iran tillhandahållit drönare till Ryssland som använts i Ukraina.

EU:s utrikesministrar har även ett informellt möte med den belarusiska politikern Svetlana Tichanovskaja.
