# Utökade möjligheter att använda aggregeringstjänster

– Med dessa bestämmelser ges konsumenter och mindre företag större möjligheter att energieffektivisera sin förbrukning och samtidigt vara en del i att minska effekttopparna i det svenska elnätet, säger energi- och näringsminister Ebba Busch.

I lagrådsremissen lämnas förslag för att genomföra kvarvarande bestämmelser i elmarknadsdirektivet (EU-direktiv 2019/944). Förslagen som rör aggregeringstjänster kommer att skapa nya förutsättningar för elanvändarna att genom så kallade aggregatorer öka förbrukningsflexibiliteten genom att styra, minska eller flytta sin förbrukning när det är som dyrast att förbruka el.

Lagrådsremissen innehåller även förslag som syftar till att stärka kundernas skydd på elmarknaden. Bland annat genom regleringar som innebär att elhandlarna som huvudregel inte ska ha rätt att ta ut en brytavgift när konsumenter och små företag byter elhandelsavtal. Förslagen reglerar också när elhandlarna får göra avsteg från huvudregeln och vilka avgifter som då får tas ut. Bland de föreslagna bestämmelserna ingår även nya krav på elhandlarna i relationen till kunderna vad gäller innehåll i avtal och rutiner för klagomål.
