# Utrikesminister Tobias Billström träffar Ukrainas president Volodymyr Zelenskyj i Kiev tillsammans med nordiska och baltiska kollegor

– Dagens besök är en manifestation av vårt starka gemensamma nordisk-baltiska stöd till Ukraina, och reflekterar två av den svenska regeringens viktigaste utrikespolitiska prioriteringar: fortsatt stöd till Ukraina, och ett närmare nordisk-baltiskt samarbete, säger utrikesminister Tobias Billström.

Under dagen har de nordiska och baltiska utrikesministrarna haft möten med Ukrainas president Volodymyr Zelenskyj, premiärminister Denys Sjmyhal, vice premiärminister Olha Stefanisjyna och utrikesminister Dmytro Kuleba bland andra. Delegationen har även besökt en av de platser i Kiev som förstörts i de ryska missilangreppen mot staden. Ministrarna har också gemensamt högtidlighållit minnet av de miljontals offren i den av Sovjetregimen framkallade svältkatastrofen Holodomor 1932-1933.

–  Jag har förmedlat Sveriges ambition om fortsatt starkt stöd till Ukraina. Här talar Sveriges senaste rekordstora vinterpaket till Ukraina och Moldavien sitt tydliga språk. Paketet innehåller militärt stöd för runt tre miljarder kronor, bland annat ett kvalificerat vapensystem för luftförsvar vilket Ukraina starkt efterfrågar, och akut stöd till både Ukraina och Moldavien inför vintern, bland annat på energiområdet, för ytterligare 720 miljoner kronor.

– Jag har även förmedlat Sveriges stöd till fortsatta sanktioner mot Ryssland så länge aggressionen fortgår, och diskuterat prioriterade frågor inför Sveriges EU-ordförandeskap första halvåret 2023, säger utrikesminister Tobias Billström.

Sverige kommer även bidra med 100 miljoner kronor i stöd till det ukrainska initiativet Grain from Ukraine. Genom Grain from Ukraine avser Ukraina att donera 125 000 ton spannmål till humanitärt hjälpbehövande, i bland annat Jemen och Sudan.

I den nordisk-baltiska delegationen till Kiev ingår, utöver utrikesminister Tobias Billström, Estlands utrikesminister Urmas Reinsalu, Finlands utrikesminister Pekka Haavisto, Islands utrikesminister Þórdís Kolbrún Reykfjörð Gylfadóttir, Lettlands utrikesminister Edgar Rinkēvičs, Litauens utrikesminister Gabrielius Landsbergis och Norges utrikesminister Anniken Huitfeldt.
