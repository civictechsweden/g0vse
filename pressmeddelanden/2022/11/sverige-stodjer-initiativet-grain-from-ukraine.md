# Sverige stödjer initiativet Grain from Ukraine

Genom Grain from Ukraine avser Ukraina att donera 125 000 ton spannmål till humanitärt hjälpbehövande, i bland annat Jemen och Sudan.

Sverige avser att bidra med 100 miljoner kronor till stöd för det ukrainska initiativet via World Food Programme, vars uppdrag är att ombesörja vidaretransport av vete och säkerställa att det kommer hjälpbehövande till del.

Statsminister Ulf Kristersson höll under lördagen ett digitalt anförande i samband med lanseringen av initiativet som leddes av Ukrainas president Volodymyr Zelenskyj och äger rum på minnesdagen av Holodomor – Sovjetunionens framtvingade svält i Ukraina 1932–1933.

I sitt anförande lyfte statsministern hur den ryska invasionen leder till ett enormt lidande i Ukraina och därtill förvärrar den redan svåra situationen för livsmedelsförsörjningen till de mest utsatta i världen.

Uppslutningen bakom det ukrainska initiativet var stort och vid lanseringen medverkade bland andra Frankrikes president Emmanuel Macron och Tysklands förbundskansler Olaf Scholz.

Statsminister Ulf Kristersson har tidigare under hösten berört frågan om livsmedelskrisen i världen och var under FN:s klimattoppmöte COP27 medordförande för ett rundabordssamtal om tryggad livsmedelsförsörjning.

– Ukrainas ledarskap för att bidra till en del av lösningen på livsmedelskrisen i världen, samtidigt som man försvarar sitt land mot Rysslands förödande krig, är beundransvärt, säger bistånds- och utrikeshandelsminister Johan Forssell i en kommentar.

Den 16 november presenterade regeringen ett rekordstort humanitärt stöd på 720 miljoner kronor till Ukraina och Moldavien. Dagens lansering är ytterligare en markering för ett starkt och långsiktigt svenskt stöd för Ukrainas frihet, territoriella integritet och suveränitet.
