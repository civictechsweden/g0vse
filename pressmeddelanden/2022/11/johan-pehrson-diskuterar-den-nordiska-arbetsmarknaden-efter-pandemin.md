# Johan Pehrson diskuterar den nordiska arbetsmarknaden efter pandemin

Ordföranden för nordiska Ministerrådet för arbetsliv under 2022, den norska arbets\- och inkluderingsministern Marte Mjøs Persen, har bjudit in sina nordiska kollegor till ett årligt möte i Oslo. På agendan finns bland annat två temadiskussioner som kommer att hållas tillsammans med representanter från arbetsmarknadens parter.

Den första diskussionen har fokus på hur pandemin påverkade de nordiska arbetsmarknaderna. Här kommer OECD:s direktör för sysselsättningsfrågor, Stefano Scarpetta, att delta i diskussionen och redovisa resultat från en pågående studie av hur de nordiska länderna har hanterat krisen, hur återhämtningen har skett och vilka åtgärder som kan vara framgångsrika vid kommande kriser. Den andra diskussionen fokuserar på hur den nordiska arbetslivsmodellen kan stärkas i spåret av en alltmer föränderlig arbetsmarknad.

Nya nationella initiativ, arbetsmarknadsreformer och förberedelserna inför det kommande svenska ordförandeskapet i EU finns även med på agendan.
