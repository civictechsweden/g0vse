# Tre ministrar till rådsmöte i Bryssel om utbildning, kultur, idrott och ungdomsfrågor

Skolminister Lotta Edholm kommer att delta i en riktlinjedebatt om situationen för ukrainska flyktingar kopplat till det europeiska området för utbildning. Det europeiska området för utbildning är ett samarbete mellan EU\-länderna för att göra de nationella utbildningssystemen mer motståndskraftiga och inkluderande. Vidare ska en rådsrekommendation antas för att främja bättre skolresultat bland alla unga i EU samt rådsslutsatser godkännas om välmående inom digital utbildning.

Socialminister Jakob Forssmed deltar i en riktlinjedebatt om Europaåret för unga 2022\. Den handlar om att uppmärksamma, stödja och samarbeta med ungdomar efter Covid\-19\-pandemin, som haft påtaglig negativ inverkan på ungdomars utbildning, sysselsättning och psykiska hälsa. Särskilt viktigt är hur ungas beslutsfattande på olika nivåer ska uppmuntras och tas omhand. Ministrarna ska även diskutera idrottsfrågor mot bakgrund av den senaste tidens olika samhällskriser, för att dra lärdomar för idrottens framtida utveckling.

Vid rådsmötet för kulturministrarna kommer en riktlinjedebatt hållas för att diskutera stöd och solidaritet med den ukrainska kultursektorn. Utöver det ska en rådsresolution antas om EU:s arbetsplan för kultur 2023–2026\. Det tjeckiska ordförandeskapet i EU ska även framföra en lägesrapport om arbetet i rådet med förslaget om den europeiska mediefrihetslagstiftningen.
