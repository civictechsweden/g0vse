# Åtgärder mot bedrägerier vid fakturaköp

Fakturaköp i e\-handeln kan leda till bedrägerier. Genom en otillräcklig ID\-kontroll av den person som tar krediten vid fakturaköp i e\-handeln kan bedragare ta krediter i andras namn. Varje år anmäls cirka 11 000–15 000 identitetsbedrägerier vid e\-handel.

Med regeringens förslag kommer samma identifieringskrav som gäller vid kortbetalningar också användas vid fakturaköp i e\-handeln, exempelvis genom att man kan behöva signera fakturaköpet med hjälp av en e\-legitimation. Med en stärkt kundautentisering vid fakturaköp kommer det att bli väsentligt svårare att genomföra denna typ av bedrägerier.

– Bedrägerier i e\-handeln skapar olägenheter för hushållen och brottsvinster för de kriminella gängen. Därför går vi fram med lagförslag som ska stärka skyddet vid fakturaköp online för att motverka bedrägerier, säger finansmarknadsminister Niklas Wykman.

I propositionen föreslår regeringen även att tillsynen över att finansiella företag följer konsumentkreditlagens bestämmelser om kreditprövning flyttas från Konsumentverket till Finansinspektionen för att tillsynen av långivare ska bli mer sammanhållen. Lagändringarna föreslås träda i kraft den 1 januari 2023\.
