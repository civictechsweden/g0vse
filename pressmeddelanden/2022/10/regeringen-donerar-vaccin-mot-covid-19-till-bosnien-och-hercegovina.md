# Regeringen donerar vaccin mot covid-19 till Bosnien och Hercegovina

– Vårt stöd till Bosnien och Hercegovina bidrar till liv och hälsa. Tack vare Sveriges donation kan de som vaccinerats också ges påfyllnadsdoser, säger bistånds\- och utrikeshandelsminister Johan Forssell.

De vaccindoser som Sverige nu beslutar att donera är avsedda för en påfyllnadskampanj i Bosnien och Hercegovina.

Den svenska donationen är ett svar på en förfrågan från Bosnien och Hercegovina genom EU:s civila krishantering. Globalt har närmare 70 procent av världens befolkning fått minst en vaccindos mot covid\-19\. I låginkomstländer är andelen 23 procent. Sveriges regering står beredd att donera doser till länder som har kapacitet att vaccinera sin befolkning. Omkring fyra miljoner doser ges dagligen världen över. Totalt har 12,8 miljarder doser administrerats.
