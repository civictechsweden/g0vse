# Statsminister Ulf Kristersson deltar på Nordiska rådets session i Helsingfors

Ett starkt nordiskt samarbete är centralt för de stora framtidsfrågorna, av vikt i en utmanande säkerhetspolitisk tid och en viktig grund för Sveriges internationella engagemang.

Under tisdagen träffas nordiska statsministrar och ledare för självstyrande områden för samtal om Nordens ledarskap i den gröna omställningen, samarbete på klimatområdet och arbetet med att göra Norden till världens mest integrerade region senast 2030.

Efter mötet hålls en gemensam presskonferens kl. 10.30 för ackrediterade journalister.

Statsministern deltar under eftermiddagen i Nordiska rådets plenarsession, och kommer hålla ett anförande på temat Nordens roll i Europa och världen.

Därtill genomför statsministern två bilaterala möten, med Islands statsminister Katrín Jakobsdóttir samt Norges statsminister Jonas Gahr Støre.
