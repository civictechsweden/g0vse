# Dyster prognos för svensk ekonomi

Hög inflation och stigande räntor pressar hushåll och företag. Svensk ekonomi bedöms vara i en lågkonjunktur 2023 samtidigt som arbetslösheten väntas stiga. Sysselsättningsgraden och arbetskraftsdeltagandet har ökat under 2022, men arbetslösheten är fortsatt hög.

\- Prognosen för svensk ekonomi är dyster och det finns betydande risker att utvecklingen blir sämre än i huvudscenariot, säger finansminister Elisabeth Svantesson. Det är därför viktigt att den svenska finanspolitiken är väl avvägd både i förhållande till behovet av att få ned den höga inflationen och för att kunna hantera nedgången i ekonomin.

\- Regeringen prövar samtliga reformförslag mot det ekonomiska utrymmet och det finanspolitiska ramverket, säger finansministern. Ordning och reda i de offentliga finanserna är en prioriterad uppgift. Vi kommer behöva säkra handlingsutrymme för att kunna värna svensk ekonomi, stötta drabbade hushåll och företag samt stärka välfärden, rättsväsendet och försvaret.
