# Billigare finansiering av nya järnvägsfordon

Finansiering av järnvägsfordon sker i huvudsak genom lån eller leasing där kreditgivarna får en säkerhetsrätt i egendomen till skydd för sin fordran. Den rättsliga regleringen av säkerhetsrätter skiljer sig dock åt mellan olika länder. Detta skapar en osäkerhet hos kreditgivarna som i sin tur försvårar finansieringen.

Den så kallade Kapstadskonventionen har tagits fram för att skapa bättre förutsättningar för finansiering av egendom som typiskt sett är dyr och som används på en internationell marknad. Till konventionen hör ett antal protokoll för olika egendomstyper. Bland annat det nu aktuella järnvägsprotokollet om rullande järnvägsmateriel som Sverige har tillträtt.

Genom järnvägsprotokollet skapas gemensamma regler och ett internationellt register där internationella säkerhetsrätter kan registreras.

Billigare och bredare finansieringsmöjligheter underlättar för tågoperatörer att nyinvestera samtidigt som järnvägssektorn stärks, vilket är bra för miljön och i förlängningen kan leda till sänkta biljettpriser för konsumenterna.
