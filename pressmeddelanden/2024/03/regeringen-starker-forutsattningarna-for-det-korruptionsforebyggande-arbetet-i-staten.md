# Regeringen stärker förutsättningarna för det korruptionsförebyggande arbetet i staten

Korruption och otillåten påverkan är skadligt för ekonomin, för allmänhetens förtroende för det offentliga och i förlängningen för demokratin. Regeringen vill därför arbeta aktivt mot korruption i offentlig sektor och öka motståndskraften mot nya hot.

Regeringen tar nu ytterligare steg genom att förtydliga att Statskontoret ska ha i uppgift att främja och samordna arbetet mot korruption i staten. Myndigheten har sedan tidigare haft i uppdrag att arbeta mot korruption och att ge stöd till andra myndigheter i deras arbete.

Genom att förtydliga uppgiften i myndighetens instruktion stärks förutsättningarna för ett långsiktigt arbete. Regeringen fortsätter att arbeta med den handlingsplan mot korruption i den offentliga förvaltningen som tidigare aviserats. Handlingsplanen kommer att ta ett brett grepp om arbetet mot korruption och otillåten påverkan.

– För att värna om förtroendet för den offentliga förvaltningen är motståndskraft mot korruption avgörande. Regeringens beslut ger Statskontoret förutsättningar att långsiktigt fortsätta detta viktiga arbete, säger civilminister Erik Slottner.
