# Kulturdepartementet föreslår ny ordförande och ledamot i Kungliga Operan

Michael Storåkers är civilekonom från Handelshögskolan i Stockholm och har en masterexamen i konstvetenskap från Uppsala universitet. Han bedriver för närvarande doktorandstudier i såväl ekonomi som konstvetenskap. Han är sen tidigare styrelseordförande för CFHILL, Rodebjer AB och A Day´s March AB. Tidigare styrelseuppdrag inkluderar bland annat Acne Studios, Skönhetsrådet och Handelshögskolan. Michael Storåkers bedöms ha relevant kompetens, erfarenhet och bakgrund för bolagets styrning.

–Jag är glad att Michael Storåkers med sin breda kompetens och erfarenhet har tackat ja till uppdraget som ny ordförande i styrelsen för Operan. Nationalscenen Kungliga Operan spelar en central roll för scenkonstens utveckling i hela Sverige, säger kulturminister Parisa Liljestrand.

Nuvarande styrelseordförande Lena Olving har meddelat att hon inte står till förfogande för omval då det tidsmässigt är lämpligt att lämna över till nästa ordförande inför den period som nu väntar Operan, som den 30 april får ta del av Statens Fastighetsverks förstudie inför renoveringen av operahuset.

–Jag vill också på regeringens vägnar tacka Lena Olving för hennes engagerade och kompetenta ledarskap under sex händelserika år.

Kulturdepartementet har även beslutat föreslå Ingela Lindh som ny ledamot i styrelsen. Ingela Lindh är arkitekt och före detta stadsdirektör i Stockholm stad. Hon är bland annat ordförande i Fastighetsägarna och ledamot i Kungl. Ingenjörsvetenskapsakademien och Stockholms universitets styrelse.

Omval föreslås av ledamöterna Örjan Wikforss, Magnus Aspegren, Anders Bäck, Chrisoula Faniadis, Kasper Holten och Åsa Söderberg.
