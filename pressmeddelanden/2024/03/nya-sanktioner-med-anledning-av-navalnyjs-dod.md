# Nya sanktioner med anledning av Navalnyjs död

– President Vladimir Putin och de ryska myndigheterna bär det yttersta ansvaret för Navalnjys död. Detta måste få konsekvenser. Jag välkomnar att EU idag fattat ett viktigt beslut om sanktioner mot personer inblandade i Navalnyjs behandling och för kränkningar av de mänskliga rättigheterna, säger utrikesminister Tobias Billström.

Under de senaste tio åren har kopplingen mellan rysk intern repression och extern aggression mot Ukraina blivit tydlig genom allt hårdare angrepp mot den politiska oppositionen, oberoende medier och det civila samhället. Med anledning av situationen i Ryssland har Sverige, med stöd av elva andra medlemsstater, presenterat ett förslag om en ny sanktionsregim som för närvarande förhandlas i EU.

– EU måste göra sitt yttersta för att ställa den ryska politiska ledningen och de ryska myndigheterna till svars. Efter Aleksej Navalnyjs död har regeringen därför föreslagit att EU agerar mot det politiska förtrycket genom att upprätta en helt ny sanktionsregim anpassad för situationen i Ryssland. Vi hoppas att vi nu kan komma till en snabb överenskommelse, säger utrikesminister Tobias Billström.

Förslaget innebär att sanktioner kan riktas mot personer och organisationer som förtrycker det civila samhället, kränker de mänskliga rättigheterna och undergräver demokratin och rättsstatsprincipen i Ryssland.
