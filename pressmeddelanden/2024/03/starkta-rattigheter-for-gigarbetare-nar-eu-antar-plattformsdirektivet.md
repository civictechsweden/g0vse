# Stärkta rättigheter för gigarbetare när EU antar plattformsdirektivet

Gigekonomin har många fördelar, men ett behov av att stärka arbetstagarnas rättigheter har identifierats. Under det svenska EU\-ordförandeskapet lades grunden till ett balanserat plattformsdirektiv som tar hänsyn både till att skydda de som arbetar på plattformarna och samtidigt ge tydliga förutsättningar för plattformsföretagen.

– Detta är en balanserad överenskommelse i rådet och vi är nöjda att frågan nu är i hamn. Vi har arbetat för att kunna värna den svenska modellen hela vägen in i mål i detta direktiv, säger jämställdhets\- och biträdande arbetsmarknadsminister Paulina Brandberg.

– Under det svenska ordförandeskapet ledde Paulina Brandberg vägen fram till att rådet kom överens. Nu har rådet gett sitt stöd till den preliminära överenskommelse som det belgiska ordförandeskapet slöt å rådets vägnar med parlamentet. Överenskommelsen ligger väl i linje med de svenska intressena, säger arbetsmarknads\- och integrationsminister Johan Pehrson.

Den text som ministrarna i dag kunde ge stöd till stärker rättigheterna för arbetstagare och ger klarhet för plattformsföretagen samtidigt som det ger flexibilitet i genomförandet för de olika EU\-länderna. En prioritet för Sverige har varit den bestämmelse som ger arbetsmarknadens parter möjlighet att avvika från vissa bestämmelser genom kollektivavtal.
