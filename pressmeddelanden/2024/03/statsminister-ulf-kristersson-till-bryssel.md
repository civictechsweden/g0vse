# Statsminister Ulf Kristersson till Bryssel

På dagordningen för Europeiska rådets möte står Rysslands anfallskrig mot Ukraina, frågor om säkerhet och försvar samt situationen i Mellanöstern. Innan toppmötet hålls en arbetslunch med Förenta Nationernas generalsekreterare António Guterres om den geopolitiska situationen och globala utmaningar.

Statsministern kommer även delta som talare vid det allra första globala kärnenergitoppmöte som internationella atomenergiorganet (IAEA) och Belgien står värdar för. Mötet Nuclear Energy Summit hålls i Bryssel och leds av Belgiens premiärminister Alexander De Croo och IAEA:s generaldirektör Rafael Mariano Grossi.

Syftet med Nuclear Energy Summit är att diskutera hur användning av kärnenergi kan minska de fossila utsläppen, stärka energisäkerheten och bidra till ekonomisk utveckling. Vid toppmötet uppmärksammas kärnkraftens nyckelroll för att nå nettonollutsläpp av växthusgaser och främja en hållbar utveckling.

För mer information – kontakta ansvarig pressekreterare.
