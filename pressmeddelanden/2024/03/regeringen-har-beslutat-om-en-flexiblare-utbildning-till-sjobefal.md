# Regeringen har beslutat om en flexiblare utbildning till sjöbefäl

– Framtiden för svensk sjöfart påverkas av tillgången till erfaren sjöpersonal med rätt kompetens. Nu gör vi utbildningen mer flexibel för att stärka den svenska sjöfartens konkurrenskraft, säger infrastruktur- och bostadsminister Andreas Carlson.

Ändringen innebär att den 36 månader långa så kallade däckstjänstgöringen får ersättas av en kortare handledd fartygsförlagd utbildning. Transportstyrelsen får meddela föreskrifter om vad en sådan utbildning ska innehålla och hur lång den ska vara.

Tillgången till sjöbefäl bedöms ha avgörande betydelse för den svenska sjöfartens framtid. För att få framföra det mindre till mellanstora tonnage som vanligtvis används i Sverige och i Sveriges närområde behövs normalt behörigheten fartygsbefäl klass VII.

Utbildningen blir nu mer flexibel vilket ger fler möjlighet att erhålla behörigheten fartygsbefäl klass VII.

Ändringen gäller från och med den 10 april 2024 och den nya utbildningen kan sedan starta när Transportstyrelsens föreskrifter är på plats.
