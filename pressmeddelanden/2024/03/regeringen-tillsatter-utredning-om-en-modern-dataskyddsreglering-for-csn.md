# Regeringen tillsätter utredning om en modern dataskyddsreglering för CSN

Att bekämpa välfärdsbrottsligheten och motverka felaktiga utbetalningar är avgörande för att bibehålla förtroendet för våra gemensamma trygghetssystem och för att säkerställa att stöd och bidrag endast går till de individer som har rätt till dem. Bidragsbrott och felaktigt utbetald ersättning skadar tilltron till och legitimiteten för välfärdssystemen inklusive studiestödssystemet. Utredaren får därför i uppdrag att analysera behovet av ändringar i CSN:s registerförfattningar för att förbättra myndighetens förutsättningar att förebygga, förhindra och upptäcka felaktiga utbetalningar och bidragsbrott.

– CSN gör ett gott arbete för att minska felaktiga utbetalningar och upptäcka misstänkta bidragsbrott, men myndigheten behöver få bättre verktyg eftersom angreppen på välfärdssystemen har blivit mer systematiska och systemöverskridande. För att ge CSN förutsättningar att arbeta mer effektivt inom detta område behöver dataskyddslagstiftningen inom studiestödsområdet moderniseras och verktygen för att utveckla effektiva kontroller stärkas, säger utbildningsminister Mats Persson.

I uppdraget ingår att se över och lämna förslag som innebär ökade möjligheter för CSN att behandla personuppgifter vid informationsutbyte med andra myndigheter och aktörer samt utföra utökade kontroller.

CSN:s registerförfattningar behöver också ses över på en övergripande nivå i syfte att skapa ändamålsenliga regler anpassade efter dagens behov. Det gäller bland annat frågor som minskad detaljreglering, förändrad struktur, modernare språk och användning av enhetliga begrepp.

Till särskild utredare utses kammarrättslagmannen Peder Liljeqvist.

Uppdraget ska redovisas senast den 31 december 2024.
