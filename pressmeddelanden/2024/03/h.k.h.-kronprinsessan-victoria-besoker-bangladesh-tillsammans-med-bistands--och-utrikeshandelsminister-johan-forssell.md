# H.K.H. Kronprinsessan Victoria besöker Bangladesh tillsammans med bistånds- och utrikeshandelsminister Johan Forssell

Syftet med besöket är att få en inblick i den utvecklingsresa som Bangladesh gjort. Det är också ett tillfälle att studera framsteg och fortsatta utmaningar i genomförandet av de globala målen för hållbar utveckling med fokus på klimat, jämställdhet, den gröna och digitala omställningen samt näringslivets roll.

–  Sveriges och Bangladeshs partnerskap sträcker sig över 50 år tillbaka och utgörs av ett långvarigt utvecklingssamarbete och ett omfattande handelsutbyte. Bangladesh har genomgått en imponerande utvecklingsresa under de senaste åren och förväntas övergå från ett låginkomstland till ett medelinkomstland under 2026\. Näringslivet, däribland svenska företag, har en viktig roll för att främja den gröna och digitala omställningen, som ger viktiga bidrag till jobbskapande och hållbar tillväxt, säger bistånds\- och utrikeshandelsminister Johan Forssell.

På agendan för besöket står möten med regeringsföreträdare, entreprenörer, organisationer och utvecklingspartners, samt deltagande i evenemang om näringslivets roll för att främja den gröna och digitala omställningen. En rad fältbesök kommer att genomföras där bland annat klimatanpassning, digitalisering och lokala lösningar står i fokus. Besök kommer också att göras i Rohingyaflyktinglägren i Cox’s Bazar, som idag är världens största flyktingläger.
