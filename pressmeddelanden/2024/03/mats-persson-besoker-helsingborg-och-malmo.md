# Mats Persson besöker Helsingborg och Malmö

I dag arrangeras IGEday, vilket står för Introduce a Girl to Engineering day. Det är en dag då tusentals tjejer och icke\-binära mellan 13\-19 år får möjlighet att besöka ett företag för att testa på livet som ingenjör för en dag. Målet är att de ska ges tillfälle att bejaka sitt teknikintresse så att fler väljer att utbilda sig till ingenjörer, liksom att bredda ingenjörskårens mångfald och därigenom höja kvaliteten på yrkesgruppen överlag.

Ett av företagen som uppmärksammar IGEday är Zoegas i Helsingborg. Under förmiddagen kommer Mats Persson att delta vid en kafferostningsaktivitet där tjejerna kommer att få rosta kaffe tillsammans med två kvalitetskollegor i ett labb. Andra aktiviteter som erbjuds är inom bland annat produktutveckling och digitala verktyg. Ministern kommer också att ha en frågestund för deltagarna.

Mats Persson åker sedan vidare till Malmö där Marcus Wandt ska berätta om sin rymdresa för cirka 600 femteklassare från olika delar av Skåne. Efter frågestunden med astronauten kommer ministern att hålla ett kort tal.

Vid frågor eller intervjuförfrågningar vänligen kontakta pressekreterare Agnes Eklund.
