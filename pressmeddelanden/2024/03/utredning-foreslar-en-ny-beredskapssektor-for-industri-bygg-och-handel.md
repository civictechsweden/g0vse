# Utredning föreslår en ny beredskapssektor för industri, bygg och handel

– Näringspolitiken spelar en viktig roll i uppbygganden av ett robust och motståndskraftigt näringsliv, det är viktigt i fredstid såväl som i kristid. Det är därför angeläget att industrifrågor och relevanta myndigheter i näringspolitiken ges en tydlig plats i det civila försvaret, säger energi- och näringsminister Ebba Busch.

– En sammanhållen, långsiktig och robust försörjningsberedskap måste involvera näringslivets aktörer. Det är en förutsättning för att bygga ett starkare totalförsvar, säger minister för civilt försvar Carl-Oskar Bohlin.

Utredningen har identifierat att det nuvarande beredskapssystemet saknar tre viktiga samhällsfunktioner - industri, bygg och handel. I betänkandet föreslås därför att en ny sektor skapas som komplement till de tio befintliga sektorerna.

Därtill pekar utredningen på att det ansvar som Tillväxtverket, SGU och Boverket har i dag behöver förändras för att bättre möta näringslivets och det övriga samhällets behov av stöd för att säkerställa tillgången till samhällsviktiga varor och tjänster i kris eller höjd beredskap. Därför föreslås myndigheterna utses till beredskapsmyndigheter. Tillväxtverket föreslås bli sektorsansvarig myndighet.

Utredningen ska redovisa sitt slutbetänkande senast den 31 oktober 2024.
