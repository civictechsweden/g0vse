# Förslag om kompensation till 57:orna överlämnas till riksdagen

Personer födda 1957 har fått vänta ett år extra på det förhöjda grundavdraget efter höjningen av åldersgränserna i pensionssystemet och i vissa kringliggande regelverk, såsom inkomstskattelagen. Höjningen av pensionsåldern borde ha hanterats på ett bättre sätt. Regeringen har därför beslutat om en proposition för att dels föreslå en kompensation på över 3 miljarder kronor till 57:orna, dels genomföra ändringar i skattelagstiftningen så att personer födda 1959 inte drabbas av samma problem.

Kompensationen ska vara skattefri och Skatteverket ska vara handläggande myndighet. Det kommer inte att krävas någon ansökan för att ta del av kompensationen. Utbetalning ska göras via skattekontot från 1 juli 2024. Förslaget beräknas kosta 3,2 miljarder kronor 2024.

För att samma situation inte ska inträffa för personer födda 1959 föreslås även att höjningen av åldersgränsen för rätt till det förhöjda grundavdraget till 67 år skjuts upp från den 1 januari 2026 till den 1 januari 2027. Förslaget bedöms minska skatteintäkterna med 3,7 miljarder kronor 2026.

Förslaget bygger på en överenskommelse mellan regeringen och Sverigedemokraterna.
