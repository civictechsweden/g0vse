# Pål Jonson till Polen

Mötet äger rum på flygbasen i Gdynia i norra Polen. På agendan står försvarssamarbetet mellan Sverige och Polen, fortsatt stöd till Ukraina och Nato- och EU-relaterade frågor.

– Polen och Sverige har en nära relation, särskilt på säkerhets- och försvarsområdet, som bottnar i en delad syn på vilka hot vi gemensamt står inför i vår region, säger Pål Jonson.

Polen har nyligen köpt två radarspaningsflygplan från Sverige och Saab. Flygplanen av typen Saab 340 AEW är utrustade med Erieye-radarn monterad ovanpå flygplanskroppen. I samband med mötet i Gdynia kommer det första av de två flygplanen att överlämnas.
