# Sverige ökar det humanitära stödet till Bangladesh

– Vi ser en oroande utveckling i Bangladesh, med en miljon rohingyaflyktingar utan tillräckligt med mat för dagen. Sverige är en stor kärnstödsgivare till många hjälporganisationer som arbetar på plats, och nu ökar vi även det humanitära stödet till Bangladesh med fokus på att bemöta akuta behov, rädda liv och säkra en tryggare livsmedelsförsörjning, säger bistånds- och utrikeshandelsminister Johan Forssell som är på plats i Bangladesh.

Sedan augusti 2017 befinner sig en miljon statslösa rohingyaflyktingar från Myanmar i Bangladesh. Under föregående år noterades en alarmerande ökning av antalet rohingyaflyktingar som lider av akut hungersnöd. Detta har i sin tur bidragit till kraftigt försämrade näringsnivåer för kvinnor och barn, en ökning av barnäktenskap och en försämrad säkerhetssituation i lägren. Dessutom tilltar de humanitära behoven i övriga Bangladesh.

Sverige planerar nu att öka sitt humanitära stöd till Bangladesh som initialt kommer uppgå till 77 miljoner kronor för 2024. Det nya humanitära stödet kanaliseras genom ett fortsatt samarbete med flera FN-organ samt andra organisationer.
