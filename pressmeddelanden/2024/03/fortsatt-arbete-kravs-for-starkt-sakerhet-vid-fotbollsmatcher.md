# Fortsatt arbete krävs för stärkt säkerhet vid fotbollsmatcher

Syftet med mötet var att följa upp vilka åtgärder som vidtagits och vilka insatser som gjorts för att säkerställa att våldsamheter och andra ordningsstörningar som förekommit vid fotbollsmatcher och andra idrottsarrangemang inte ska upprepas kommande säsong.

– Förra årets säsong med allvarliga ordningsstörningar kan vi inte acceptera. En ökning av våld mot poliser och ordningsvakter och en betydande mängd pyroteknik avfyrades inne på läktarna med fara för människors liv och hälsa, säger Jakob Forssmed.

– I dag framkom mycket som visar att klubbarna, arrangörerna och polisen är bättre rustade inför årets säsong. Men fler insatser kommer krävas. Det här mötet var inte en slutpunkt. Inte minst behöver svensk fotboll och polisen fortsätta dialogen om åtgärder så att vi kommer till rätta med detta. När snart allsvenskans läktare ska börja fyllas så ska det vara med energi och glädje, säger Jakob Forssmed.

Vid mötet deltog företrädare för Riksidrottsförbundet, Svensk Elitfotboll, Stockholm Live, Svenska Fotbollsförbundet, Svenska Fotbollssupporterunionen samt Polismyndigheten och Åklagarmyndigheten. I mötet deltog även Mikael Kullberg, statssekreterare hos Gunnar Strömmer. Regeringens särskilde utredare Anders Hübinette informerade kort om utredningen, att den kommer att lämna förslag på åtgärder.
