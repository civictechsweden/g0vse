# Proposition om tydligare regler för val till Sametinget

En nyhet är att det införs ett skydd för beteckningar, exempelvis partinamn, som liknar skyddet för partibeteckningar i allmänna val. Samiska partier, grupper och andra sammanslutningar kommer att få ett skydd för sin beteckning genom att den registreras. Skyddet kommer att hindra andra från att delta i valet med en beteckning som är så lik den registrerade beteckningen att den kan förväxlas av de samiska väljarna.

Andra ändringar innebär att reglerna om förfarandet i samband med röstningen och vid rösträkningen kompletteras och förtydligas. Till exempel införs ett förbud mot propaganda i vallokalen. Ett annat exempel är att det införs regler som ska säkerställa att samiska väljare med funktionsnedsättning kan rösta. Det handlar om att lagfästa sådant som redan görs eller som gäller för allmänna val.

Det föreslås även ett antal ändringar som syftar till att förenkla fastställandet av rösträtt och valbarhet vid sametingsval. Syftet är att de personuppgifter som behövs ska kunna behandlas på ett effektivt sätt och att det ska gå att göra vissa efterforskningar om det saknas uppgifter från folkbokföringen.

Propositionen planeras att överlämnas till riksdagen den 19 mars 2024 och lagändringarna föreslås träda i kraft den 1 augusti 2024. De nya reglerna kommer att kunna tillämpas inför och vid nästa val till sametinget som genomförs den 18 maj 2025.
