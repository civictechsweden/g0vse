# Digitaliseringsrådet bjuder in till workshops inför översyn av digitaliseringspolitiken

Syftet med workshopparna är att bidra till att utveckla digitaliseringspolitiken med sikte på 2030\. Resultaten från workshopparna kommer att utgöra viktiga underlag i det pågående arbetet med att ta fram en ny digitaliseringsstrategi.

– Det är ett styrketecken att ledamöterna anordnar workshops för att skapa förutsättningar för näringsliv, akademi och förvaltning att bidra i arbetet med att ta fram en ny digitaliseringsstrategi. Det är viktigt för regeringen att vi har en bred förankring och engagemang bland berörda aktörer i de här frågorna. Ett litet land som Sverige kan bara bli starkt om vi samverkar kring strategiska frågor som digitalisering, säger civilminister Erik Slottner.

Digitaliseringsrådets ledamöter kommer under mars och april att anordna workshops på olika teman; AI och andra teknologier, strategisk infrastruktur och grundförutsättningar, digital kompetensförsörjning, digital omställning och innovation inom prioriterade områden respektive digitalisering i välfärden. Utöver det kommer även Myndigheten för digital förvaltning (Digg) att anordna en workshop på temat digital förvaltning.
