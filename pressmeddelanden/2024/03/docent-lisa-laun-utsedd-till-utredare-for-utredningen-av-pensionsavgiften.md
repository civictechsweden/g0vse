# Docent Lisa Laun utsedd till utredare för utredningen av pensionsavgiften

Regeringen har tidigare beslutat om direktiv om att se över avgiftsnivån i det allmänna inkomstgrundade pensionssystemet. Utredningen är en del av Pensionsgruppens överenskommelse om långsiktigt höjda och trygga pensioner från 2017. Pensionsgruppen, som består av riksdagens åtta partier, har sedan tidigare ställt sig bakom att genomföra en översyn av avgiftsnivån.

– Med sin gedigna kompetens i nationalekonomi, socialförsäkring och pensioner är Lisa Laun mycket välmeriterad för uppdraget som utredare av pensionsavgiften, säger äldre- och socialförsäkringsminister Anna Tenje.

Lisa Laun disputerade i nationalekonomi vid Stockholm universitet 2012 och blev docent i nationalekonomi 2020. Hon arbetar som forskare vid Institutet för arbetsmarknads- och utbildningspolitisk utvärdering (IFAU). Hon har en lång erfarenhet av att bedriva forskning inom socialförsäkring och arbetsmarknadsekonomi och har under senare år haft ett särskilt fokus på pensionsområdet och äldres arbetsmarknadsdeltagande. Lisa Laun är också vice ordförande i Finanspolitiska rådet.

Intjänandet i pensionssystemet bygger på livsinkomstprincipen, vilket innebär att de inkomster som tjänas in under hela livet ligger till grund för den inkomstgrundade pensionen. Avgiftens storlek har därför betydelse för pensionens storlek. Syftet med utredningen är att analysera om den nuvarande pensionsavgiften är på rätt nivå för att upprätthålla pensionsnivåerna. Den särskilde utredaren Lisa Laun ska göra en sådan översyn.

Uppdraget Analys av avgiftsnivån i det allmänna inkomstgrundade pensionssystemet, dir. 2024:29, ska redovisas senast den 3 mars 2025.
