# Ökad svensk ammunitionsproduktion får finansiellt stöd av EU

Nammo Sweden AB har av europeiska kommissionen beviljats c:a 12,2 miljoner euro i stöd genom ASAP (Act in Support for Ammunition Production). Syftet är att utöka fyllningskapaciteten som kan tredubbla produktionen av artillerigranater hos Karlskogaföretaget kommande år.

I och med kommissionens beslut kommer svenska staten att delfinansiera Nammo Sweden AB:s projekt med 159 miljoner kronor. Resterande del finansieras av Nammo Sverige AB. Försvarets materielverk, FMV, har även lagt en ammunitionsbeställning på 155 mm artilleriammunition till ett värde av 141 miljoner kronor.

– Att utöka ammunitionsproduktionen i Europa och i Sverige är fundamentalt viktigt för Sveriges, Europas och för Ukrainas försvarsförmåga. Det europeiska produktionsstödet och den svenska delfinansieringen av Nammo Swedens projekt kan inom ett par år komma att tredubbla produktionen av de 155 mm granater som är efterfrågat av Ukraina, säger försvarsminister Pål Jonson.

Satsningen är det tredje steget i ett omfattande arbete för att öka produktionen av artilleriammunition och möjliggöra fortsatt stöd till Ukraina. Arbetet sker inom ramen för det nordiska försvarssamarbetet Nordefco och leds av FMV. Sedan tidigare har de nordiska länderna tecknat ett samarbetsavtal och lagt beställningar för att möjliggöra donationer av ammunition till Ukraina.

Projekten som kommissionen har beviljat stöd till:

* Nammo Sverige: Ca 12,2 miljoner euro i bidrag mot en totalkostnad på ca 27 miljoner euro.
* Eurenco Bofors: Ca 6,9 miljoner euro i bidrag. Totalt ca 34,3 miljoner euro.
* Nammo Raufoss: 10 miljoner euro. Totalt 32,2 miljoner euro.
* Nammo Lapua Oy: 22,5 miljoner euro. Totalt 51,4 miljoner euro.
