# Utredning föreslår åtgärder för effektivare hantering av EU-medel

– Utredningens slutsatser är viktiga för att se över den samlade organisatoriska strukturen och ansvarsfördelningen för hantering av EU-medel i Sverige. Dessa medel är viktiga för att stödja ett konkurrenskraftigt fiske och jordbruk, en stark regional utveckling och konkurrenskraft, och en väl fungerande arbetsmarknad och kompetensförsörjning, säger finansminister Elisabeth Svantesson.

I betänkandet En ny organisation för förvaltning av EU-medel (SOU2024:22) redogör utredningen för sina slutsatser och förslag, till exempel:

* Ansvaret för regionala utvecklingsfonden, fonden för en rättvis omställning och Europeiska socialfonden+ föreslås samlas på en myndighet, Tillväxtverket. Det skulle innebära att Svenska ESF-rådet upphör som egen myndighet. Ansvaret för handläggning och kontroll av areal- och djurbaserade stöd inom jordbruksfonderna föreslås centraliseras från länsstyrelserna till Jordbruksverket.
* Ansvaret för länsstyrelsernas handläggning och prövning av projekt- och investeringsstöd inom europeiska jordbruksfonden för landsbygdsutveckling föreslås koncentreras till länsstyrelserna i Norrbottens, Örebro, Stockholms, Östergötlands, Västra Götalands och Skåne län.
* De regionala strukturfondspartnerskapen föreslås ersättas av strategiskt orienterade partnerskap med fokus på utlysningsskedet.
* En lagstadgad anmälningsskyldighet vid misstänkt brottslighet med EU-medel föreslås.
* Ekonomistyrningsverket föreslås ta en mer främjande och förebyggande roll.

Utredningens förslag kommer nu att beredas i Regeringskansliet.
