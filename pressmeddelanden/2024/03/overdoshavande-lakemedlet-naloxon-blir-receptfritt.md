# Överdoshävande läkemedlet naloxon blir receptfritt

– Jag är oerhört glad över att idag kunna meddela att naloxon inom kort kommer kunna säljas receptfritt på svenska apotek. Det kommer att rädda liv, säger socialminister Jakob Forssmed.

Läkemedelsverket har beslutat att bevilja en ansökan från ett företag att leverera naloxon som nässprej för receptfri försäljning i Sverige. Detta innebär att naloxon inom en snar framtid kommer kunna köpas av privatpersoner, på svenska apotek. Sverige blir då ett av de första länderna i Europa där detta är möjligt.

Opioider förklarar en klar majoritet av de narkotikarelaterade dödsfall som sker i Sverige och de flesta opioidförgiftningar sker utanför hälso- och sjukvårdens miljöer. Därför är det livsavgörande att tillgängliggöra naloxon brett, något som regeringen har verkat och verkar för på olika sätt, bland annat genom ett uppdrag till Socialstyrelsen som redovisas inom kort.

Genom receptfrihet kan fler få tillgång till naloxon. Det kan handla om anhöriga och närstående, eller enskilda personer som vill köpa naloxon på apotek för att ha det tillgängligt hemma, på arbetsplatsen eller i andra sammanhang där en risksituation kan uppkomma. Det kan också vara brukare som inte är i kontakt med hälso- och sjukvården och som vill ha nässprejen till hands om det skulle behövas.
