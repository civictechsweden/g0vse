# EU, forskarutbildning och strategiska teknikområden i fokus vid Forskningsberedningens femte möte

Forskningsberedningen är en expertgrupp som är utsedd av regeringen för att ge råd i arbetet med den forsknings- och innovationsproposition som beräknas presenteras i slutet av 2024.

Under dagens möte kommer ledamöterna fortsätta diskussionen om EU:s ramprogram för forskning och innovation som inleddes vid mötet i februari, med fokus på hur Sverige kan bidra och påverka ramprogrammet för att stärka vår forskningsposition i Europa, och vad som krävs för att Sverige ska kunna öka sitt deltagande.

Deltagarna kommer sedan att diskutera ämnet forskarutbildning utifrån en rad olika frågeställningar, till exempel hur attraktiviteten och kvaliteten kan öka, hur lärosätena kan arbeta strategiskt med forskarutbildningen och hur samverkan med industrin kan utvecklas.

Det sista ämnet för dagen är strategiska och banbrytande teknikområden. Efter en kort inramning kommer ledamöterna bland annat diskutera vilka typer av satsningar på strategiska teknikområden som ger bäst utdelning i förhållande till kunskapsbyggande, nya lösningar och svensk konkurrenskraft. En annan frågeställning som kommer att belysas är hur ett humanistiskt eller samhällsvetenskapligt perspektiv kan beaktas i strategiska teknikområden.
