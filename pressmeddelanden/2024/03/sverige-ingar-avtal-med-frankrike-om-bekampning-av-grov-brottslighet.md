# Sverige ingår avtal med Frankrike om bekämpning av grov brottslighet

Sverige och Frankrike har sedan länge ett nära samarbete mot organiserad brottslighet. Vid sidan av gemensamma insatser inom Europol och Interpol har Sverige och Frankrike ett stort bilateralt samarbete. Ett exempel är den information som Polismyndigheten fick från fransk polis om Encrochat-kommunikation. Genom bland annat detta har arbetet mot gängkriminalitet kunnat stärkas. Det särskilda samarbetsavtal som nu undertecknas förstärker och fördjupar än mer ansträngningarna på båda sidor.

– Tillsammans med Frankrike flyttar vi nu fram positionerna mot den organiserade brottsligheten. Det nya avtalet kommer att stärka vår gemensamma förmåga att förebygga, upptäcka och utreda allvarlig brottslighet, som exempelvis narkotikasmuggling och vapenhandel, genom utökat informationsutbyte och samarbete, säger justitieminister Gunnar Strömmer.

Avtalet ger svenska och franska brottsbekämpande myndigheter ännu bättre förutsättningar att begära och få underrättelseinformation från varandra. Därutöver ger avtalet möjlighet till andra former av samarbete, till exempel utbyte av specialister, studiebesök, gemensam utbildning och utstationering av sambandsmän.

– Den information som svensk polis fick från Frankrike i samband med Encrochat har lett till hundratals gripanden och totalt tusentals utdömda fängelseår. Vi har all anledning att fördjupa vårt samarbete och redan i vår kommer svensk polis att besöka polisen i Marseille för att ta ytterligare steg i den riktningen, säger Gunnar Strömmer.

I dag, måndagen den 4 mars, har avtalet undertecknats i Bryssel vid en särskild ceremoni mellan justitieminister Gunnar Strömmer och Frankrikes inrikesminister Gérald Darmanin.
