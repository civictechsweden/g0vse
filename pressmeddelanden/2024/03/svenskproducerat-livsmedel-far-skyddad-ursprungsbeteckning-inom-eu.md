# Svenskproducerat livsmedel får skyddad ursprungsbeteckning inom EU

– Att Sverige har fått ytterligare en produkt med skyddad ursprungsbeteckning bidrar till att lyfta svenskt ursprung och kvalitet och därmed stärka svensk livsmedelsproduktion, säger landsbygdsminister Peter Kullgren.

Producenter av livsmedel och jordbruksprodukter som har ett tydligt geografiskt ursprung kan få produktnamnet skyddat av EU. Att en produkt får skyddad ursprungsbeteckning innebär att produkten måste framställas i en avgränsad geografisk region och ha egenskaper som beror på platsens naturförhållanden och lokal kunskap. Gotlandslins är namnet på torkade frön från åkerlinsen (Lens culinaris) som är en gammal kulturväxt som traditionellt har odlats på Gotland. Produktionsområdet för Gotlandslins består av öarna Gotland och Fårö samt intilliggande småöar utom Stora och Lilla Karlsö.

## Svenska produkter med skyddad beteckning

Allåkerbär från Norrland, Bohusläns blåmusslor, Gotlandslins, Grebbestadostron, Hånnlamb kött från gutefår, Kalix Löjrom, Rökt Vättersik, Upplandskubb, Vänerlöjrom, Wrångebäcksost, Bruna bönor från Öland, Kullings kalvdans, Skedvi Bröd, Sörmlands Ädel, Skånsk spettkaka, Svensk Vodka, Svensk Punsch, Svensk Akvavit, Sveciaost, Värmländskt skrädmjöl, Vit färsksaltad Östgötagurka och Äkta Gränna Polkagrisar är svenska produkter som har registrerats i EU som skyddad ursprungsbeteckning eller skyddad geografisk beteckning.
