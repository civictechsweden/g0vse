# Regeringen utser Christina Månberg till ny direktör för Skolforskningsinstitutet

Skolforskningsinstitutet har ett mycket viktigt uppdrag att bidra till att de verksamma i skolan får goda förutsättningar att planera, genomföra och utvärdera undervisningen med stöd av vetenskapligt underbyggda metoder och arbetssätt. Myndigheten ska också bidra till goda förutsättningar för barns och elevers utveckling och lärande, samt till förbättrade kunskapsresultat för alla elever.

– All utbildning ska vila på vetenskaplig grund och beprövad erfarenhet. Här har Skolforskningsinstitutet en särskilt viktig roll, men naturligtvis även övriga skolmyndigheter. Jag känner mig trygg att lämna över det ansvaret i Christina Månbergs händer. Jag är övertygad om att hon med stort driv tar sig an uppdraget och tar med sig sin sakkunskap och ledarerfarenhet i arbetet med att fortsätta bygga och utveckla denna relativt unga myndighet, säger skolminister Lotta Edholm.

Christina Månberg har lång och bred erfarenhet från utbildningsområdet. Närmast kommer hon från Utbildningsdepartementet där hon varit departementsråd och enhetschef för Gymnasie\- och vuxenutbildningsenheten de senaste åtta åren. Hon har arbetat med läromedelsutveckling i privat sektor och med skolans styrdokument som chef för Gymnasieenheten på Skolverket. Christina är utbildad lärare i svenska och engelska och har arbetat inom flera skolformer.

Christina Månberg tillträder tjänsten den 1 maj 2024\.
