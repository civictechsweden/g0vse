# Förnyat partnerskap med USA stärker Sveriges utvecklingssamarbete

Nytt i överenskommelsen för de kommande fyra åren är bland annat betoning på digitalisering och cybersäkerhet, globala allmännyttor som livsmedelssäkerhet och effektiviserat klimatbistånd samt transparens inom biståndet. Undertecknandet genomfördes i Washington den 4 mars av Sidas generaldirektör Jakob Granit och Isobel Coleman, biträdande chef för USAID.

– Genom det förnyade partnerskapet förstärks Sidas och USAID:s samarbete vad gäller gemensamma prioriteringar, som exempelvis demokratifrämjande, stärkande av respekten för de mänskliga rättigheterna och mobilisering av kapital och stöd från den privata sektorn i utvecklingssamarbetet. Jag är mycket glad över det förnyade partnerskapet, säger handels- och biståndsminister Johan Forssell.

Den första avsiktsförklaringen inom ramen för partnerskapet skrevs under mellan länderna 2013.
