# Regeringen tar initiativ till ett lärarråd – skolminister Lotta Edholm träffar lärare och förskollärare

Under 2024 kommer skolminister Lotta Edholm träffa lärare och förskollärare vid en serie lärarråd för att diskutera frågor som rör skola och förskola. Lärarråden är ett initiativ från regeringen och planeras och genomförs av Utbildningsdepartementet tillsammans med fackförbundet Sveriges Lärare.

– Jag ser mycket fram emot att tillsammans med lärare och förskollärare fördjupa mig i de frågor som är viktiga för dem och för utvecklingen i svensk skola och förskola. Jag hoppas få höra mer om vad lärare och förskollärare runtom i landet tycker fungerar bra, vad som inte fungerar och ta del av deras tankar, idéer och förslag, säger skolminister Lotta Edholm.

– Sveriges Lärare välkomnar detta initiativ. Det är självklart positivt att skolministern möter lärare och förskollärare – förbundets medlemmar – i vardagen, säger Åsa Fahlén, förbundsordförande, Sveriges Lärare.

Det var efter en krönika i tidningen Vi Lärare, där läraren Maria Wiman uttryckte en önskan om att skolministern och utbildningsministern skulle träffa lärare genom ett lärarråd, som regeringen tog initiativet till detta.

Teman för varje lärarråd tas fram gemensamt av deltagarna och Utbildningsdepartementet. Det första lärarrådet genomförs i Lund den 15 mars och handlar om både de sjunkande PISA-resultaten och framtidens läraruppdrag. Nästa lärarråd kommer genomföras i Borås den 10 april och till hösten planeras ytterligare två, då i mellersta och norra Sverige. Det kommer vara olika lärare och förskollärare som deltar på varje lärarråd.

För mer information och intervjuförfrågningar i samband med lärarrådet i Lund, kontakta pressekreterare Ellen Kult.
