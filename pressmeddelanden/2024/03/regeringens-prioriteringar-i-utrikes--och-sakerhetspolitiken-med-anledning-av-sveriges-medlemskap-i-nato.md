# Regeringens prioriteringar i utrikes- och säkerhetspolitiken med anledning av Sveriges medlemskap i Nato

Sveriges medlemskap i Nato innebär en djupgående och omedelbar förändring av Sveriges utrikes- och säkerhetspolitik. Med anledning av detta har regeringen i dag presenterat en extra utrikesdeklaration.

– Medlemskapet i Nato kommer att utgöra en grundsten i Sveriges utrikes- och säkerhetspolitik. Sverige ska vara en trovärdig, pålitlig och solidarisk allierad, säger utrikesminister Tobias Billström.

Som medlem i Nato kommer Sverige att engagera sig i alla Natos kärnuppgifter: avskräckning och kollektivt försvar, krishantering och säkerhetssamarbeten.

– Vi ska fortsätta främja grundvärden i svensk utrikes- och säkerhetspolitik vilket innebär att vi ska stå upp för folkrätten, mänskliga rättigheter och jämställdhet, och vara en stark röst för rustningskontroll, nedrustning och icke-spridning, säger utrikesministern.

Sverige kommer också värna och främja det transatlantiska samarbetet och verka för USA:s fortsatta engagemang i Europa samt bidra till hela Natos säkerhet i enlighet med alliansens 360-gradersansats.

Utrikesminister Tobias Billström presenterade regeringens utrikesdeklaration med anledning av Sveriges medlemskap i Nato den 20 mars 2024:

[Tal: Utrikesdeklaration med anledning av Sveriges medlemskap i Nato](/tal/2024/03/utrikesdeklaration-med-anledning-av-sveriges-medlemskap-i-nato/)
