# Christina Nordin leder Jordbruksverket i ytterligare tre år

– Regeringen behöver en erfaren och driven person för att arbeta med Jordbruksverkets kärnuppgifter och Christina Nordin är rätt person på rätt plats, säger landsbygdsminister Peter Kullgren.

Jordbruksverket är en myndighet som bland annat hanterar frågor om svensk livsmedelsproduktion, utbetalning av EU-stöd till lantbrukare och bekämpande av smittsamma djursjukdomar.

– Jag är väldigt glad att få fortsätta som generaldirektör för Jordbruksverket. Det är en myndighet som hanterar många viktiga frågor för samhället, och vi är mitt i ett utvecklingsarbete med fokus på förenkling och effektivitet som jag gärna vill ta vidare ett steg innan jag lämnar myndigheten, säger Christina Nordin.

Christina Nordin har varit Jordbruksverkets generaldirektör sedan 2018 och har arbetat med en omstrukturering av Jordbruksverket för att öka effektiviteten i verksamheten, uppnå regelförenkling och tillse korrekta utbetalningar av EU-stöd i tid. Tidigare har Christina Nordin varit avdelningschef för avdelningen för näringsliv och villkor på dåvarande Näringsdepartementet.
