# Gemensamma principer för utvecklingen av framtidens 6G-politik

Genom att ansluta sig till uttalandet stärker Sverige samarbetet med centrala strategiska partners i arbetet för framtidens trådlösa kommunikationsnät. Förutom Sverige ställde sig också Australien, Finland, Frankrike, Japan, Kanada, Republiken Korea, Storbritannien, Tjeckien och initiativtagaren USA bakom uttalandet.

– Sverige ligger i framkant vad gäller utveckling och tillämpning av trådlös teknik och jag är glad över att vi nu stärker våra internationella partnerskap med likasinnade länder. Genom att vi ansluter till det gemensamma uttalandet är vi med och driver teknikutvecklingen framåt samtidigt som vi främjar svensk industri, säger bistånds- och utrikeshandelsminister Johan Forssell.

Det gemensamma uttalandet slår fast att den framtida 6G-tekniken måste vara öppen, säker, hållbar, pålitlig och tillgänglig. Internationellt samarbete är viktigt för att säkerställa att dessa målsättningar uppnås.

– Sverige stärker nu samarbetet med internationella partners och etablerar en gemensam vision för utvecklingen av 6G. Tekniken ska utvecklas i linje med våra delade demokratiska värderingar och skydda medborgares integritet, stärka konkurrenskraften samt möjliggöra för smarta, digitala samhällen, säger civilminister Erik Slottner med ansvar för digitaliseringsfrågor.

Framtidens digitala infrastruktur står i fokus för regeringens forskningssatsning för utveckling av nästa generations trådlösa system. Vetenskapsrådet och Vinnova har fått i uppdrag att genomföra satsningen som syftar till att stärka grundforskning, tillämpad forskning och innovation inom sjätte generationens trådlösa system (6G).
