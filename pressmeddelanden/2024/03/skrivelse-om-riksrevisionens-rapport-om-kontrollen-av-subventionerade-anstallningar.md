# Skrivelse om Riksrevisionens rapport om kontrollen av subventionerade anställningar

Den 21 november 2023 publicerade Riksrevisionen sin granskningsrapport Subventionerade anställningar – att motverka fel i ett system med allvarliga risker (RiR 2023:17). Riksrevisionen anser att kontrollen av de subventionerade anställningarna inte är effektiv, trots att förbättringar har gjorts. Riksrevisionen bedömer att regeringen har utformat de subventionerade anställningarna på ett sätt som medför risker för missbruk, särskilt när det gäller nystartsjobben. I rapporten lämnas ett antal rekommendationer till regeringen och till Arbetsförmedlingen.

Arbetet med att motverka felaktiga utbetalningar och bidragsbrott riktade mot det offentliga är högt prioriterat av regeringen. Riksrevisionens granskning är ett viktigt bidrag till detta arbete. I skrivelsen redogör regeringen för åtgärder som vidtagits för att öka kontrollen. Här nämns bland annat målsättningar i Arbetsförmedlingens regleringsbrev, den inrättade Utbetalningsmyndigheten, pågående relevanta utredningar, sänkt subventionsnivå för nystartsjobb och förbättrad kontroll.

Regeringen kommer att fortsätta arbetet för att minska felaktiga utbetalningar och vid behov vidta ytterligare åtgärder.
