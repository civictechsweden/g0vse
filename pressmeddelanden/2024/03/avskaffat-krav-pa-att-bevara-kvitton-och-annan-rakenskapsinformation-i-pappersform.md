# Avskaffat krav på att bevara kvitton och annan räkenskapsinformation i pappersform

– Många företagare vittnar om en vardag med massa regelkrångel som står i vägen för dem att ägna sig åt sin kärnverksamhet. Regeringen fortsätter att arbeta för att regelbördan för svenska företag minskas. Det här förslaget är ett välkommet steg som många har väntat på, säger energi- och näringsminister Ebba Busch.

– Det här innebär en avsevärd förenkling för många företag, som kommer att slippa onödig administration och obefogade kostnader. Det är hög tid för att anpassa dessa regler efter den digitala utvecklingen, säger justitieminister Gunnar Strömmer.

Enligt nuvarande regler måste företag bevara räkenskapsinformation i sin originalform under drygt tre år, även om informationen sparas digitalt. Det innebär att kvitton, fakturor och andra pappershandlingar med räkenskaps­information måste hanteras av företagen under denna tid.

Bevarandekravet innebär omfattande administration och kostnader för många företag. Det är inte ovanligt att pappersmaterial skickas för in­skanning utomlands för att sedan återföras till Sverige för förvaring. Före­tagen måste också i många fall ha särskilda lösningar för bevarandet.

Regeringen föreslår att pappersmaterial ska kunna kastas efter att räken­skaps­informationen har överförts i digital form. Förslaget innebär en avsevärd förenkling för många företag. Enligt en beräkning som ligger till grund för förslaget innebär det en besparing för företagen på 3,9 miljarder kronor per år.

De nya reglerna föreslås träda i kraft den 1 juli 2024.
