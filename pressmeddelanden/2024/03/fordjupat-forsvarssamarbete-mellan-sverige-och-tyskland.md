# Fördjupat försvarssamarbete mellan Sverige och Tyskland

Under besöket diskuterades det säkerhetspolitiska läget, aktuella Nato- och EU-frågor, stödet till Ukraina samt det bilaterala försvarssamarbetet. Under besöket undertecknade försvarsministrarna även en gemensam avsiktsförklaring om fördjupat samarbete mellan Sverige och Tyskland.

– Det här besöket är ett viktigt steg för Sverige och Tyskland att utveckla samarbetet ytterligare. När både Sverige och Tyskland är Natomedlemmar kommer ökade möjligheter till samarbete att finnas. Inte minst gäller det samarbete kring säkerheten i Östersjöregionen, säger försvarsminister Pål Jonson.

Sverige och Tyskland har sedan tidigare en avsiktsförklaring som ingicks 2017. Denna har nu uppdaterats i ljuset av Sveriges kommande medlemskap i Nato och i syfte att fördjupa och öka samarbetet. Avsiktsförklaringen innebär att de båda ländernas försvarsmakter och  försvarsmyndigheter kan verka för att vidareutveckla befintligt samarbete och främja nya initiativ.

Besöket i Sverige inkluderade också ett besök vid Totalförsvarets plikt- och prövningsverk.
