# Rundabordssamtal för att bekämpa narkotikasmugglingen i svenska hamnar

Regeringen har nyligen presenterat Sveriges första nationella strategi mot organiserad brottslighet. Ett av fem mål i strategin är att slå sönder den kriminella ekonomin. Att motverka och bekämpa den narkotikarelaterade brottsligheten är en viktig del i detta.

Narkotikahandel är en av den organiserade brottslighetens huvudsakliga inkomstkällor och uppskattas utgöra cirka en femtedel av den globala brottslighetens intäkter. Narkotikabrottsligheten är även en inkörsport för unga i kriminalitet och en orsak till våldsamma konflikter, korruption och infiltration.

Gränsöverskridande godstransporter till och från Sverige sker i stor utsträckning med sjöfart. Stora mängder av narkotika smugglas i containerflödet till hamnar både i EU och i Sverige. Sverige fungerar också som ett transitland för narkotika, det vill säga delar av den narkotika som förs in i landet är avsedd för andra länder. Detta innebär att de svenska hamnarna är en central plats för att hindra införsel och utförsel av illegal narkotika.

Syftet med rundabordssamtalet är att få en bättre bild av de utmaningar som finns kopplat till brottslighet i svenska hamnar, identifiera vilka åtgärder som kan behöva vidtas och vad respektive aktör kan göra för att öka säkerheten i svenska hamnar och minska narkotikasmugglingen.

I samband med rundabordssamtalet finns tid för media. För intervjuförfrågningar, se nedan.
