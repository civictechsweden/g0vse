# Experter utsedda till utredningen Ny kärnkraft i Sverige – ett andra steg

– Utbyggnaden av kärnkraften är helt avgörande för vår klimatomställning och för att Sverige ska nå hela vägen ner till nettonollutsläpp senast år 2045. Regeringen har gått fram med en rad åtgärder för att skapa bästa möjliga förutsättningar för att ny kärnkraft – för första gången på flera decennier – ska kunna byggas i Sverige, säger klimat- och miljöminister Romina Pourmokhtari

– Jag är glad att nu kunna presentera ett ytterligare steg i det arbetet, genom att utse en expertgrupp med gedigen erfarenhet och bred representation till Kärnkraftsprövningsutredningen, så att det svenska regelverket moderniseras, säger Romina Pourmokhtari.

Utredningen "Ny kärnkraft i Sverige – ett andra steg" består av fyra delar. Den första delen rör hur tillståndsprövningen av kärnkraftsreaktorer kan effektiviseras med tydlighet och kortare prövningstider som mål.

Den andra delen syftar till att se över ansökningsavgiften till Strålsäkerhetsmyndigheten. Utredaren ska föreslå de ändringar som behövs för ett ändamålsenligt avgiftsuttag som tar hänsyn till nya reaktortyper så som små modulära reaktorer.

Den tredje delen består av att analysera om det befintliga kärnavfallsprogrammet behöver anpassas och utvecklas för avfall från nya reaktorer.

Den fjärde och sista delen utgörs av att analysera och bedöma om regelverket för bered­skaps- och planeringszoner behöver anpassas för nya reaktorer.
