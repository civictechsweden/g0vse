# Utredning föreslår ny och mer inkluderande målformulering

- För regeringen är jämställdhet en prioriterad fråga. Att stoppa det hedersrelaterade våldet och förtrycket kräver breda och långsiktiga insatser. Utredningen har ett viktigt syfte i att föreslå hur arbetet mot våldet kan få ökat fokus i jämställdhetsarbetet och i samhället. Jag ser fram emot att sätta mig in i delbetänkandet, säger jämställdhetsminister Paulina Brandberg.

I augusti 2023 fattade regeringen beslut om att tillsätta en utredning för en stärkt långsiktig styrning av arbetet mot könsrelaterat våld och hedersrelaterat våld och förtryck. Utredaren fick i uppdrag att i ett delbetänkande lämna förslag om en ny målformulering för det nuvarande jämställdhetspolitiska delmålet att mäns våld mot kvinnor ska upphöra och även bedöma om det bör införas ett särskilt delmål för att förebygga och bekämpa hedersrelaterat våld och förtryck. Utredaren fick också i uppdrag att ta fram förslag till en eller två långsiktiga strategier på området för att utveckla och stärka arbetet. Uppdraget delredovisades den 7 mars 2024 och ska slutredovisas den 28 februari 2025.
