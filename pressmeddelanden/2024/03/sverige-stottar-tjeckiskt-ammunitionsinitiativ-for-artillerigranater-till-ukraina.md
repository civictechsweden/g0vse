# Sverige stöttar tjeckiskt ammunitionsinitiativ för artillerigranater till Ukraina

– Det ukrainska ammunitionsbehovet är stort, särskilt gällande artilleriammunition. Tjeckien har identifierat möjligheter att köpa stora mängder ammunition på världsmarknaden för donation till Ukraina. Regeringen vill stötta Tjeckien i detta arbete, säger försvarsminister Pål Jonson.

För att bidra till Ukrainas försvar mot Rysslands anfallskrig har Tjeckien tagit ett initiativ för att köpa stora volymer av ammunition med korta leveranstider på världsmarknaden där fler länder kan bidra med finansiering.

Regeringen har idag beslutat att Försvarets materielverk (FMV) får förhandla och ingå en överenskommelse med ansvarig myndighet i Tjeckien för finansiellt stöd för anskaffning av ammunition till Ukraina. Sverige avser att stötta Tjeckien med 30 miljoner euro i detta initiativ.

Finansieringen av bidraget görs inom ramen för Stödpaket 15 i den del som avser stöd i form av ekonomiska bidrag till fonder och ett flertal bilaterala och multilaterala donationsprojekt som länder inom EU och Nato har upprättat i syfte att stödja Ukraina.

Stödpaket 15 är just nu under behandling i riksdagen och ett svenskt bidrag till det tjeckiska initiativet förutsätter att riksdagen röstar igenom regeringens proposition om en extra ändringsbudget.
