# Pål Jonson och Carl-Oskar Bohlin på gemensamt totalförsvarsbesök i Falun

Försvarsminister Pål Jonson och minister för civilt försvar Carl-Oskar Bohlin inleder dagen i Falun med besök på Dalregementet för att bekanta sig med utvecklingen av verksamheten. De kommer också att besöka befälsutbildningen i StridsUtbildning SkarpAmmunition (SUSA).

Under det efterföljande mötet med Länsstyrelsen i Dalarnas län kommer statsråden få möjlighet att fördjupa sig i inriktningen för den civila beredskapsplaneringen i Dalarna, och ta del av lokala perspektiv på samordning inom offentlig förvaltning, som en del av arbetet med att stärka totalförsvaret.
