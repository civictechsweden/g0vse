# Ny generaldirektör för Upphandlingsmyndigheten

Anja Clausin är sedan 2019 affärsdirektör på Försvarets materielverk. Hon har tidigare arbetat som chef på bland annat Försäkringskassan, Arbetsförmedlingen och Apoteket AB. Anja Clausin har en magisterexamen i statsvetenskap från Stockholms universitet. Hon tillträder sin tjänst som generaldirektör för Upphandlingsmyndigheten den 1 juni 2024.

– Anja Clausin har gedigen erfarenhet av upphandling i såväl offentlig som privat sektor. Tillsammans med hennes fleråriga erfarenhet som chef i statsförvaltningen har hon goda förutsättningar att leda och utveckla myndigheten. Det är ett glädjande besked att Anja Clausin har tackat ja till uppdraget som generaldirektör för Upphandlingsmyndigheten, säger civilminister Erik Slottner.

Regeringen har samtidigt förlängt anställningen för myndighetens nuvarande generaldirektör, Inger Ek, till och med den 31 maj 2024.
