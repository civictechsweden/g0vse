# Civilministern bjuder in organisationer till samtal om telefonbedrägerier

Bedrägeribrotten ökar, däribland telefonbedrägerier riktade mot framför allt äldre. Under 2022 uppskattades telefonbedrägerierna omsätta över 600 miljoner kronor, en siffra som ökat till över 700 miljoner under 2023.

Fredag 8 mars träffar civilministern organisationerna i ett möte för att få insikt i hur deras medlemmar ser på bedrägeribrott och åtgärder för att motverka denna typ av brottslighet.

– Telefonbedrägerier drabbar särskilt äldre och personer med intellektuell funktionsnedsättning på ett skoningslöst sätt. Flera åtgärder är på gång och jag ser fram emot att lyssna till organisationernas tankar om hur vi kan vända den negativa utvecklingen, säger civilminister Erik Slottner.

**Organisationer som deltar:**

* Villaägarnas riksförbund
* Småföretagarnas riksförbund
* SKPF
* Stöldskyddsföreningen
* SPF Seniorerna
* PRO
* Sveriges konsumenter
* Brottsofferjouren Sverige
* FUB
