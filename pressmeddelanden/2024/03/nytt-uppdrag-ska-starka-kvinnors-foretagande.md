# Nytt uppdrag ska stärka kvinnors företagande

Kvinnors andel av det totala företagandet i Sverige ligger på knappt 30 procent. Att kvinnor ofta är underrepresenterade bland företagare är något som behöver adresseras. Under 2023 genomförde därför regeringen en stor kunskapsinventering om bland annat lärdomar från tidigare insatser för att främja kvinnors företagande. Därtill genomförde regeringen en serie rundabordssamtal med entreprenörer, framför allt kvinnor, för att samla in deras förslag på åtgärder för att stärka kvinnors företagande.

Nu går regeringen vidare med ett antal insatser. Det nya uppdraget utgår från resultaten av rundabordssamtalen och Tillväxtverkets slutrapport.

Tillväxtverket ska bland annat genomföra insatser som stimulerar unga kvinnors entreprenörskap och företagande. I denna del ska Tillväxtverket inhämta synpunkter och erfarenheter från Jämställdhetsmyndigheten och Skolverket. Ett annat deluppdrag går ut på att underlätta och förbättra förutsättningarna för små företag att delta i offentliga upphandlingar. Därtill ska Tillväxtverket utveckla metoder för och ta fram statistik med ett särskilt fokus på kvinnors ägande av företag. Slutligen ska myndigheten genomföra insikts- och kunskapshöjande insatser för företagare och företagsfrämjande aktörer om kvinnors tillgång till privata och offentliga finansieringsmöjligheter. Denna del av uppdraget ska ske i nära samverkan med Jämställdhetsmyndigheten.

– Statistiken visar på en outnyttjad potential i svensk ekonomi. Det visar också på brister i företagsklimatet i vidare mening vilket gör att kvinnor i mindre utsträckning än män väljer att förverkliga sina idéer inom ramen för företagande. Genom denna satsning bidrar regeringen till att stärka kvinnors företagande i näringslivet, säger energi- och näringsminister Ebba Busch.

– Vi behöver ändra på det faktum att kvinnor är underrepresenterade som företagare. Det är viktigt både för att öka den ekonomiska jämställdheten och Sveriges tillväxtmöjligheter. Jämställdhetsmyndigheten är en viktig part i att stödja Tillväxtverket i det här arbetet, säger jämställdhets- och biträdande arbetsmarknadsminister Paulina Brandberg.

Uppdraget ska slutredovisas till Klimat- och näringslivsdepartementet den 15 februari 2027. Regeringen har avsatt 8 miljoner kronor per år 2024–2026 till Tillväxtverket för att främja kvinnors företagande.
