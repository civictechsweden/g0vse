# Kulturanpassad vård på lika villkor för det samiska folket

– Det är viktigt att ge bra förutsättningar för en hälso\- och sjukvård som aktivt bidrar till god hälsa och vård på lika villkor för det samiska folket i Sverige. Det här ligger också inom ramen för regeringens satsningar på omställningen till en god och nära vård, med särskild betoning på primärvård i landsbygd och insatserna inom området psykisk hälsa och suicidprevention, säger socialminister Jakob Forssmed.

Rätt till hälsa är en mänsklig rättighet som värnas inom den svenska minoritetspolitiken. Detta framgår också av Europarådets ramkonvention om skydd för nationella minoriteter, som Sverige ratificerade år 2000\. Där ställs krav på att Sverige ska vidta lämpliga åtgärder för att inom alla områden av det ekonomiska, sociala, politiska och kulturella livet främja fullständig och effektiv jämlikhet mellan personer som tillhör en nationell minoritet och personer som tillhör majoritetsbefolkningen.

Det finns skillnader mellan samer och den övriga befolkningen i vissa hälsoutfall, livsvillkor och levnadsvanor. Rapporter har också visat att det finns en bristande kunskap hos majoritetsbefolkningen och hos hälso\- och sjukvården och omsorgen om samernas kultur, rättigheter och hälsosituation och att förtroendet för primärvården och psykiatrin är lägre bland samerna än bland andra nationella minoriteter, vilket i sin tur inverkar negativt på benägenheten att söka vård.

Regeringen har nu beviljat Region Västerbotten 1 650 000 kronor i bidrag för 2024 för utvecklingen av kulturanpassad hälso\- och sjukvård för det samiska folket. Arbetet sker inom Kunskapsnätverket för samisk hälsa och särskilt ha fokus på att stärka förutsättningarna för att öka den samiska kulturkompetensen och utveckla arbetssätt för att tillgodose samiska patienters behov i omställningen till en god och nära vård samt i arbetet med psykisk hälsa och suicidprevention.

Regeringen avser att avsätta medel för genomförandet av insatserna även under 2025 respektive 2026, under förutsättning att riksdagen anvisat medel för det aktuella anslaget.
