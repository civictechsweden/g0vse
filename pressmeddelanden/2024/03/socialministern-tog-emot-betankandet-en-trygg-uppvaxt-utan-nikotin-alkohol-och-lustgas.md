# Socialministern tog emot betänkandet En trygg uppväxt utan nikotin, alkohol och lustgas

– Barn och unga är en särskilt skyddsvärd grupp i det folkhälsopolitiska arbetet. Den ökande användningen av tobak, nikotinprodukter och lustgas bland barn och unga är oroande och åtgärder måste vidtas för att bryta denna utveckling. Utredningen är ett viktigt underlag i arbetet med att uppnå en hög skyddsnivå gällande konsekvenserna av skadliga substanser för barn och unga, säger socialminister Jakob Forssmed.

Regeringen gav i juli 2022 den särskilda utredaren Inga-Lill Askersjö i uppdrag att analysera och ta ställning till hur lustgas ska regleras, se över vissa frågor inom alkohol- och tobaksområdet samt analysera konsekvenserna av en eventuell förändring av det övergripande målet för ANDT-politiken.

Utredningen överlämnade idag sitt betänkande till socialministern där det finns en rad förslag. Bland annat föreslås att det införs:

* en ny lag om lustgas som förbjuder försäljning av lustgas i berusningssyfte,
* ändringar i serverings- och marknadsföringsregler samt förmedlings- och försäljningstjänster för alkoholdrycker,
* en tobaks- och nikotinfri skoltid,
* förbud mot langning av tobaks- och nikotinprodukter till personer under 18 år, samt
* en reglering av högsta tillåtna nikotinhalt i snus och tobaksfria nikotinprodukter.

Utredningens förslag ger regeringen underlag för att möta nya och framtida utmaningar kopplade till lustgas, alkohol och tobak. Regeringen kommer nu att ta del av och analysera utredningens förslag.
