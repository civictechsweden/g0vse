# Socialtjänstministern möter barn och ungdomar med anledning av Barnombudsmannens årsrapport

Mötet kommer att bestå av en gruppdiskussion som framför allt leds av barnen själva där de har förberett teman och frågor de vill lyfta.

– Alla barn och unga har rätt till en trygg uppväxt och en ljus framtid. Därför är jag glad att få möjlighet att träffa dessa barn och ungdomar. Det ska bli väldigt spännande att få ta del av deras tankar och erfarenheter kring rapporten. Det är ett oerhört viktigt steg för att vi bättre ska kunna förstå varför så många barn och unga mår dåligt idag, säger socialtjänstminister Camilla Waltersson Grönvall.

En viktig del i Barnombudsmannens arbete är att skapa möjligheter för barn och unga att träffa beslutsfattare på olika nivåer i samhället.

Temat för Barnombudsmannens årsrapport 2024 är hur samhällets insatser kan förbättras för att främja barns psykiska hälsa. Barnombudsmannen har samtalat med sammanlagt 67 barn mellan 11 och 18 år och haft en särskild referensgrupp som har varit knutna till arbetet med rapporten. Barnen har på olika sätt varit delaktiga genom till exempel djupintervjuer och gruppsamtal om psykiatriska tillstånd och problematisk skolfrånvaro.
