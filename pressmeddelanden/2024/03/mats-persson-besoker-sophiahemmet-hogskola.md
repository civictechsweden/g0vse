# Mats Persson besöker Sophiahemmet Högskola

Under dagens besök kommer Mats Persson att få en introduktion om högskolans verksamhet och en rundtur i högskolans campusmiljö. Därefter deltar ministern vid en nätverksträff med läkare från Ukraina som studerar på Sophiahemmet. På programmet står även en rundtur i högskolans kliniska träningsmiljö, ett möte med studenter på barnmorskeprogrammet samt ett samtal med studentkåren.

För hälso- och sjukvården är en god kompetensförsörjning en nyckelfråga. Tillgången till bland annat sjuksköterskor och barnmorskor är en förutsättning för fler vårdplatser och minskade vårdköer. I budgetpropositionen för 2024 föreslog regeringen därför ett permanent tillskott till Sophiahemmet på 18 miljoner kronor för att de ska kunna bibehålla och utöka antalet studenter inom sina vårdutbildningar. Tillskottet beräknas motsvara cirka 150 helårsstudenter per år.
