# Våldsutsatta ska få ett mer samordnat stöd

- För att våldsutsatta ska kunna lämna och inte återvända till en destruktiv och farlig relation behövs en kedja av samordnade insatser från en rad aktörer, säger jämställdhetsminister Paulina Brandberg.

- Barn som utsätts för våld är en extra utsatt grupp som behöver värnas. Därför ska denna grupp särskilt uppmärksammas i detta uppdrag. För alla barn har rätt till en trygg uppväxt, fri från våld, säger socialtjänstminister Camilla Waltersson Grönvall.

Socialstyrelsens pågående uppdrag innebär att undersöka i vilken utsträckning våldsutsatta erbjuds en kontaktperson som bistår med ett samordnat stöd och hjälp vid kontakt med myndigheter. Socialstyrelsen ska analysera om kontaktpersoner är en ändamålsenlig insats för att tillgodose våldsutsattas behov.

I syfte att fler ska ges möjlighet att lämna en våldsam situation och inte återvända utökas nu uppdraget så att Socialstyrelsen även ska analysera och ta fram förslag på hur kontaktpersoner kan ingå i en samordnad stödkedja för våldsutsatta individer. Myndigheten ska analysera och ta fram förslag på hur ett sådant samordnat stöd kan se ut, vilka aktörer som bör ingå, vilka yrkesgrupper som bör vara involverade och hur stödet kan individanpassas. Socialstyrelsen ska särskilt uppmärksamma behov hos särskilt sårbara grupper, som utsatta barn och personer som utsatts för hedersrelaterat våld och förtryck.

I uppdraget ingår även att föreslå hur ett samordnat stöd kan implementeras och vilka aktörer som bör ansvara för genomförandet och förvaltningen av ett sådant stöd.

Uppdraget ska slutredovisas till Regeringskansliet senast den 10 april 2027.
