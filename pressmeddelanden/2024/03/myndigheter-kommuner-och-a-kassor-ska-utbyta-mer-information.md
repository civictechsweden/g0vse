# Myndigheter, kommuner och a-kassor ska utbyta mer information

Ungefär 15–20 miljarder kronor betalas ut felaktigt från välfärdssystemen varje år, varav ungefär 90 procent orsakas av att felaktiga uppgifter ligger till grund för beslut om ersättningar. Myndigheter, kommuner och a-kassor som arbetar för att stoppa felaktiga utbetalningar behöver därför få bättre förutsättningar att dela information med varandra.

Regeringen har beslutat om en proposition som innebär att det ska bli enklare för myndigheter, kommuner och a-kassor att dela information med varandra. Informationen behövs för att motverka felaktiga utbetalningar från välfärdssystemen och för att utföra mer effektiva myndighetsgemensamma kontroller mot arbetslivskriminalitet. Den föreslagna lagen innebär en skyldighet för berörda myndigheter samt kommuner och a-kassor att lämna uppgifter till varandra för dessa syften. Förslaget omfattar både offentliga och sekretessbelagda uppgifter.

– För att knäcka den organiserade brottsligheten behöver vi strypa den kriminella ekonomin. Regeringen ser allvarligt på välfärdsbrott, felaktiga utbetalningar och arbetslivskriminalitet, inte minst eftersom de bidrar till att den kriminella ekonomin kan verka och växa. För att åstadkomma det behöver staten agera samlat och arbeta mer effektivt. Ett ökat informationsutbyte är ett viktigt steg i den riktningen, säger finansminister Elisabeth Svantesson.

Förslaget förväntas leda till att de felaktiga utbetalningarna minskar väsentligt. Det kommer också effektivisera arbetet mot felaktiga utbetalningar och brott mot välfärdssystemen hos berörda myndigheter, kommuner och arbetslöshetskassor. De myndighetsgemensamma kontrollerna av arbetsplatserna väntas bli mer effektiva och träffsäkra. Regelöverträdelser, fusk och brottslighet i arbetslivet förväntas därför minska. Den nya lagen föreslås träda i kraft den 1 juli 2024.
