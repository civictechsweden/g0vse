# Utredning om översyn av partipolitiska lotterier har redovisat sitt uppdrag

Utredaren har i enlighet med uppdraget tagit fram två alternativa förslag. Ett som innebär ett förbud mot partipolitiska lotterier och ett annat som innebär skärpta krav på partipolitiska lotterier. Med partipolitiska lotterier avses lotterier som säljs av organisationer i syfte att ge intäkter till politiska partier.

Utredningen föreslår skärpningar som innebär att de undantag från spellagens kreditförbud och bonusbegränsningar som gäller för allmännyttiga spel, inte längre ska gälla partipolitiska lotterier. Utredningen föreslår även att det vid köp av spel till förmån för partipolitisk verksamhet, samt i marknadsföringen, tydligt ska framgå vilket parti som är förmånstagare, samt att spelskatt ska betalas vid spel till förmån för partipolitisk verksamhet.

Utredningen förordar alternativet med skarpare krav, snarare än ett förbud.

– Det är viktigt med öppenhet kring partiernas finansiering. Vi kommer att gå vidare och analysera båda förslagen, säger finansmarknadsminister Niklas Wykman.

Förslagen kommer nu att beredas i Regeringskansliet.
