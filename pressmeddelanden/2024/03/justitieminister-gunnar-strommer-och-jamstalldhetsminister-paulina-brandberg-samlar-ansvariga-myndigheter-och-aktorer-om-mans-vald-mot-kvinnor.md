# Justitieminister Gunnar Strömmer och jämställdhetsminister Paulina Brandberg samlar ansvariga myndigheter och aktörer om mäns våld mot kvinnor

Varje år mördas i snitt ungefär femton kvinnor av en man som de har eller har haft en nära relation till. Oftast har hotbilden varit känd långt i förväg, men ändå har brottet inte kunnat förhindras.

Den här veckan har media rapporterat om att tre män den senaste tiden anhållits misstänkta för mord på kvinnor de hade en relation till.

Regeringens linje är tydlig: Mäns våld mot kvinnor måste bekämpas med samma kraft som vi bekämpar gängkriminaliteten.

Justitieministern har tidigare aviserat att han ska diskutera dessa frågor och planen framåt med polisens ledning vid ett möte på måndag nästa vecka.

Mot bakgrund av senaste veckans händelser kommer justitieminister Gunnar Strömmer och jämställdhetsminister Paulina Brandberg även att samla bland annat Polismyndigheten, Jämställdhetsmyndigheten, Sveriges kommuner och regioner, företrädare för civilsamhället och andra berörda aktörer till ett möte.

På mötet kommer åtgärder på kort och lång sikt att diskuteras.
