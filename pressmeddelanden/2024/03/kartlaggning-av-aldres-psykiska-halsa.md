# Kartläggning av äldres psykiska hälsa

– Det är viktigt att lyssna till äldres egna erfarenheter när det gäller deras psykiska hälsa. Genom en gedigen kartläggning där vi inte bara pratar om äldre utan också med äldre kan mer träffsäkra förebyggande insatser sättas in, säger socialminister Jakob Forssmed.

Regeringens insatser på området psykisk hälsa omfattar bland annat att det förebyggande och främjande arbetet ska stärkas och att vården för personer med psykisk ohälsa ska bli mer tillgänglig och jämlik. Många äldre uppger att de har ett gott psykiskt välbefinnande. Samtidigt är den psykiska ohälsan omfattande och uttaget av antidepressiva och lugnande läkemedel högst bland de äldsta.

Vid genomförandet av uppdraget ska Folkhälsomyndigheten genomgående beakta äldres egna erfarenheter och äldre personer ska själva få komma till tals och beskriva sin livssituation utifrån det egna perspektivet.

Uppdraget ska slutredovisas till Regeringskansliet senast den 1 september 2025.
