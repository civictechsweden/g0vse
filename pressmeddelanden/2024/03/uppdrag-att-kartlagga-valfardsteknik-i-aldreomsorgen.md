# Uppdrag att kartlägga välfärdsteknik i äldreomsorgen

Både Socialstyrelsen och Myndigheten för vård- och omsorgsanalys har pekat på att välfärdsteknik har potential att stärka äldreomsorgen. Enligt Myndigheten för vård- och omsorgsanalys behövs mer nationellt samordnad och kvalitetssäkrad kunskap för att kunna visa på nyttan med välfärdteknik, i förhållande till kostnader.

– Välfärdsteknik är viktigt för att stärka äldreomsorgen genom att öka tryggheten, delaktigheten och självständigheten för äldre samtidigt som det kompletterar medarbetarnas viktiga arbete. Regeringen stöttar kommunernas arbete med att införa välfärdsteknik. Att sprida kunskap om lokala erfarenheter och framgångar är viktigt för att fler ska få ta del av välfärdsteknikens fördelar, säger äldre- och socialförsäkringsminister Anna Tenje.

Välfärdsteknik är viktigt för att stärka äldreomsorgen och öka äldres livskvalitet. Regeringen har därför vidtagit flera åtgärder i syfte att öka användningen av välfärdsteknik.

Under 2024 har regeringen gett 20 miljoner kronor till Kompetenscenter Välfärdsteknik som tillhör Sveriges Kommuner och Regioner (SKR). Det är en ökning med nästan 40 procent jämfört med föregående år. Syftet är att stödja kommunernas utveckling av digitalisering och välfärdsteknik inom äldreomsorgen.

1 mars i år trädde också en lagändring i kraft för att förtydliga möjligheten att använda välfärdsteknik inom hemtjänsten och särskilda boendeformer för äldre. Det handlar till exempel om trygghetskameror och trygghetslarm med GPS-funktion. Regeringen har också tillsatt en utredning som ska möjliggöra för att även personer med nedsatt beslutsförmåga ska kunna ta del av välfärdsteknik på samma villkor som andra. Uppdraget ka redovisas senast 1 april 2025.

## Uppdraget

Av uppdraget framgår att Socialstyrelsen ska kartlägga lokala erfarenheter av införandet av vanliga välfärdstekniker, till exempel digital nattillsyn, mobila trygghetslarm eller läkemedelsautomater. Myndigheten ska i rapporten lyfta fram enkelt kvantifierbara faktorer för att beskriva den direkta nyttan med välfärdsteknik, som exempelvis tidsförbrukning. Socialstyrelsen ska också bedöma på vilket sätt införandet av välfärdsteknik har påverkat kvaliteten i de olika verksamheterna, till exempel den enskildes inflytande över insatsens utformning.

Uppdraget ska redovisas senast 1 den september 2025.
