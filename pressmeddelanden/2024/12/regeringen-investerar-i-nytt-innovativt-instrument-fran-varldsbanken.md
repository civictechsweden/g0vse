# Regeringen investerar i nytt, innovativt instrument från Världsbanken

– Genom regeringens investering på 8,8 miljoner US-dollar i hybridkapitalobligationer tar vi ett viktigt steg för att förändra och modernisera Sveriges bistånd. Dessa obligationer ger en unik möjlighet att förstärka Världsbankens kapacitet att finansiera tranformativa projekt, exempelvis på klimatområdet. Detta samtidigt som avkastningen, den så kallade kupongräntan, går direkt till att stödja det livsviktiga arbetet i Ukraina, säger handels- och biståndsminister Benjamin Dousa.

IBRD är en del av Världsbanksgruppen. I samband med den pågående reformeringen av Världsbanken har medlemsländerna beslutat att stärka bankens mandat för att bemöta klimatomställningen och andra globala utmaningar. För att IBRD ska kunna utföra uppdraget krävs ett utökat ekonomiskt stöd från bankens medlemsländer. Detta kommer att ske genom kapitaltillskott i form av hybridobligationer som ställs ut av IBRD.

Hybridkapitalobligationer kombinerar egenskaper från både aktier och obligationer. De har dessutom evig löptid, vilket gör dem till ett effektivt verktyg för att stärka IBRD. Instrumentet möjliggör därigenom en ökad utlåning till projekt som är avgörande för att bemöta klimatomställningen och andra globala utmaningar. Tack vare den innovativa finansieringsmodellen innebär varje investerad biståndskrona upp till åtta kronor i ökad utlåning.

Genom att investera i hybridkapitalobligationer visar Sverige sitt starka engagemang för hållbar global utveckling och sin vilja att stödja utvecklingen av innovativa finansieringslösningar av utvecklingssamarbetet.
