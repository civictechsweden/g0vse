# Regeringen inför regelförenklingar för att påskynda försvarets miljöprocesser

Säkerhetsläget i Europa är det allvarligaste sedan andra världskriget. Detta får omfattande och långtgående konsekvenser för Sverige. Det är kritiskt att den svenska försvarsförmågan stärks för att möta det förändrade omvärldsläget.

– Dagens miljölagstiftning har vuxit fram i en tid då omvärldsförhållandena såg annorlunda ut och är inte anpassad efter den snabba upprustning av försvaret som nu krävs. Regeringen har därför beslutat om förenklingar i miljölagstiftningen för försvaret, säger klimat- och miljöminister Romina Pourmokhtari.

– Med detta beslut så kan det militära försvaret växa snabbare då beslutsprocesser kan kortas från år till veckor. Det möjliggör ökad verksamhet på till exempel flygplatser, skjutfält och hamnar. Detta ökar vår försvarsförmåga, säger försvarsminister Pål Jonson.

Den tillfälliga förordningen ska träda i kraft den 1 januari 2025. Förordningen ska gälla under fem år. Verksamhet som tillfälligt undantagits från kravet på tillståndsplikt måste därefter under en övergångsperiod genomgå en prövning enligt det ordinarie systemet för att få fortsätta bedrivas.
