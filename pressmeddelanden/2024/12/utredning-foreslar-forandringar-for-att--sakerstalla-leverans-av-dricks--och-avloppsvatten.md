# Utredning föreslår förändringar för att  säkerställa leverans av dricks- och avloppsvatten

Mot bakgrund av en allt osäkrare omvärld har det funnits behov av att analysera risker och åtgärda sårbarheter i samhällets förmåga att leverera vattentjänster. Syftet med utredningens uppdrag har varit att stärka förmågan att leverera vattentjänster vid händelse av kris, höjd beredskap och då ytterst krig samt utifrån de nya förutsättningar som följer av ett förändrat klimat.

– Vi måste skydda vårt vatten – från källa till kran. Vattenförsörjning och hantering av avloppsvatten är grundläggande för att upprätthålla vårt samhälle och dess olika funktioner. Utan rent vatten och fungerande avloppsrening skulle vi snabbt få mycket allvarliga problem i hela samhället. Genom utredningen har vi nu fått underlag för att kunna ta fortsatta steg för att säkerställa en robust och kontinuerlig leverans av vattentjänster, säger klimat- och miljöminister Romina Pourmokhtari.

Vattentjänster så som vattenförsörjning och hantering av avlopps- och dagvatten är en grundläggande förutsättning för att upprätthålla samhället och dess olika funktioner. Det är därför av stor betydelse att det finns en samlad beredskap för att säkra tillgången till rent och säkert vatten samt fungerande avlopp vid händelse av kris, höjd beredskap och då ytterst krig.

Detta gäller såväl möjligheterna att upprätthålla en kontinuerlig produktion av dricksvatten som förmågan att leverera dricksvatten till de viktigaste ändamålen om förmågan trots allt begränsas. En väl fungerande hantering och rening av avloppsvatten och dagvatten är också avgörande för livsmedels- och dricksvattenförsörjningen, inte minst ur smittskyddssynpunkt och för att undvika föroreningar.

Bland utredningens viktigaste förslag finns en beredskapsanpassning av vattentjänstlagen som i dag saknar beredskapsfokus. Anpassningen innefattar krav på beredskapsplanering och reservkapacitet för kommunala vatten- och avloppsanläggningar.

Kommunerna föreslås dessutom bli skyldiga att prioritera leverans till de användare som är viktigast för samhället vid kris och höjd beredskap. För att möta det omfattande behovet av investeringar föreslår utredningen skärpta krav på hanteringen av va-ekonomi, ökade möjligheter till avgiftsuttag och ett investeringsprogram inriktat på beredskaps- och klimatanpassningsåtgärder.

Utredningen lyfter också fram hur staten kan stödja kommunerna och bidra till robusta vattentjänster. I det ingår insatser för ökad kommunal samverkan och ett nytt etappmål i miljömålssystemet om en god va-infrastruktur.

Utredningens betänkande kommer nu att analyseras och beredas vidare inom Regeringskansliet.
