# Regeringen vill minska statens kontroll över ATG

Den statliga kontrollen över ATG regleras bland annat i ett avtal mellan staten och ATG:s ägare. Det ursprungliga avtalet från 1970-talet klargjorde ansvaret mellan staten och ägarna när ATG hade en särställning på spelmarknaden och ensamrätt på vadhållning på hästar. Efter omregleringen av spelmarknaden 2019 förlorade ATG sin särställning, men den statliga kontrollen har kvarstått. Regeringen anser att en minskad statlig kontroll över ATG är en återstående del av omregleringen av spelmarknaden, eftersom ATG i dag inte längre har den särställning som tidigare motiverade statlig kontroll.

Regeringen avser därför att se över avtalet. Syftet med översynen är att begränsa den statliga kontrollen samtidigt som en långsiktig finansiering av trav- och glappsporten samt HNS:s verksamhet säkerställs. Trav- och galoppsporten har nämligen än i dag sin huvudsakliga finansiering från ATG och HNS:s får årligen medel från bolaget.
