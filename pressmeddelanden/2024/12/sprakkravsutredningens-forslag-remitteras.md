# Språkkravsutredningens förslag remitteras

För att äldreomsorgen ska hålla en hög kvalitet och för att äldre ska kunna förstå och göra sig förstådda är det viktigt att personalen kan tala tillräckligt god svenska. Mot bakgrund av de problem med språkförbistringar i äldreomsorgen som bland annat belystes av Coronakommissionen gav regeringen i mars 2023 en särskild utredare i uppdrag att analysera och ta fram förslag på hur krav på kunskaper i svenska språket för personal i äldreomsorgen kan regleras.

– Att tillsätta utredningen var ett viktigt steg för att öka äldres trygghet och delaktighet då det är grundläggande att äldre ska kunna förstå och göra sig förstådda. Nu tar vi nästa steg och remitterar utredningens förslag, säger äldre- och socialförsäkringsminister Anna Tenje.

Utredningen lämnade i sitt betänkande Ett språkkrav för språkutveckling (SOU 2024:78) den 3 december. Utredningen föreslår bland annat att det införs ett språkkrav i socialtjänstlagen som handlar om att socialnämnden och verksamhet som utför en kommuns uppgifter, ska arbeta för att den personal som genomför insatser i socialtjänstens omsorg om äldre, har en nivå av kunskaper i svenska språket som är relevant för insatserna. Utredningen har även förslag om ett stimulansbidrag, Svenskalyftet, med syftet att verksamheterna ska stimuleras till, och ges goda förutsättningar, att arbeta med att höja nivån av språkkunskaper hos äldreomsorgens personal.

Förslaget skickas ut på remiss till den 4 april 2025.
