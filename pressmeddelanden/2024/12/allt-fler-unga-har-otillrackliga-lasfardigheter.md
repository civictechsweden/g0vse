# Allt fler unga har otillräckliga läsfärdigheter

OECD har i dag redovisat resultaten från PIAAC, en internationell undersökning av vuxnas färdigheter i läsning, räkning och problemlösning. I den första upplagan av undersökningen, som genomfördes 2012, var Sverige ett av de fyra länder som presterade bäst. Resultaten från den uppföljande undersökningen, som genomfördes 2023, visar att Sverige fortsatt placerar sig i toppen tillsammans med länder som Finland, Japan, Norge och Nederländerna.

Samtidigt finns stora skillnader inom Sveriges befolkning. Lågutbildade, utrikes födda och personer som varken studerar eller arbetar har generellt lägre resultat än genomsnittet i Sverige. Inom läsning respektive räkning uppgick andelen med otillräckliga färdigheter till 12 procent, vilket motsvarar närmare 800 000 personer i åldrarna 16 till 65 år. Resultaten visar även att andelen i den yngsta åldersgruppen, 16–24 år, som har otillräckliga färdigheter i läsning, har ökat från 9 till 15 procent under det senaste decenniet. Sammanlagt är det nästan 160 000 unga vuxna i Sverige som har otillräckliga färdigheter. Undersökningen visar också att nästan varannan utrikes född i åldern 16–24 år saknar tillräckliga läsfärdigheter.

– Det är glädjande att Sverige ligger i topp fem, men resultaten visar också att Sverige befinner sig i en läskris. Andelen unga med bristande läsförmåga har ökat och nära hälften av alla unga utrikes födda saknar tillräckliga läsfärdigheter. Regeringen arbetar vidare med att få skolan att återgå till grunderna där eleverna tidigt får lära sig läsa, skriva och räkna, säger utbildningsminister Johan Pehrson.

## Var tredje utrikesfödd har otillräckliga läsfärdigheter

Bland utrikes födda har 34 procent otillräckliga kunskaper i läsning och 29 procent otillräckliga kunskaper i räkning, vilket är betydligt större andelar i jämförelse med personer födda i Sverige. En persons vistelsetid i Sverige, ålder när man invandrat, utbildningsnivå, kunskaper i och användning av svenska språket påverkar resultaten. Nivån på färdigheter har även ett starkt samband med deltagande på arbetsmarknaden.

– Sverige håller på att få ett nytt klassamhälle där en språkbarriär präglar samhället och leder till ett ökat utanförskap. Dagens resultat bekräftar att många som har kommit till Sverige saknar tillräckliga kunskaper i läsning och räkning. Dessa färdigheter måste stärkas. Utan det svenska språket är det svårt att etablera sig på arbetsmarknaden och bryta utanförskapet, säger arbetsmarknads- och integrationsminister Mats Persson.
