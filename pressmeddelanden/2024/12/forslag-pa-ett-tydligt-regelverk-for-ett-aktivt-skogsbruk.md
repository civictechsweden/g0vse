# Förslag på ett tydligt regelverk för ett aktivt skogsbruk

– För att skogsbruket fullt ut ska kunna bidra till klimatomställningen, försörjningstrygghet samt till jobb och tillväxt i hela landet behöver skogspolitiken utvecklas. Delbetänkandet som nu har överlämnats kommer att utgöra ett viktigt underlag för regeringens fortsatta arbete för en framtida ändamålsenlig skogspolitik, säger landsbygdsminister Peter Kullgren.

I februari 2024 tillsatte regeringen en skogsutredning. Syftet var att utveckla en ändamålsenlig skogspolitik som främjar ett långsiktigt hållbart konkurrenskraftigt skogsbruk, ökad skoglig tillväxt och en långsiktigt ökad tillgång till hållbar skoglig biomassa.

Den särskilda utredaren Göran Örlander har nu redovisat en del av utredningen i delbetänkandet ”Ett tydligt regelverk för aktivt skogsbruk”. Utredaren föreslår en lång rad av ändringar av lagar och förordningar. Bland annat föreslås att anmälan om samråd enligt miljöbalken skiljs från avverkningsanmälan och att sexveckorsregeln – det vill säga tiden från avverkningsanmälan till dess att avverkning kan påbörjas – minskas till tio arbetsdagar. Utredningen föreslår vidare att beslut enligt skogsvårdslagen ska överklagas till mark- och miljödomstol i stället för som i dag till förvaltningsdomstol. Dessutom föreslår utredningen att en skogsägares kostnader för att inhämta kunskap om arter på sin mark ska begränsas och att markägare som inte får bruka sin skog på grund av naturvärden ska kompenseras ekonomiskt.

Slutbetänkande ska redovisas senast 31 augusti 2025.
