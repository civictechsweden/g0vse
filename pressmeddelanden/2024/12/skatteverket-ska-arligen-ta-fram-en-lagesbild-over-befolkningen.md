# Skatteverket ska årligen ta fram en lägesbild över befolkningen

– Förra året fick Skatteverket i uppdrag att ta fram den första lägesbilden över befolkningen. Den gav oss den bästa bild vi någonsin haft över vilka som finns och verkar i Sverige. Exempelvis visade den att uppåt 150 000 personer kan bo utomlands samtidigt som de är folkbokförda i Sverige. Att återkommande få en lägesbild över befolkningen är ett viktigt led i arbetet mot bidragsfusk och välfärdsbrottlighet och för att lyckas strypa den kriminella ekonomin, säger finansminister Elisabeth Svantesson.

Skatteverket ska inom ramen för uppdraget ta fram en nationell lägesbild som beskriver personkretsar som finns och verkar i Sverige med eller utan tillstånd samt företeelser och risker kopplade till dessa personkretsar. Lägesbilden ska motsvara den som Skatteverket redovisade till regeringen i juni 2024.

Lägesbilden ska lämnas årligen och kunna användas som underlag när regeringen och myndigheter prioriterar och inriktar framtida åtgärder.

Skatteverket ska redovisa lägesbilden till Regeringskansliet senast den 19 juni 2025 och senast den 19 juni 2026.
