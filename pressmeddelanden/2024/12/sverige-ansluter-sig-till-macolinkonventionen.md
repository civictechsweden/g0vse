# Sverige ansluter sig till Macolinkonventionen

– Matchfixning är ett allvarligt och ökande hot inom idrotten och sker allt oftare över landsgränser. Genom att nu ansluta sig till Macolinkonventionen får Sverige full tillgång till ett fördjupat internationellt samarbete och informationsutbyte. Det här är ett efterlängtat och viktigt steg för att motverka matchfixning och stärka integriteten inom idrotten, säger socialminister Jakob Forssmed.

– Det ska vara ordning och reda på den svenska spelmarknaden. Beslutet i dag innebär att vi kan fortsätta att pressa undan brottslighet och skapa trygghet för de som spelar. Det är bra, säger finansmarknadsminister Niklas Wykman.

Macolinkonventionen antogs av Europarådet 2014 för att bekämpa manipulation av idrottsresultat genom åtgärder inom idrotts- och spelpolitik samt straffrättsligt samarbete. En viktig del är utbyte av information om misstänkt matchfixning mellan olika aktörer.

I och med dagens beslut kommer Sverige nu att ansluta sig till den majoritet av EU-länder som redan skrivit under konventionen och blir samtidigt det åttonde EU-landet att även ratificera konventionen.

Macolinkonventionen är det enda internationella rättsliga regelverket om matchfixning och manipulation av idrottstävlingar som finns och innebär en gemensam rättslig ram för internationellt samarbete. Sverige kommer också att få tillgång till mer samverkanstrukturer, system och information för att kunna motverka matchfixning.
