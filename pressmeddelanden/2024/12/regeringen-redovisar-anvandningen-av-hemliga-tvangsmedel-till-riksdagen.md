# Regeringen redovisar användningen av hemliga tvångsmedel till riksdagen

Skrivelsen bygger på de brottsbekämpande myndigheternas årliga redovisning till regeringen. I skrivelsen redogör regeringen för hur hemlig avlyssning och hemlig övervakning av elektronisk kommunikation, hemlig kameraövervakning, hemlig rumsavlyssning och hemlig dataavläsning har använts vid förundersökning i brottmål och i myndigheternas underrättelseverksamhet under 2023.

Av redovisningen framgår att den totala användningen av hemliga tvångsmedel ökade under 2023. Det kan dels förklaras av de många allvarliga våldsbrott som ägde rum under året, dels av att de brottsbekämpande myndigheterna har fått utökade möjligheter att använda hemliga tvångsmedel för att förhindra och utreda allvarliga brott.

– Hemliga tvångsmedel är ofta helt avgörande för att utreda och lagföra allvarlig brottslighet, inte minst när det kommer till brott som begås inom kriminella nätverk. Redovisningen visar hur viktiga hemliga tvångsmedel är i detta arbete. Vi kan också se att lagändringarna om preventiva tvångsmedel från och med den 1 oktober 2023 fått effekt, bland annat genom att fler grova våldsbrott har kunnat förhindras, säger justitieminister Gunnar Strömmer.

Skrivelsen belyser bland annat hur de nya reglerna om preventiva tvångsmedel, som trädde i kraft den 1 oktober 2023, har använts för att förhindra allvarlig brottslighet i kriminella nätverk.

Under det sista kvartalet 2023 beslutade domstol om 106 tillstånd baserat på de nya reglerna och 67 personer var föremål för preventiva tvångsmedel. Det har varit bidragande till att polisen kunna gripa personer för förberedelse till mord och andra grova våldsbrott. Samtidigt har vapen, knark och kontanter kunnat beslagtas.
