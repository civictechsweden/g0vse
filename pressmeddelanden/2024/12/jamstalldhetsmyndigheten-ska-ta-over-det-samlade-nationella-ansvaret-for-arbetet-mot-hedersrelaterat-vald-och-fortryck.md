# Jämställdhetsmyndigheten ska ta över det samlade nationella ansvaret för arbetet mot hedersrelaterat våld och förtryck

Jämställdhetsmyndigheten ska främja utvecklingen av förebyggande insatser mot mäns våld mot kvinnor och hedersrelaterat våld och förtryck. Myndigheten ska också synliggöra och motverka våldet med inriktning på nationell kunskapsutveckling och strategiska övergripande frågor. För att effektivisera styrningen och organiseringen av arbetet har regeringen nu beslutat att de nationella uppgifter som i dag utförs av Länsstyrelsen i Östergötlands län ska överföras till Jämställdhetsmyndigheten.

Överföringen och renodlandet av nationella, regionala och lokala uppgifter på området hedersrelaterat våld och förtryck är ett led i regeringens arbete med att öka effektiviteten i statsförvaltningen och att tydliggöra länsstyrelsernas roll i det arbetet. Överföringen sker även som en del av regeringens arbete med att stärka den långsiktiga styrningen av arbetet mot mäns våld mot kvinnor och hedersrelaterat våld och förtryck.

Utgångspunkten är att upparbetad kunskap och erfarenhet så långt som möjligt ska tas tillvara så att arbetet kan utföras med bibehållen effektivitet och kvalitet.
