# Ökad samverkan för en jämlik och hållbar läkemedelsförsörjning

För 2025 erhåller regionerna totalt 40 695 miljoner kronor. Detta inkluderar bland annat kostnader för läkemedelsförmånerna, behandling av hepatit C och vissa läkemedel som förskrivs enligt smittskyddslagen.

2024 inleddes ett arbete för att förbättra tillgången till effektiva läkemedel för patienter med såväl vanliga som ovanliga hälsotillstånd och samtidigt skapa ett hållbart system. Staten och SKR har, genom regionerna, identifierat flera utvecklingsområden.

– Genom att samla olika perspektiv och expertis kan vi gemensamt hantera de komplexa utmaningarna vi står inför och skapa ett läkemedelssystem som sätter patienten i centrum och som fungerar för alla berörda aktörer, säger sjukvårdsminister Acko Ankarberg Johansson.

– Det är välkommet att överenskommelsen nu omfattar ett gemensamt utvecklingsarbete för en revidering av modellen för solidarisk finansiering, där både recept- och rekvisitionsläkemedel ingår. Det är också angeläget med en översyn av möjliga förslag för riskdelning och delat finansieringsansvar mellan staten och regionerna för vissa läkemedel, säger Anna-Lena Hogerud ordförande i SKR:s sjukvårdsdelegation.

Under 2025 är parterna vidare överens om att fortsatt stärka förutsättningarna för prisförhandlingar och tecknandet av avtal av läkemedel. I detta arbete ska regionerna bland annat skapa ett ramverk för ändamålsenliga och genomförbara förhandlingar, inklusive olika avtalskonstruktioner och hantering av transparens. Parterna är också överens om att se över hur finansiellt utrymme och stärkt riskdelning kan skapas för att förbättra tillgången till vissa läkemedel för sällsynta hälsotillstånd eller särskilt angelägna läkemedelsterapier.

För att skapa ett långsiktigt hållbart system för läkemedel är parterna eniga om att bred samverkan krävs mellan alla berörda aktörer – regeringen, myndigheter, regioner, SKR, branschföreträdare och hälso- och sjukvårdens experter. Som ett led i detta införs terminsvisa intressentdialoger som ska syfta till att diskutera strategier för att skapa ett hållbart och kostnadseffektivt system som säkerställer att patienter effektivt får tillgång till de läkemedel de behöver.
