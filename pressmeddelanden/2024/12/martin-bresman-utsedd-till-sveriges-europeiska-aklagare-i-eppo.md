# Martin Bresman utsedd till Sveriges europeiska åklagare i Eppo

Under året har flera viktiga steg tagits mot ett svenskt deltagande i Eppo. Riksdagen antog den 29 maj regeringens förslag om en ny lag om Eppo och andra lagändringar. Den 5 juni anmälde regeringen Sveriges avsikt att delta i Eppo och EU-kommissionen bekräftade Sveriges deltagande den 16 juli. Åklagarmyndigheten och Ekobrottsmyndigheten har haft i uppdrag av regeringen att vidta de förberedande åtgärder som krävs för att underlätta den svenska anslutningen till Eppo.

Rådet har nu fattat beslut om att utnämna en europeisk åklagare för Sverige med placering vid Eppos huvudkontor i Luxemburg. Det är chefsåklagare Martin Bresman, chef för Riksenheten mot korruption vid Nationella åklagaravdelningen vid Åklagarmyndigheten, som har utnämnts till denna post för en mandatperiod på sex år.

– Vi måste strypa den kriminella ekonomin, både i Sverige och på EU-nivå. Eftersom den organiserade brottsligheten är gränsöverskridande måste även brottsbekämpningen vara det. Att Sverige nu blir medlem i Eppo innebär bättre möjligheter till ett effektivare samarbete för att bekämpa brott, återta brottsvinster och värna svenska skattebetalares pengar. Jag är glad över att Sverige nu kan öka trycket i de här frågorna, och att Martin Bresman tagit på sig denna viktiga roll, säger justitieminister Gunnar Strömmer.

Eppo blir fullt ut operativ 20 dagar efter att utnämningen har trätt i kraft, vilket blir strax efter årsskiftet. Då kan Eppo inleda sin verksamhet på sitt kontor i Stockholm där två europeiska delegerade åklagare är placerade.

Eppo är ett EU-organ med uppgift att utreda, lagföra och väcka talan för brott som skadar EU:s ekonomiska intressen. Det kan exempelvis handla om bedrägeri, penningtvätt, korruption och mutbrott. Även vissa gränsöverskridande skattebrott omfattas av Eppos behörighet. Varje deltagande medlemsstat har en europeisk åklagare placerad vid huvudkontoret i Luxemburg. Utöver det finns europeiska delegerade åklagare placerade på Eppo-kontor ute i medlemsstaterna.
