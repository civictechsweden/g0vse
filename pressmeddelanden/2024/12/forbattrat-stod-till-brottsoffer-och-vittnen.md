# Förbättrat stöd till brottsoffer och vittnen

En kartläggning från Brottsoffermyndigheten visar att det finns brister i stödet till brottsoffer, att det inte är likvärdigt i hela landet och att det saknas en samordning av insatserna.

Brottsoffer och vittnen måste få den information och det stöd de behöver under hela rättsprocessen. De uppdrag som regeringen nu fattat beslut om syftar därför till att förbättra stödet till brottsoffer och vittnen samt att identifiera och åtgärda eventuella brister i det nuvarande systemet, såväl i myndigheternas arbete som i samordningen mellan olika aktörer.

Genom att stärka samverkan mellan myndigheterna vill regeringen skapa ett mer sammanhållet och effektivt stöd för brottsoffer och vittnen. Åtgärderna är en del av regeringens omläggning av kriminalpolitiken, där fokus skiftas från gärningsmannen till brottsoffret.

– Stödet till brottsoffer och vittnen måste bli mycket bättre i Sverige. Det handlar förstås om de som drabbas av den organiserade brottsligheten, men också om mäns våld mot kvinnor och den brottslighet som drabbar medborgarna i vardagen. Med de uppdrag som regeringen nu ger myndigheterna vill vi säkerställa att brottsoffer och vittnen får det stöd och den information de behöver. Det är en viktig del i vårt arbete för att stärka tilliten till rättsordningen och i förlängningen tryggheten i vårt samhälle, säger justitieminister Gunnar Strömmer.

Polismyndigheten, Åklagarmyndigheten och Domstolsverket kommer att arbeta för att säkerställa att brottsoffer och vittnen får tillräcklig information och stöd, samt ett gott bemötande under rättsprocessen. Brottsoffermyndigheten får parallellt i uppdrag att vara nationell strategisk samordningsansvarig myndighet för brottsofferfrågor. Inom ramen för detta ska myndigheten bland annat stödja kommunerna i deras arbete med brottsofferfrågor samt etablera och ansvara för ett nationellt nätverk för brottsoffersamverkan. Sammantaget innebär detta att brottsoffer och vittnen kan känna sig tryggare och bättre omhändertagna, vilket är avgörande både för att upprätthålla förtroendet för rättsväsendet och för att fler ska våga vittna.

Uppdraget att stärka stödet till brottsoffer och vittnen ska redovisas till Regeringskansliet (Justitiedepartementet) senast den 30 januari 2026. Brottsoffermyndigheten ska redovisa sitt arbete och planering för de kommande åren till Regeringskansliet senast den 26 september 2025 och därefter årligen i årsredovisningen.

I oktober lämnade regeringen över en proposition till riksdagen med förslag om att vittnen i vissa fall ska kunna vittna anonymt. Lagförslagen syftar till att stärka skyddet för vittnen som riskerar att utsättas för hot eller våld om de lämnar uppgifter i en rättsprocess om allvarlig brottslighet. Den 27 november röstade riksdagen igenom regeringens förslag. Lagändringarna träder i kraft den 1 januari 2025.
