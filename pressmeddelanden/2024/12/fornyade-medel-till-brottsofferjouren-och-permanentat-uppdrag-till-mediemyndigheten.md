# Förnyade medel till Brottsofferjouren och permanentat uppdrag till Mediemyndigheten

– Oberoende och fria medier är en grundbult i en välfungerande demokrati. Journalister utsätts allt oftare för hot, hat och trakasserier, vilket inte bara påverkar deras personliga säkerhet utan även utgör ett hot mot demokratin. Genom dessa båda satsningar skapas dels bättre förutsättningar för journalisters trygghet och möjlighet att verka, dels kommer arbetet från och med nu att följas långsiktigt. På så sätt värnar vi det fria ordet, säger kulturminister Parisa Liljestrand.

Det har saknats en tydlig kontaktpunkt för journalister i behov av stöd och skydd kopplat till sin yrkesutövning. Brottsofferjouren fick 2024 medel för att bygga upp en sådan nationell kontaktpunkt och beviljas nu en miljon kronor för 2025 för att fortsätta och vidareutveckla arbetet.

Mediemyndigheten fick 2024 i uppdrag att följa arbetet med journalisters säkerhet och samla relevanta aktörer till dialog. Detta uppdrag permanentas nu genom att det skrivs in i myndighetens instruktion.
