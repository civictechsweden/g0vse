# Regeringen genomför satsning på att uppmärksamma 250-årsjubileet av judiskt liv och hågkomst av Förintelsen

Den judiska minoriteten har lång historisk närvaro i Sverige. Samtidigt finns det behov av att stärka kunskapen om den judiska minoriteten och dess historia i Sverige. År 2025 är det 250 år sedan Sveriges första judiska församling bildades. Regeringen ser det som ett särskilt tillfälle att uppmärksamma den judiska minoriteten, den judiska kulturen och det judiska kulturarvet i hela landet.

I regleringsbrev för 2025 ger därför regeringen uppdrag till ett antal myndigheter att, inom ramen för sina uppgifter, bidra till att uppmärksamma 250-årsjubileet.

## Flera myndigheter ska synliggöra jubileet under året

Regeringen ger uppdrag till Institutet för språk och folkminnen, Kungliga biblioteket, Myndigheten för stöd till trossamfund, Riksantikvarieämbetet, Riksarkivet, Svenska institutet och Statens kulturråd att bidra till uppmärksammandet av jubileumsåret. Statens kulturråd ges också i uppdrag att fördela särskilda bidrag till aktörer som arbetar med att synliggöra judisk kultur och judiska språk med anledning av jubileumsåret. Uppdraget till Statens kulturråd ska genomföras i samråd med representanter för den judiska minoriteten.

– 2025 är ett historiskt viktigt år på flera sätt. Regeringen vill uppmärksamma den judiska minoriteten i vårt land, liksom med kraft fortsätta arbetet mot antisemitism. Vi vill också uppmuntra alla delar av samhället till att vara med och uppmärksamma 250-årsjubileet av etablerat judiskt liv i Sverige. När antisemitiska hatbrott ökar i Sverige måste alla goda krafter vara extra tydliga. Judisk kultur och den judiska historian är en del av svensk kultur och Sveriges historia, säger kulturminister Parisa Liljestrand.

– Som nationalbibliotek har Kungliga biblioteket en viktig roll i att belysa det judiska kulturarvet i Sverige – inte minst i en tid där vi ser en uppsjö av antisemitism sprida sig över vårt land. Vi måste motarbeta alla dessa uttryck genom kunskap, så att barn och unga inte ärver fördomar. Insatsen med utgångspunkt i boken ”…om detta må ni berätta…” kommer också vara en viktig del i att höja kunskapen om Förintelsen, säger utbildningsminister Johan Pehrson.

Forum för levande historia fick den 4 juli i år i uppdrag att genomföra insatser före och under 250-årsjubileet, bland annat att ta fram material och sprida kunskap om jubileumsåret, som förväntas underlätta för myndigheternas genomförande av 250-årsjubileet. I uppdraget ingår också att förvalta och tillhandahålla den grafiska profil för jubileumsåret som Forum för levande historia har tagit fram.

– 2025 är det även 250 år sedan Sveriges första judiska församling bildades. De judiska trossamfunden och föreningarna har sedan dess varit en viktig del av det civila samhället i Sverige. Att judar och judiska församlingar nu upplever hot och ökad otrygghet är mycket allvarligt, och det måste mötas med kraft i hela samhället, säger socialminister Jakob Forssmed.

Svenska institutet (SI) har fått i uppdrag att sprida kunskap om 250-årsjubileet av judiskt liv i Sverige till en internationell publik, bland annat genom de svenska ambassaderna. SI ansvarar också för de officiella Sverigekanalerna som har ca 3,5 miljoner följare.

– Att vi är flera som uppmärksammar 250-årsjubileet av judiskt liv i Sverige är viktigt. Därför har Svenska institutet fått i uppdrag att genom våra svenska ambassader sprida kunskap om jubileet till en global publik. Uppdraget inkluderar även att uppmärksamma 80-årsdagen av Auschwitz-Birkenau befrielse och 25-årsdagen av Stockholmsdeklarationen för hågkomst av Förintelsen. Flera av våra ambassader, däribland i Tel Aviv, kommer särskilt att uppmärksamma jubileumsåret, säger bistånds- och utrikeshandelsminister Benjamin Dousa i en kommentar.

Uppdragen att bidra till 250-årsjubileet ska redovisas till regeringen i mars 2026.

## Bred kunskapshöjande insats för hågkomst av Förintelsen

I takt med att Förintelsens överlevande går ur tiden, ökar också behovet av att möjliggöra för nya generationer att föra vittnesmålen om Förintelsen vidare. Det är nu över 25 år sedan den första versionen av boken Om detta må ni berätta delades ut till elever i Sverige.

Antisemitismen förändras över tid, tar sig nya uttryck och anpassas till nya omständigheter. Kunskapen om ett av de allra mörkaste uttrycken för antisemitism – Förintelsen – måste fortsätta vara aktuell, uppdaterad och ändamålsenlig. Regeringen ger nu därför Forum för levande historia i uppdrag att genomföra en bred kunskapshöjande insats för hågkomst av Förintelsen genom att utveckla budskapet i boken ”…om detta må ni berätta…En bok om Förintelsen 1940–1945”.

I uppdraget ingår att Forum för levande historia ska arbeta kunskapshöjande i olika kanaler, samt utveckla och sprida olika typer av informationsmaterial. Materialet ska riktas till elever, deltagare i folkbildningen samt personal i skolväsendet, folkbildningen och offentlig sektor. Materialet ska även riktas till allmänheten. I uppdraget ingår också att tillhandahålla och utveckla utbildningar som riktar sig till dessa målgrupper.

Syftet är dels att minnas de som föll offer under Förintelsen och förstå de processer som ledde fram till den, dels att öka förståelsen för olika uttryck av antisemitism, antiziganism och andra former av rasism och intolerans. När vi minns Förintelsen är det även viktigt att uppmärksamma nazisternas folkmord på romer.

Uppdraget ska slutredovisas till regeringen senast den 31 mars 2028.

## Fortsatt satsning på Samling för judiskt liv

Regeringens satsning Samling för judiskt liv presenterades 2023 och har till uppgift att samverka och föra dialog om förebyggande åtgärder och insatser som stärker förutsättningarna för judiskt liv och som förebygger och motverkar antisemitism i Sverige.

Gruppen har ett särskilt fokus varje år. Det första årets fokus var säkerhet som även fick följa med in i 2024 då gruppen främst diskuterat utbildning. Säkerhetsfrågan kommer även att följa med in i 2025 då arbetsgruppen byter huvudfokus till judiskt liv. Detta sammanfaller med högtidlighållandet av 250 år av etablerat judiskt liv i Sverige.
