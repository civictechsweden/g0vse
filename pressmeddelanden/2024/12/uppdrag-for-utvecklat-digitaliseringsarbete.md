# Uppdrag för utvecklat digitaliseringsarbete

Digitaliseringen har stor betydelse för hela samhället och den vävs ofta samman med geopolitiska frågor. Samtidigt som arbetet med interoperabilitet och datadelning behöver stärkas ser Sverige en ändrad hotbild mot landet. Det medför ett ökat behov av att samverka både nationellt och internationellt för att höja säkerheten, inte minst på det digitala området.

– Sverige ska ha en ledande roll inom digitalisering. På senare år har många länder ökat takten inom viktiga områden såsom AI, data och digital infrastruktur. En gemensam myndighet som tar vara på och förstärker kompetenserna hos de båda myndigheterna kan stärka såväl arbetet med motståndskraften i vår digitala infrastruktur som att öka takten i digitaliseringen av offentlig sektor, säger civilminister Erik Slottner.

Regeringen har även aviserat en översyn av digitaliseringspolitiken och en kommande digitaliseringsstrategi.

För att öka effektiviteten i statsförvaltningen bör antalet myndigheter minska. Genom att samla uppgifter inom liknande områden kan en högre effektivitet och bättre kvalitet uppnås. Det kan också skapa bättre förutsättningar för att genomföra EU-lagstiftning.
