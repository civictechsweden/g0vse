# 480 miljoner för nya böcker till Sveriges barn och elever nästa år

– Det här innebär ett rejält tillskott till landets förskolor och skolor - som till exempel kan göra det möjligt att på sikt skapa ett eget förskolebibliotek, köpa in klassuppsättningar av flera skönlitterära verk eller fylla skolbibliotekens hyllor med nya titlar som kan väcka elevernas läsintresse, säger skolminister Lotta Edholm.

– Vi vill att Sverige ska vara ett läsande land, då är det nödvändigt att barn och unga har tillgång till böcker. Läsning handlar om att kunna navigera i världen, att skaffa sig nödvändig kunskap och information, men också om att få uppleva den glädje och gemenskap som läsning kan ge, säger kulturminister Parisa Liljestrand.

– Att elever utvecklar grundläggande färdigheter i läsning är en förutsättning för fortsatt lärande i alla skolans ämnen, och på sikt för möjligheterna till vidare studier och framtida yrkesliv. God läsförmåga är också nödvändig för att kunna vara delaktig i ett demokratiskt samhälle, säger Mathias Bengtsson, utbildningspolitisk talesperson för Kristdemokraterna.

Statsbidraget är en del i regeringens satsningar på ökad lästid och minskad skärmtid. Att bidraget höjs till 480 miljoner kronor för 2025 innebär att cirka 2,4 miljoner nya böcker kan nå ut till landets förskolor och skolor under nästa år, räknat utifrån att en bok kostar 200 kronor.

Under 2024 har intresset för bidraget varit stort. Regeringen avsatte 176 miljoner kronor för statsbidraget under 2024. Av den summan har nästan 168 miljoner kronor beviljats vilket motsvarar cirka 840 000 böcker.

Statsbidraget bygger på en överenskommelse mellan Sverigedemokraterna, Moderaterna, Kristdemokraterna och Liberalerna.
