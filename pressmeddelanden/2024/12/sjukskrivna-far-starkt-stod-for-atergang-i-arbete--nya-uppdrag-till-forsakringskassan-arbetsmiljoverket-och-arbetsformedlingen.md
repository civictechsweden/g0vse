# Sjukskrivna får stärkt stöd för återgång i arbete – nya uppdrag till Försäkringskassan, Arbetsmiljöverket och Arbetsförmedlingen

– För att öka möjligheterna till återgång i arbete behövs fler insatser, ingen ska behöva fastna omotiverat länge i en sjukskrivning. Därför ger regeringen nu Försäkringskassan flera uppdrag för att människor ska få rätt insatser och stöd för att bli friska och kunna återgå i arbete, säger äldre- och socialförsäkringsminister Anna Tenje.

För att underlätta för personer att kunna återgå i arbete ger regeringen Försäkringskassan i uppdrag att stärka uppföljningen av arbetsgivares planer för återgång i arbete samt stärka samordningen av rehabilitering. Därtill ges Försäkringskassan och Arbetsmiljöverket i uppdrag att utveckla sin samverkan och tillsyn av arbetsgivares arbetsmiljö- och rehabiliteringsansvar.

Vidare ges Försäkringskassan och Arbetsförmedlingen ett uppdrag som handlar om att vidareutveckla arbetssätt för att pröva och ta tillvara arbetsförmåga i förvärvsarbete på arbetsmarknaden för personer som är långtidssjukskrivna. Försäkringskassan ges också i uppdrag att utveckla arbetet för att fler unga med aktivitetsersättning ska komma till arbetsförberedande eller arbetslivsinriktade insatser. Försäkringskassan ska även utveckla sin samverkan med kommunerna för att följa upp att unga som uppbär aktivitetsersättning och som finns i kommunernas dagliga verksamhet ges möjligheter att närma sig lönearbete när förutsättningar finns.

Efter rekommendationer från Riksrevisionen (RiR 2024:14) uppdrar regeringen även åt Försäkringskassan att bland annat vidta åtgärder för att öka likformigheten och träffsäkerheten i användningen av bestämmelsen övervägande skäl i sjukpenningens regelverk.
