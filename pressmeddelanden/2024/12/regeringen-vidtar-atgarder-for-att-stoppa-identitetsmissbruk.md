# Regeringen vidtar åtgärder för att stoppa identitetsmissbruk

Riksrevisionen har granskat Migrationsverkets, Polismyndighetens, Skatteverkets, Statens servicecenters, Försäkringskassans och Pensionsmyndighetens arbete samt regeringens styrning av myndigheternas arbete. Riksrevisionens slutsatser är att det finns stora brister i myndigheternas arbete med identitetsfrågor, som till exempel identitetskontroller, och att mer behöver göras från regeringens sida.

Även i regeringens nationella strategi mot organiserad brottslighet konstaterar regeringen brister i myndigheternas arbete med identitetsfrågor. Bristerna har bidragit till att problemen med organiserad brottslighet, utanförskap och bidrags­brotts­lighet är omfattande i Sverige. Det finns till exempel personer som utnyttjar andra personers identiteter för att felaktigt få bidrag. Det kan röra sig om personer som flyttat ut från Sverige och som själva inte vet att deras identiteter blir utnyttjade.

– Vi måste stoppa människor från att få bidrag som de inte har rätt till. Vi måste sätta stopp för den kriminella ekonomin och en nyckel i det arbetet är att sätta stopp för kapade, utnyttjade och falska identiteter. Därför arbetar vi nu på bred front med att stärka arbetet med identitetskontroller, säger finansminister Elisabeth Svantesson.

## Regeringens åtgärder

Regeringen har gett tre uppdrag till sammanlagt tio myndigheter som innebär att myndigheterna ska samarbeta mer, dela och använda mer information och kompetens i arbetet med identitetskontroller.

* Skatteverket, Migrationsverket och Polismyndigheten har fått i uppdrag att utveckla det operativa samarbetet för att motverka identitetsmissbruk.
* Regeringen har dessutom gett åtta myndigheter i uppdrag att säkerställa att tillgänglig information från folkbokföringen och om samordningsnummer används i myndigheternas verksamheter.
* Skatteverket, Migrationsverket, Polismyndigheten och Statens servicecenter har fått i uppdrag att stärka samarbetet för att upprätthålla och sprida kompetens om identitetsfrågor.

Utöver uppdragen pågår en utredning som har till uppgift att se över om Skatteverket bör ges utökade befogenheter inom folkbokföringen och brottsbekämpningen. Den 10 oktober 2024 beslutade dessutom regeringen om propositionen Biometri i brottsbekämpningen. Regeringen kommer också i början av 2025 att tillsätta en utredning om hur biometriuppgifter kan delas på ett säkert sätt mellan myndigheter för att till exempel förhindra att identiteter kapas och utnyttjas.
