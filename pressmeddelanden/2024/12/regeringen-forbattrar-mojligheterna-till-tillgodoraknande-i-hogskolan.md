# Regeringen förbättrar möjligheterna till tillgodoräknande i högskolan

Regeringen genomför nu förordningsändringar för att förbättra möjligheterna till tillgodoräknande inom högskolan. Ett mer flexibelt och likvärdigt system bedöms främja rörligheten på arbetsmarknaden och minska kostnaderna för utbildning, både för individen och för samhället.

– Nu underlättar vi för studenter som redan har förkunskaper att komma igenom utbildningssystemet snabbare och smidigare. Dessutom ser vi till att bedömningarna för tillgodoräknanden kan bli mer likvärdiga. Så främjar vi rörligheten för att fler ska ta examen och komma i arbete snabbare, säger utbildningsminister Johan Pehrson.

Förändringarna baseras på Valideringsdelegationens delbetänkande, Validering i högskolan – för tillgodoräknande och livslångt lärande (SOU 2018:29).
