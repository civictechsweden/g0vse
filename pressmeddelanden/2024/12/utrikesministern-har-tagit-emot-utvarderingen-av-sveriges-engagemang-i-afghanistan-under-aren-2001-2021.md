# Utrikesministern har tagit emot utvärderingen av Sveriges engagemang i Afghanistan under åren 2001-2021

– Utvärderingen visar tydligt vilket omfattande engagemang Sverige har haft i Afghanistan under två decennier. På ingen annan plats i världen har en så betydande och långvarig svensk insats genomförts av så många svenska statliga aktörer. Det är viktigt att det utvärderats och att vi kan dra lärdomar från arbetet, säger utrikesminister Maria Malmer Stenergard.

Den parlamentariska kommittén har bland annat kartlagt och utvärderat den svenska insatsen med fokus på biståndet, den militära insatsen, utrikes- och säkerhetspolitiska initiativ och andra civila insatser. Kommittén har också granskat evakueringen som gjordes i samband med talibanernas maktövertagande 2021. Utvärderingen har dels syftat till att klargöra vilka resultat det svenska engagemanget bidragit till, dels vilka lärdomar som kan dras av arbetet.

– Även om den svenska närvaron i landet nu är avslutad fortsätter vårt engagemang för det afghanska folket, inte minst kvinnorna och flickorna som drabbas oerhört hårt av talibanernas skräckvälde, säger utrikesminister Maria Malmer Stenergard.

Den parlamentariska kommittén står enad bakom betänkandet som överlämnats utan reservationer eller särskilda yttranden.
