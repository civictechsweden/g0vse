# Pensionsmyndigheten ska stärka kontrollen av äldreförsörjningsstöd och andra bosättningsbaserade förmåner

– Varje år betalas uppskattningsvis mellan 15 och 20 miljarder kronor ut i felaktiga utbetalningar. Detta uppdrag är en viktig pusselbit i regeringens omfattande arbete för att stoppa bidragsbrott. De här förmånerna är till för personer som bor i Sverige men vi har sett flera fall där människor lämnat Sverige för många år sedan och därmed inte har rätt till förmånerna. Även om Pensionsmyndigheten hittills i år fått tillbaka och stoppat uppåt 800 miljoner kronor finns det mer att hämta, säger äldre- och socialförsäkringsminister Anna Tenje.

– Samarbetspartierna jobbar nu på flera fronter för att på riktigt få ett stopp på det relativt omfattande bidragsfusket. I detta är det avgörande att relevanta myndigheter jobbar tillsammans för att stävja felaktiga utbetalningar, säger Oscar Sjöstedt, ekonomiskpolitisk talesperson för Sverigedemokraterna.

– Det är ett stort problem när enskilda utnyttjar förmåner de inte har rätt till. Det undergräver förtroendet för systemet och måste bekämpas. Att Pensionsmyndigheten nu får i uppdrag att stärka kontrollen av utbetalningarna är ett viktigt steg i rätt riktning, säger Patrik Karlsson socialförsäkringspolitisk talesperson för Liberalerna.

Pensionsmyndigheten ska bland annat vidta åtgärder för att säkerställa att förmåner inte betalas ut till personer som befinner sig utanför Sverige under längre tid än vad regelverket för en förmån tillåter. Myndigheten ska också analysera vilka risker som finns risker för felaktiga utbetalningar och bidragsbrott som är specifika för äldreförsörjningsstöd.

En delredovisning av identifierade risker ska redovisas till regeringen senast den 30 juni 2025. Uppdraget ska lämna en slutredovisning senast den 24 februari 2026, då effekterna av de vidtagna åtgärderna ska redovisas.

I budgetpropositionen för 2025 har regeringen föreslagit att öka Pensionsmyndighetens förvaltningsanslag med 20 miljoner kronor per år för att stärka myndighetens kontrollarbete. Uppdraget till Pensionsmyndigheten är en av flera åtgärder regeringen gör på kontrollområdet.
