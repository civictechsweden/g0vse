# Ebba Busch deltar på energirådets möte i Bryssel

Det internationella energirådets (IEA) verkställande direktör, Fatih Birol ska presentera en rapport om framtiden för geotermisk energi. Ministrarna väntas anta rådsslutsatser om att främja geotermisk energi för att minska växthusgasutsläppen och samtidigt öka fokuset på att säkra tillgången till egenproducerad ren energi till lägre priser.

Regeringen anser att geotermisk energi kan vara ett bra fossilfritt alternativ, särskilt i medlemsstater som har de rätta geologiska förutsättningarna. Alla fossilfria energitekniker behövs och regeringen har verkat för att rådslutsatserna ska vara teknikneutrala.

Ministrarna kommer även diskutera energipolitikens framtid i ljuset av en verklig energiunion. Det är den första diskussionen om framtidens energipolitik mellan energiministrarna och den nytillträdde kommissionären Dan Jörgensen, som har ansvar för energi- och bostadsfrågor.

För regeringen är det viktigt att EU:s energipolitik bidrar mer till att stärka konkurrenskraften och leveranssäkerheten. Regelverken bör bli mer kostnadseffektiva, teknikneutrala och möjliggöra för varje industri, region och medlemsstat att bygga konkurrenskraft ur den gröna omställningen utifrån sina specifika förutsättningar. Energilagstiftningen bör fokusera på utfasningen av fossila bränslen, elektrifiering och att all fossilfri energi, inklusive kärnkraft, ska kunna användas för att uppfylla energimålen.

En verklig energiunion förutsätter en välfungerande inre elmarknad. För att säkerställa detta ser regeringen att fokus framöver bör vara att efterleva och genomföra redan beslutad lagstiftning. Regeringen anser att arbete krävs för att harmonisera reglerna för kapacitetsmarknader som en integrerad del av elmarknaden. En verklig energiunion förutsätter mer än att bygga nya elledningar mellan länder med lägre sammanlänkningsgrad. Avgörande är också att medlemsstater med interna flaskhalsar etablerar effektiva prisområden.
