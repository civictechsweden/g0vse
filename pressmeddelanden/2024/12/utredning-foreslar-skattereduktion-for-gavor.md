# Utredning föreslår skattereduktion för gåvor

I delbetänkandet föreslår utredningen bland annat att ett skatteincitament för juridiska personers gåvor till social hjälpverksamhet och vetenskaplig forskning införs. Genom införandet kan fler företag och organisationer uppmuntras att ge gåvor till ideella och vetenskapliga ändamål. Detta kan bidra till ökade donationer till ideella organisationer och forskning och därigenom främja olika samhällsnyttiga verksamheter.

Utredaren föreslår också att den som äger en del i ett företag som ger en skattereduktionsberättigad gåva inte ska behöva betala skatt på grund av gåvan.

Enligt förslaget ska en juridisk person som lämnar en gåva till godkänd social hjälpverksamhet eller vetenskaplig forskning om minst 2 000 kronor vid ett gåvotillfälle ha rätt till skattereduktion.

Utredningen föreslår två nivåer för skattereduktionen:

* För gåvobelopp mellan 2 000 och 200 000 kronor föreslås en skattereduktion på 25 procent. Det betyder att skattereduktionen för gåvor upp till 200 000 kronor kan uppgå till som mest 50 000 kronor.
* För gåvobelopp över 200 000 kronor upp till 400 000 kronor föreslås en skattereduktion med 5 procent. Det innebär att en gåva på upp till 400 000 kronor kommer ge en skattereduktion på max 60 000 kronor.

Utredningen föreslår att de nya reglerna ska träda i kraft den 1 januari 2026. Skattereduktionen ska gälla för gåvor som lämnats efter den 31 december 2025.

Delbetänkandet ska skickas på remiss och kommer därefter behandlas vidare inom Regeringskansliet.
