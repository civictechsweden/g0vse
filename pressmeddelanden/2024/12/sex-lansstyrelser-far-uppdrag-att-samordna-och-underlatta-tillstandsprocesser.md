# Sex länsstyrelser får uppdrag att samordna och underlätta tillståndsprocesser

– Det ska vara lätt att göra rätt och tempo i tillståndsprocesser är avgörande för vår konkurrenskraft. Näringslivet efterfrågar ökad förutsebarhet och det är just det kontaktpunkterna ska bidra med för att underlätta företagens tillståndsprocesser, säger energi- och näringsminister Ebba Busch.

Regeringen ger länsstyrelserna i Västerbottens, Dalarna, Stockholm, Örebro, Västra Götaland och Skåne län i uppdrag att vara kontaktpunkter enligt EU-förordningen om kritiska råmaterial och EU-förordningen om nettonollindustrin. Dessa sex länsstyrelser ska vara kontaktpunkter även för projekt som är belägna i andra län. Länsstyrelserna har redan i dag en roll i flera tillståndsprocesser, exempelvis prövning enligt miljöbalken, och har därmed kunskap om tillståndsprocesser som kan komma väl till pass för att genomföra uppdraget att vara kontaktpunkter.

I uppdraget ingår att, i enlighet med förordningarna, ge information till företag om tillståndsprocesser och att upprätta en tidsplan för dessa. Kontaktpunkterna ska bidra till en ökad förutsebarhet och underlätta företagens tillståndsprocesser.

Båda förordningarna innehåller tidsfrister för berörda tillståndsprocesser, som sätter en övre gräns för hur lång tid en tillståndsprocess får ta hos berörda myndigheter i första instans, från det att kontaktpunkten bekräftar att tillståndsansökan är fullständig.

Enligt EU-förordningen om kritiska råmaterial innebär det att tillståndsprocessen i första instans, för utvalda nya projekt inom utvinning, inte får ta mer än 27 månader. För utvalda nya projekt inom återvinning och förädling får tillståndsprocessen i första instans inte ta mer än 15 månader. För projekt inom nettonollindustrin finns motsvarande tidsfrister för tillståndsprocessen på 9, 12 och 18 månader beroende på typen av projekt.

För uppdraget tilldelas de utpekade länsstyrelserna 20 miljoner kronor för 2025 och regeringen beräknar att motsvarande belopp tilldelas 2026 och 2027. Uppdraget att vara kontaktpunkter koncentreras till ett färre antal länsstyrelser för att främja ett mer likformigt genomförande av förordningarna.

Genom snabbare och mer förutsebara tillståndsprocesser påskyndas näringslivets klimatomställning och Sveriges konkurrenskraft stärks.
