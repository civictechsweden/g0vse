# Nya lagar på energi- och näringslivsområdet börjar gälla vid årsskiftet

## Utökade möjligheter att bygga och använda interna elnät

Regeringen har beslutat om nya bestämmelser som gör det lättare att bygga och använda elnät utan särskilt tillstånd enligt ellagen. Detta kommer leda till att det bland annat blir enklare att koppla ihop anläggningar som producerar el med anläggningar som kan lagra el, vilket kommer att öka möjligheten till flexibilitet hos elsystemets användare.

De nya reglerna gäller från den 14 januari 2025.

## Kravet på hotelltillstånd slopas

Enligt nuvarande regler behöver företag ansöka om tillstånd hos Polismyndigheten om de vill driva hotell- eller pensionatsverksamhet. Den nya lagen innebär att kravet på tillstånd tas bort och att företagen i stället bara behöver göra en enkel och kostnadsfri anmälan.

Det innebär betydelsefulla minskningar av regelkostnaderna för hotell- och pensionatsföretagare. Den nya lagen innebär även en administrativ lättnad för Polismyndigheten som i större utsträckning kommer kunna fokusera på sitt kärnuppdrag – att bekämpa brott och upprätthålla allmän ordning och säkerhet.

Den nya lagen träder i kraft den 1 januari 2025.

## Tillgång till mät- och förbrukningsuppgifter på elmarknaden

Det har tagits fram gemensamma regler inom EU för hur företag på elmarknaden ska ge elanvändare och andra företag tillgång till elanvändarnas mät- och förbrukningsuppgifter. Syftet med det nya regelverket, som kräver ändringar i ellagen, är att det ska bli lättare för företag som verkar i flera EU-länder att förstå hur de ska göra för att få ta del av elanvändares uppgifter.

Lagändringarna träder i kraft den 5 januari 2025.

## Kompletterande bestämmelser till nya unionsregler på konkurrensområdet införs

Ändringarna i konkurrensregelverket kompletterar EU:s förordning om digitala marknader och EU:s förordning om utländska subventioner. De nya reglerna gör att Konkurrensverket kan samarbeta med Kronofogden när myndigheten bistår EU-kommissionen vid undersökningar i Sverige. Därtill kan Konkurrensverket, när kommissionen begär det, på egen hand göra undersökningar av om det förekommer en utländsk subvention som snedvrider den inre marknaden.

Lagändringarna träder i kraft den 1 december 2024.
