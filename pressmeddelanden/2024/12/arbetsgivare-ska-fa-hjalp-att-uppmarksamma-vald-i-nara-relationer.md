# Arbetsgivare ska få hjälp att uppmärksamma våld i nära relationer

Syftet med insatsen är att hjälpa arbetsgivare inom vård och omsorg att regelbundet fråga sina medarbetare om de utsatts för våld, både vid medarbetarsamtal och vid eventuella tecken på våld. Chefer behöver också ha tillräcklig kunskap för att veta hur de ska gå vidare om en medarbetare visar sig vara våldsutsatt.

- Att SKR får bättre verktyg för att stödja medarbetare kan ha betydande konsekvenser för att i ett tidigt skede upptäcka våldsutsatthet och erbjuda rätt stöd och hjälp, säger jämställdhets- och arbetslivsminister Paulina Brandberg.

Mäns våld mot kvinnor, våld i nära relationer och hedersrelaterat våld och förtryck samt prostitution och människohandel ska bekämpas på bred front i alla delar av samhället. Under året har regeringen beslutat om ett åtgärdsprogram som omfattar 132 åtgärder. Dagens beslut är ytterligare en del i det arbetet.
