# Regeringen beslutar om inrättande av finansiellt underrättelsecentrum för att motverka kriminell ekonomi

En av regeringens högst prioriterade frågor är trycka tillbaka den organiserade brottsligheten. Planen står på tre ben: slå hårt mot gängens grova våld, strypa den kriminella ekonomin och bryta rekryteringen av barn och unga in i gängen.

Enligt Polismyndigheten omsätter den kriminella ekonomin 100–150 miljarder kronor per år. Mer måste göras för att komma åt de ekonomiska drivkrafterna bakom brottsligheten. Regeringen har därför idag beslutat om ett uppdrag till Polismyndigheten, Ekobrottsmyndigheten och Skatteverket att inrätta och delta i arbetet vid ett finansiellt underrättelsecentrum. Regeringen har också avsatt medel för detta i budgetpropositionen för 2025.

– Gängen göds av pengar. För att trycka tillbaka den organiserade brottsligheten måste vi därför strypa den kriminella ekonomin. Med det finansiella underrättelsecentrumet vill vi skapa en starkare och mer effektiv samverkan mellan myndigheter och den privata sektorn. Målet är att förhindra och bekämpa ekonomisk brottslighet på ett mer kraftfullt sätt och utveckla konkreta brottsförebyggande åtgärder, säger justitieminister Gunnar Strömmer.

– Vi måste strypa den kriminella ekonomin som gör det lönsamt för brottslingar att fortsätta bryta mot lagen. Ett finansiellt underrättelsecentrum skapar förutsättningarna som polisen och åklagare behöver för att komma åt gängens pengar, säger Torsten Elofsson, rättspolitisk talesperson (KD).

– Det ska vara jobbigt att vara kriminell i Sverige. Att stärka samarbetet mellan olika myndigheter kommer att ge ny kraft till arbetet mot den kriminella ekonomin, säger Martin Melin, rättspolitisk talesperson (L).

För att förhindra och bekämpa den ekonomiska brottsligheten krävs samverkan med privata aktörer såsom banker, och de förebyggande åtgärder som den finansiella sektorn och andra samhällsaktörer genomför är centrala. Uppdraget syftar till att fördjupa och underlätta denna samverkan ytterligare.

Centrumet ska vara inrättat senast den 1 april 2025 och fullt utbyggt senast den 31 december 2027. Polismyndigheten ska lämna en delredovisning av uppdraget till Regeringskansliet (Justitiedepartementet) senast den 31 oktober 2025 och en slutredovisning senast den 28 augusti 2026.
