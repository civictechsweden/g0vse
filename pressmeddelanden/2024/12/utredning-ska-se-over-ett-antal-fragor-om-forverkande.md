# Utredning ska se över ett antal frågor om förverkande

- Genom den nya förverkandelagstiftning som trädde i kraft i november i år fick brottsbekämpningen tillgång till det kraftfulla verktyget självständigt förverkande. Regeringen tar nu nästa steg i arbetet med att ge brottsbekämpningen tillgång till effektivare verktyg för att gå direkt på de kriminellas tillgångar, säger justitieminister Gunnar Strömmer.

Den nya förverkandelagstiftningen som trädde i kraft i höstas utgör en central del i regeringens plan för att strypa den kriminella ekonomin. Det är av stor vikt att rättsväsendet har effektiva och ändamålsenliga möjligheter att ta brottsvinster från kriminella. I uppdraget till utredaren ingår därför bland annat att:

* ta ställning till om en omvänd bevisbörda eller en så kallad förverkande­presumtion bör införas vid utvidgat förverkande och, oavsett ställnings­tagande, lämna förslag om en omvänd bevisbörda vid utvidgat förverkande,
* följa tillämpningen av den nya förverkandelagstiftningen, redovisa sina iakttagelser och vid behov lämna förslag om författningsändringar som kan komplettera lagstiftningen, och
* ta ställning till och föreslå ändringar som innebär att tillämpningsområdet för befintliga tvångsmedel kan utvidgas så att egendom generellt kan säkras i förverkandesyfte och därmed sammanhängande frågor.

Som ett led i EU:s arbete med att bekämpa den organiserade brottsligheten har Europaparlamentet och rådet antagit ett nytt direktiv om återvinning av tillgångar och förverkande (förverkandedirektivet). Samtidigt har arbete pågått även i andra internationella sammanhang. Förra året antog Financial Action Task Force (FATF) nya rekommendationer på förverkandeområdet som i huvudsak syftar till att stärka arbetet med den tillgångsinriktade brottsbekämpningen.

Den särskilda utredaren ska därför också ta ställning till hur EU:s nya förverkandedirektiv ska genomföras i Sverige. I uppdraget ingår att analysera hur svensk rätt förhåller sig till direktivet och lämna nödvändiga författningsförslag och förslag på andra åtgärder som krävs för att genomföra direktivet och FATF:s rekommendationer om förverkande.

Utredare är justitierådet Johan Danelius. Uppdraget ska redovisas senast den 19 december 2025.

Den del av uppdraget som handlar om att ställning till om en omvänd bevisbörda bör införas vid utvidgat förverkande, bygger på en överenskommelse mellan regeringen och Sverigedemokraterna.
