# Regeringen stärker greppet för att bekämpa bidragsbrottsligheten

Varje år betalas uppskattningsvis mellan 15 och 20 miljarder kronor ut i felaktiga utbetalningar, varav hälften misstänks vara bidragsbrott. Regeringen genomför ett omfattande arbete för att ge välfärdsmyndigheterna stärkta förutsättningar att förhindra att förmåner och ersättningar betalas ut till andra än dem som har rätt till ersättning.

Ett av de allvarligaste hoten från den organiserade brottsligheten är att den missbrukar välfärdssystemen i syfte att tjäna pengar, finansiera kriminell verksamhet och i vissa fall terrorism.

– För att upprätthålla legitimiteten för välfärdssystemen måste vi stoppa de felaktiga utbetalningarna och bidragsbrotten samtidigt som vi stärker upp återkraven av felaktigt utbetalda, bidrag, förmåner och pensioner. Vi ger ett uppdrag att öka informationsutbytet med myndigheter i andra länder för att inte garantipension eller bostadsbidrag ska betalas ut till personer som egentligen har lämnat Sverige eller inte har rätt till den svenska socialförsäkringen, säger äldre- och socialförsäkringsminister Anna Tenje.

Försäkringskassan och Pensionsmyndigheten får flera nya uppdrag i sina regleringsbrev, bland annat att stärka sin internationella samverkan för att kontrollera uppgifter om utländska inkomster, samt åtgärda långa svarstider och brister i hanteringen av återbetalning från institutioner i andra länder.

Försäkringskassan får också i uppdrag att bidra till att utveckla det gränsöverskridande och internationella arbetet i det myndighetsgemensamma arbetet mot arbetslivskriminalitet. Det innefattar bland annat kontroller om arbetstagare har korrekta intyg A1 (intyg om vilket lands sociala trygghet arbetstagaren omfattas av) och om arbetstagare felaktigt får ersättning från socialförsäkringen.

Skenseparationer är en identifierad risk för felaktiga utbetalningar inom bostadsbidrag och underhållsstöd. ISF ska analysera vilka incitament som finns för skenseparationer inom bostadsbidrag och underhållsstöd samt redovisa hur Försäkringskassan arbetar för att upptäcka och motverka brottsupplägg genom skenseparationer.

– Eftersom vi vet att skenseparationer används för att felaktigt tillskansa sig bostadsbidrag och underhållsstöd stärker vi greppet för att stoppa den typen av brottsupplägg, säger Anna Tenje.

ISF får också i uppdrag att granska Försäkringskassans och Pensionsmyndighetens kontrollarbete för att motverka felaktiga utbetalningar och bidragsbrott samt deras del i det myndighetsgemensamma arbetet mot den grova och organiserade brottsligheten. Granskningarna ska bidra till att förbättra arbetet med att motarbeta och stoppa välfärdskriminalitet.
