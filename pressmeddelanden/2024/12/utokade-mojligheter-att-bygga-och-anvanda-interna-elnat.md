# Utökade möjligheter att bygga och använda interna elnät

– Regeringens beslut är ännu en pusselbit i arbetet för att öka förmågan till flexibiliteten i elsystemet och kunna nyttja systemet mer effektivt, säger energi- och näringsminister Ebba Busch.

Regeringens beslut kommer att underlätta byggandet av lagringsanläggningar för el i närheten av produktionsanläggningar. Ett större utnyttjande av lagringsanläggningar kommer att leda till ökad flexibilitet i elsystemet. Flexibilitet kan bidra till ett mer effektivt nyttjande av elsystemet och till att förbättra effektbalansen i systemet. Flexibilitet kan gynna både användaren genom lägre och stabilare priser samt elsystemet som helhet genom minskad risk för effektbrist och genom att optimera användningen av nya och befintliga elnät och elproduktionsanläggningar. De nya reglerna gäller från den 14 januari 2025.
