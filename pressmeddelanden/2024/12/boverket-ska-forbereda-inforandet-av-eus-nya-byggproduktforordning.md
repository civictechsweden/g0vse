# Boverket ska förbereda införandet av EU:s nya byggproduktförordning

– Den nya EU-förordningen skapar ett stort behov av information och vägledning till branschen som ska uppfylla nya och utökade krav. Informationsarbetet är särskilt viktigt under övergångsperioden 2025, men vägledning kommer att krävas inom överskådlig framtid, säger infrastruktur- och bostadsminister Andreas Carlson.

Regeringen ger Boverket i uppdrag att förbereda införandet av den nya byggproduktförordningen och inom ramen för detta genomföra en informationskampanj riktad mot ekonomiska aktörer samt andra myndigheter.

Den nya byggproduktförordningen kommer bland annat att innebära att arbetet med harmoniserade standarder för byggprodukter förändras. Till exempel ska tillverkare ange information om byggprodukter utifrån miljö- och klimataspekter. Vidare ska byggprodukters prestandadeklarationer digitaliseras och laddas upp i en databas.

Boverket ska löpande informera Regeringskansliet om hur uppdraget fortskrider och slutrapportera i årsredovisningen för 2026.
