# Satsningar på forskning och innovation inom gruvområdet

Samhället står just nu inför stora utmaningar och för att kunna möta dessa är förståelsen för de geologiska processerna avgörande. Metaller och mineral är grundläggande komponenter i ett växande och hållbart samhälle. Utan järnmalm, zink, bly eller koppar skulle det moderna samhället inte existera och en framtida hållbar tillgång på dessa varor är därför avgörande.

– Vi behöver öka fokus på metaller och mineral för att snabba på den gröna omställningen samt stärka vår försörjningstrygghet och konkurrenskraft. Forskning, utveckling och innovation är en förutsättning för att Sverige i framtiden fortsatt ska ha en förstklassig gruvindustri och globalt ledande gruvteknikföretag, säger energi- och näringsminister Ebba Busch.

Regeringen satsar därför nu under kommande fyraårsperiod sammanlagt 328 miljoner kronor på att stärka forskningen på mineralområdet.

* Luleå tekniska universitet ges utökade resurser och permanent finansiering av Centrum för avancerad gruvteknik och metallurgi (CAMM), som är en viktig arena för riktad grundforskning i Sverige. CAMM förstärks också ytterligare avseende forskning på kritiska och strategiska metaller och mineral med fokus på utvinningstekniker för både primär och sekundär utvinning samt anrikning. Satsningen omfattar sammanlagt 145 miljoner kronor 2025–2028.
* Vetenskapsrådet ges i uppdrag att inrätta ett nytt program för grundforskning om hållbar utvinning av metaller och mineral. Satsningen ska inkludera hela värdekedjan från prospektering, gruvbrytning, gruvavfallshantering, gruvutrustning och mineralprocessering till metallframställning och återvinning, samt social hållbarhet. Satsningen omfattar sammanlagt 85 miljoner kronor 2025–2028.
* Vinnovas anslag förstärks för att möjliggöra deltagande i EU:s partnerskapsprogram och för svenska aktörers deltagande i EU-program och projekt inom metaller och mineral. Totalbeloppet för satsningen är 92,6 miljoner kronor 2025–2028.
* RISE får ett tvåårigt uppdrag om nya utvinningstekniker. 1,5 miljoner kronor 2025 och 3,6 miljoner kronor för 2026.

Ovanstående satsningar kompletterar det pågående programmet Metals & Minerals som är en del av Energimyndighetens, Formas och Vinnovas gemensamma initiativ Impact Innovation.
