# Regeringen välkomnar Riksrevisionens granskning om statens insatser för barn som misstänks för grova brott

I maj 2024 överlämnade Riksrevisionen sin rapport Otillräckliga insatser när barn misstänks för grova brott. Riksrevisionen har granskat regeringen, Polismyndigheten, Kriminalvården, Socialstyrelsen, Statens institutionsstyrelse och Åklagarmyndigheten och hur myndigheterna samverkar med kommunernas socialtjänster. Riksrevisionens övergripande slutsats är att statens samlade insatser för att bryta barns brottsliga beteende inte är fullt ut effektiva.

Regeringen välkomnar Riksrevisionens granskning och framhåller att den bekräftar behovet av den omfattande omläggning av rätts- och socialpolitiken som regeringen nu genomför.

I skrivelsen redovisas ett stort antal åtgärder som regeringen har vidtagit för att motverka att barn dras in i kriminalitet eller utnyttjas i kriminella sammanhang. Ett viktigt initiativ är en ny struktur för systematisk och långsiktig samverkan mellan myndigheter och aktörer i arbetet med barn och unga som riskerar att begå eller begår grova brott i miljöer kopplade till organiserad brottslighet. Det handlar också om omfattande förändringar och initiativ på det straffrättsliga och socialrättsliga området, resurstillskott i budgeten till myndigheter, regioner och kommuner samt åtgärder som rör skolan och föräldrar.
