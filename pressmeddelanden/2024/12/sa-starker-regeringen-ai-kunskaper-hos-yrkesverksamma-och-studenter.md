# Så stärker regeringen AI-kunskaper hos yrkesverksamma och studenter

Enligt AI-kommissionen halkar Sverige efter internationellt på AI-området, trots att det i grunden finns goda förutsättningar. AI kommer att påverka vardagen mer och mer framåt och yrkesroller kan komma att förändras bl.a. till följd av ökad automatisering. Det betyder att den som arbetar som exempelvis sjuksköterska, lärare eller ingenjör kan behöva komplettera sin tidigare utbildning för att bättre möta de krav på kompetens som ställs till följd av utvecklingen av AI.

Kunskapen om AI bland yrkesverksamma kan bland annat öka genom korta, kompetensutvecklande kurser. Regeringen satsar därför cirka 28 miljoner kronor under 2025, för att sju lärosäten ska kunna utveckla kurser med inriktning på AI för yrkesverksamma inom olika sektorer.

– Vi ger nu fler yrkesverksamma möjligheten att lära sig använda AI som ett kraftfullt verktyg i sina arbeten. AI erbjuder enorma möjligheter, och det är avgörande att Sverige håller jämna steg med utvecklingen, säger utbildningsminister Johan Pehrson.

## Lärosätena ska redovisa utveckling av AI i utbildningar

Sveriges studenter behöver vara väl förberedda för kommande yrkesliv, och förstå AI-verktygens möjligheter och utmaningar. Därför får lärosätena i uppdrag att redovisa hur de arbetar med utveckling av utbildningsutbudet gällande AI, och insatser för att integrera AI-inslag i de utbildningar där det är relevant. Uppdraget är i enlighet med AI-kommissionens rekommendationer.

– Framtidens arbetsliv kommer att formas av AI, och det är viktigt att dagens studenter har rätt verktyg och kunskap för att möta denna förändring. Därför ger vi universitet och högskolor i uppdrag att titta på hur utbildningsutbudet kan utvecklas för att öka AI-kompetensen bland studenterna, säger utbildningsminister Johan Pehrson.
