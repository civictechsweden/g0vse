# Uppdrag att kartlägga felaktiga utbetalningar från välfärdssystemen

Regeringen bedömer att ungefär 15–20 miljarder kronor betalades ut felaktigt under 2021. Denna bedömning baseras på studier som berörda myndigheter tidigare har gjort. Det uppdrag som regeringen beslutat ska ge ett kunskapsbaserat underlag om omfattningen av felaktiga utbetalningar under 2025.

– Vi måste stoppa bidragsfusket som årligen uppgår till miljardbelopp. Därför har vi genomfört flera åtgärder, bland annat inrättat Utbetalnings­myndigheten och genomfört reformer för att stoppa VAB-fusket. Nu ger vi våra myndigheter i uppdrag att komma in med detaljerad information om hur stort problemet är och vad det beror på, för att ytterligare vässa våra åtgärder, säger finansminister Elisabeth Svantesson.

Arbetsförmedlingen, Centrala studiestödsnämnden, Försäkringskassan, Inspektionen för arbetslöshetsförsäkringen, Migrationsverket och Pensionsmyndigheten får i uppdrag att studera omfattningen av felaktiga utbetalningar och vad de beror på. Det gäller bland annat för ersättningarna tillfällig föräldrapenning, studiemedel och nystartsjobb. Myndigheterna ska redovisa uppdraget till regeringen och Ekonomistyrningsverket senast den 5 oktober 2026.

– Våra välfärdssystem får inte utnyttjas. Fusk och felaktigheter måste upphöra, och detta uppdrag blir ett viktigt steg i det arbetet, säger arbetsmarknads- och integrationsminister Mats Persson.

Ekonomistyrningsverket ska samordna myndigheternas arbete och senast den 1 mars 2027 för regeringen redovisa bland annat en bedömning av den totala omfattningen av felaktiga utbetalningar från välfärdssystemen.
