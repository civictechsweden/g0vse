# Ny modell för ränteskillnadsersättning stärker konsumentskyddet

Dagens modell för ränteskillnadsersättning leder till onödiga kostnader för konsumenter som vill byta bank eller till exempel amortera extra efter att ha bundit sitt bostadslån. Den nya modellen innebär att konsumenter inte längre behöver ersätta kreditgivaren för dennes uteblivna ränteintäkter utan endast för kostnaderna som uppstår vid förtidsbetalningen. Regeringen bedömer att de nya regler som nu föreslås särskilt kommer att gynna konsumenter med sämre eller mer osäkra ekonomiska förhållanden.

– Det ska inte vara onödigt dyrt och krångligt för den som vill ha bunden bolåneränta. Nu inför vi regler som är mer gynnsamma om man har ett bundet bolån och vill byta bank. Det här är ett viktigt steg för att stärka konsumentskyddet på bolånemarknaden, säger finansmarknadsminister Niklas Wykman.

– Det är positivt att kostnaden för många konsumenter kan minska. Lagstiftningen ska inte göra det svårare för medborgare att betala av sina lån tidigare, säger civilminister Erik Slottner.

– Detta är ett steg i vår strävan att ge kunderna större makt och möjligheter att byta bank och få bättre villkor utan att drabbas av höga kostnader. Balansen mellan bankerna och kunderna behöver bli bättre genom att kunderna får fler verktyg för att kunna få ner sina bolånekostnader och byta bank enklare än idag, säger Cecilia Rönn, ekonomisk-politisk talesperson för Liberalerna.

Lagändringen föreslås träda i kraft den 1 juli 2025.
