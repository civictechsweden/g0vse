# Lotta Edholm kommenterar Skolinspektionens rapport om Läsa, skriva räkna – en garanti för tidiga stödinsatser

– Skolinspektionens rapport är nedslående läsning. För att alla elever ska få grundläggande färdigheter som att läsa, skriva och räkna på plats så tidigt som möjligt, behöver de få ett relevant stöd tidigare än i dag. Därför utreds nu hur stödsystemet kan förbättras och stärkas samt genomför stora satsningar på speciallärare och mindre undervisningsgrupper, säger skolminister Lotta Edholm.

I mars 2024 gav regeringen en särskild utredare i uppdrag att analysera och föreslå hur elevhälsan kan stärkas för att bättre tillgodose elevernas behov. Utredaren ska bland annat ta ställning till om regleringen om extra anpassningar bör avskaffas och föreslå hur arbetet med stöd och särskilt stöd kan förbättras och effektiviseras.  Utredningen ska även föreslå hur det ska bli enklare att placera elever i mindre och flexibla undervisningsgrupper eller att ge elever enskild undervisning.

Regeringen har även tagit emot ett förslag på hur lärarutbildningen kan reformeras för att bland annat säkerställa att blivande lärare har goda kunskaper i läs-, skriv- och matematikinlärning. För att ge lärare stöd att utveckla undervisningen satsar regeringen också på fortbildning som ska ge förskollärare och lärare kunskaper om vetenskapligt belagda undervisningsmetoder för språk-, läs-, skriv- och matematikutveckling. Parallellt pågår en utredning som bland annat ska lämna förslag på hur läroplanerna bättre kan anpassas till barns kognitiva utveckling och stärka betydelsen av grundläggande färdigheter och ämneskunskaper.

Regeringen har tidigare gett Skolverket i uppdrag att ta fram en plan för att utveckla och förbättra kartläggningsmaterial och bedömningsstöd. Inom ramen för uppdraget påbörjade myndigheten under våren 2024 ett arbete med att utveckla och revidera materialen. Syftet är att materialen ska bli mer tidseffektiva, ändamålsenliga och nå högre träffsäkerhet för de kunskaper och färdigheter som ska prövas. Skolverket planerar att låta skolor testa de reviderade materialen i en pilotomgång under hösten 2025.
