# Återvändande och främjande av högkvalificerad arbetskraftsinvandring i fokus i regleringsbrevet till Migrationsverket

Regeringen vill skapa ordning och reda i svensk migrationspolitik och ger Migrationsverket flera uppdrag i regleringsbrevet för att stärka det arbetet.

Bland annat ska myndigheten fortsätta arbetet med att öka återvändandet och den frivilliga återvandringen och förstärka arbetet med återkallelse av uppehållstillstånd. Migrationsverket ska också utveckla efterkontroller inom ärendeprövningen och öka möjligheterna att upptäcka fusk och missbruk. Migrationsverkets arbete med att främja högkvalificerad arbetskraftsinvandring samt annan utländsk arbetskraft som är viktig för Sveriges konkurrenskraft är högt prioriterat och ska fortsätta utvecklas för att stärka Sveriges konkurrenskraft när det gäller att attrahera och behålla internationell kompetens.

I regleringsbrevet får myndigheten även i uppdrag att kartlägga behovet av åtgärder inför ett eventuellt ökat återvändande till Syrien. Uppdraget ges mot bakgrund av den senaste tidens utveckling i landet och syftar till att Sverige ska ha en bra beredskap.

– Regleringsbrevet till Migrationsverket syftar till att fortsätta arbetet med att återta kontrollen över migrationen till Sverige. Återvändandet ska fortsätta öka, fusk och missbruk ska förhindras och återkallelsearbetet ska förstärkas. Men det är inte bara skärpningar som behövs. För att Sverige ska vara ett attraktivt land för högkvalificerad arbetskraft och talanger behövs smidiga tillståndsprocesser. Det är ett arbete som regeringen vill att Migrationsverket ska fortsätta utveckla, säger migrationsminister Johan Forssell.

– Tidigare regeringar har inte sett personer som lever i långvarigt utanförskap och arbetslöshet som ett problem, utan snarare som en naturlig del av samhällsbygget. Detta förändrar vi nu. Fem strategiska myndigheter får i uppdrag att informera om och uppmuntra till frivillig återvandring för sådana personer. Frivillig återvandring utgör på det sättet integrationspolitikens slutstation, i en situation där den generösa integrationspolitiken inte kunnat ta migranter ur utanförskapet är det ofta bättre för alla inblandade att överväga att återvända hem, säger Sverigedemokraternas migrationspolitiska talesperson Ludvig Aspling.

Regleringsbrevets innehåll syftar till att fortsätta upprätthålla legitimiteten för den reglerade invandringen och genomföra regeringens reformering av migrationsområdet. Migrationsverket ska bland annat:

* prioritera ärenden om återkallelse av uppehållstillstånd,
* öka antalet personer som återvänder efter beslut om av- eller utvisning genom förbättrade arbetssätt, ökad samverkan och utbyggnad av förvarskapaciteten,
* fortsätta korta vistelsetiderna i mottagandet och minska kötiderna för övriga ärendeslag,
* fortsätta främja den högkvalificerade arbetskraftsinvandringen till Sverige,
* vidta åtgärder för att se till så att ärendehandläggningen är enhetlig och rättssäker,
* stärka sitt arbete med informationsinsatser i syfte att öka kunskapen om möjligheten att frivilligt återvandra och,
* öka effektiviteten i verksamheten genom utveckling av digital teknik som bland annat ska bidra till effektivare informationsutbyte inom myndigheten och med andra myndigheter.

Regleringsbrevet går att ta del av i sin helhet på Ekonomistyrningsverkets webbplats.
