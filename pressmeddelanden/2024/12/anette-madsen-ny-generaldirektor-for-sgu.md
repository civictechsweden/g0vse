# Anette Madsen ny generaldirektör för SGU

– Jag är glad för att Anette Madsen har tackat ja till det här viktiga uppdraget. Med sin gedigna erfarenhet inom myndighetsstyrning är jag övertygad om att hon kommer kunna leda och utveckla SGU i rätt riktning. Behovet av ökad självförsörjning vad gäller metaller och mineral är av största vikt för ekonomins och samhällets robusthet samt för att minska beroenden från länder utanför EU, säger energi- och näringsminister Ebba Busch.

Anette Madsen är för närvarande kommundirektör i Norrtälje kommun och har tidigare bland annat varit administrativ chef på Infrastrukturdepartementet samt chef för den enhet på Näringsdepartementet som ansvarade för myndighetsstyrningsfrågor.

SGU är en central myndighet i genomförandet av regeringens politik. Ett viktigt uppdrag som myndigheten har är att främja mineral- och gruvnäringen vilket är avgörande för att möjliggöra det gröna samhällsbygget, stärka Sveriges konkurrenskraft och försvarsförmåga. Myndigheten ansvarar även för bland annat grundvattenfrågor och för att tillhandahålla geologisk information och kunskap som är nödvändiga för landets samhällsplanering.
