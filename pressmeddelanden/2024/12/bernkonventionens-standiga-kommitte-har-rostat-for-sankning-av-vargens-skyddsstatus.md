# Bernkonventionens ständiga kommitté har röstat för sänkning av vargens skyddsstatus

– Sverige har varit pådrivande i att få till den här sänkningen. Det är glädjande att våra ansträngningar ger resultat. Vargstammen har ökat stadigt och även otryggheten. Allt fler lantbrukare får sina djur rivna eller dödade. Det här beslutet kommer leda till att handlingskraften mot vargattacker i Sverige nu kan bli starkare, säger landsbygdsminister Peter Kullgren.

– När vargen nu får en mer passande skyddsstatus kan vi förvalta vargstammen på ett förutsägbart och handlingskraftigt sätt. Den nya skyddsstatusen ger oss möjlighet att föra en rovdjurspolitik som är både ekologiskt och socialt hållbar, säger klimat- och miljöminister Romina Pourmokhtari.

– Beslutet att ändra vargens skyddsstatus är viktigt för svensk vargförvaltning och ett tydligt exempel på hur vi genom systematiskt arbete i EU och med EU får genomslag i frågor som är viktiga i Sverige, säger EU-minister Jessica Rosencrantz.

I en fördjupad analys av vargens status i EU som gjordes 2023 drogs slutsatsen att vargpopulationerna har ökat och fortsätter att öka i de flesta av EU:s medlemsstater.

I september 2024 röstade EU:s medlemsstater för ett förslag från EU-kommissionen om ändring där vargens status ändras från strikt skyddad djurart till skyddad djurart i Bernkonventionen, och nu har även Bernkonventionens ständiga kommitté röstat igenom ändringen. Nästa steg är att EU-kommissionen nu kan föreslå en ändring av EU:s art- och habitatdirektiv.
