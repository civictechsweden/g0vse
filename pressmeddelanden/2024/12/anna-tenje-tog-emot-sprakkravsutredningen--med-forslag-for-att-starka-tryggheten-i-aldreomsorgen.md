# Anna Tenje tog emot språkkravsutredningen – med förslag för att stärka tryggheten i äldreomsorgen

Mot bakgrund av de problem med språkförbistringar i äldreomsorgen, som bland annat belystes av Coronakommissionen, gav regeringen i mars 2023 en särskild utredare i uppdrag att analysera och ta fram förslag på hur krav på kunskaper i svenska språket för personal i äldreomsorgen kan regleras. Det huvudsakliga syftet med att ställa krav på språkkunskaper är att stärka kvaliteten och patientsäkerheten inom vård och omsorg av äldre, öka tryggheten, och stärka äldres delaktighet.

– Det är grundläggande att äldre ska kunna förstå och göra sig förstådda men i dag saknas det tydliga och enhetliga krav på kunskaper i svenska språket. Att personalen har goda kunskaper i svenska språket är därför en förutsättning för att arbetet inom äldreomsorgen ska kunna utföras på ett tryggt och säkert sätt. Vi välkomnar därför utredningens förslag för att öka äldres trygghet och delaktighet, säger äldre- och socialförsäkringsminister Anna Tenje.

Utredningen föreslår bland annat att det införs ett språkkrav i socialtjänstlagen som handlar om att socialnämnden och verksamhet som utför en kommuns uppgifter, ska arbeta för att den personal som genomför insatser i socialtjänstens omsorg om äldre har en nivå av kunskaper i svenska språket som är relevant för insatserna.

Utredningen föreslår att relevant nivå är B2 enligt Gemensam europeisk referensram för språk, GERS, och bedömer att samma nivå av kunskaper i svenska språket ska gälla för personal i de fall de genomför insatser i form av personlig omvårdnad eller service i äldreomsorgen enligt socialtjänstlagen.

Utredningen föreslår också ett stimulansbidrag, Svenskalyftet, med syftet att verksamheterna ska stimuleras till, och ges goda förutsättningar, att arbeta med att höja nivån av språkkunskaper hos äldreomsorgens personal.

Utredningen tillsattes som en del av Tidöavtalet. Utredningens betänkande kommer nu att beredas i Regeringskansliet.
