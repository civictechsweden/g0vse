# Krigsmaterielutredningen föreslår ett regelverk anpassat till svenskt Natomedlemskap

– Med utredningens förslag visar vi att neutralitetsbegreppet tillhör historien. Vi är nu en del av den västliga försvarsgemenskapen, säger utrikesminister Maria Malmer Stenergard.

Utredningen konstaterar att som medlem i Nato så utgör de kollektiva försvarsförpliktelserna i artikel 5 i det nordatlantiska fördraget en central del av den svenska försvars- och säkerhetspolitiken. Utredningen föreslår därför att det ska tydliggöras i riktlinjerna att samverkan med allierade stater i princip får anses stå i överensstämmelse med Sveriges säkerhets- och försvarspolitik. I händelse av väpnat angrepp mot en allierad stat bör därav Sveriges åtaganden enligt artikel 5 i nordatlantiska fördraget ha företräde vid tillståndsprövningen.

Utredningen föreslår dessutom ytterligare ändringar i krigsmaterielregelverket. Bland annat föreslår utredningen:

* Att regeringen ska få meddela föreskrifter om undantag från kravet på tillverkningstillstånd för tillverkning av delar av krigsmateriel som sker på uppdrag av en tillståndsinnehavare,
* att Sverige bör ansluta till 2019 års avtal om exportkontroll, till vilket Frankrike, Spanien och Tyskland redan är parter, och
* nya nivåer för de sanktionsavgifter som beslutas av Inspektionen för strategiska produkter.

Särskild utredare var Per Westerberg. Betänkandet sänds nu på remiss.
