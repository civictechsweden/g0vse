# Rekordsatsning på 44 miljoner Euro till svensk utveckling av 5G och undervattensinfrastruktur för elektronisk kommunikation

– Sverige har fått ekonomisk jackpot för att stärka vår digitala infrastruktur med hjälp av EU-medel. En rad satsningar, särskilt angelägna mot bakgrund av det försämrade säkerhetsläget, kan nu genomföras med full kraft. De fem projekten kommer att bidra till en stark och väl utvecklad digital infrastruktur. Detta är avgörande för Sveriges konkurrenskraft, innovationsutveckling och tillgång till digitala tjänster, säger Erik Slottner, civilminister med ansvar för digital infrastruktur.

Inom ramen för Fonden för ett sammanlänkat Europa - FSE Digital - har aktörer från hela Europa möjlighet att ansöka om EU-medel för att utveckla europeisk digital infrastruktur. EU-kommissionen har i 2023 års utlysning beviljat 53 europeiska projekt EU-finansiering på upp till 274 miljoner Euro. Svenska aktörer tar hem 16 procent av utlysningens budget.

De svenska aktörernas projekt kommer att bidra till införandet av tågkommunikationssystemet FRMCS, användningen av 5G för energieffektivisering inom hälso- och sjukvården, samt reparation och utbyggnad av undervattensinfrastruktur för elektronisk kommunikation. Det sistnämnda inklusive nyttjandet av sensorteknologi för arktisk forskning och monitorering av aktivitet på havets botten.
