# Sverige driver frågan om rättvisa internationella regler på upphovsrättsområdet

EU-domstolen har meddelat två uppmärksammade domar, den så kallade Raap-domen och den så kallade Kwantum-domen, om den internationella tillämpningen av EU-rätten på upphovsrättsområdet. Domarna innebär att EU:s medlemsländer inte längre kan tillämpa delar av det internationella regelverket på upphovsrättsområdet, bland annat principen om ömsesidighet. Det innebär att EU:s medlemsländer nu är skyldiga att ge skydd till rättighetshavare från länder utanför EU – även om de länderna inte ger rättighetshavare från EU motsvarande skydd.

– Rättsutvecklingen på EU-nivå är mycket oroande och utvecklingen riskerar att påverka EU:s, och därmed även Sveriges, internationella förhandlingsläge och konkurrenskraft negativt. Därför driver Sverige frågan om rättvisa internationella regler på upphovsrättsområdet, säger justitieminister Gunnar Strömmer.

Regeringen arbetar för att den nya kommissionen ska prioritera frågan och lägga fram lagförslag som uppställer gränser för upphovsrättens internationella tillämplighet. Det skulle ge medlemsländerna möjlighet att fortsätta tillämpa principen om ömsesidighet och säkerställa rättvisa villkor och konkurrens för europeiska rättighetshavare, användare och andra berörda aktörer. En sådan ordning skulle också ge länder utanför EU incitament att införa motsvarande regelverk.

Justitieminister Gunnar Strömmer och ansvariga ministrar i likasinnade medlemsländer uppmanar nu i ett gemensamt brev kommissionen att gå fram med ett lagförslag på upphovsrättsområdet.

Regeringen ser positivt på att svenska aktörer driver frågan på EU-nivå.

[Ta del av brevet (på engelska)](/contentassets/6792f27e1859488f9f2511ce7383315b/joint-letter-regarding-the-need-for-a-legislative-proposal-on-rules-and-boundaries-of-international-application-of-eu-law-on-copyright-and-neighbouring-rights.pdf)
