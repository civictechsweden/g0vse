# Fäbodbruk – en del av mänsklighetens immateriella kulturarv

Unescos mellanstatliga kommitté för konventionen om tryggande av det immateriella kulturarvet beslutar om inskrivningar av olika kulturarv på konventionens listor och register i samband med det årliga kommittémötet som i år äger rum i Paraguay den 2–7 december. Fäbodbruk, som nominerats av Sverige och Norge gemensamt, skrevs in på den representativa listan över mänsklighetens immateriella kulturarv under tisdagskvällen.

– Fäbodbruket är ett gott exempel på en levande tradition med ett starkt engagemang hos utövare och som förs vidare från generation till generation. Det är ett kulturarv som vi delar med vårt grannland Norge och jag vill tacka alla engagerade utövare i båda länderna som möjliggjort denna inskrivning. Ert engagemang är helt avgörande, och värt all uppmärksamhet, för att fäbodbruket ska fortsätta hållas levande, säger kulturminister Parisa Liljestrand.
