# Ny handlingsplan för ett samhälle fritt från rasism

– Rasism är skadligt för individen som utsätts, men också för samhället som helhet. Därför är det vårt gemensamma ansvar att se till att alla kan känna sig trygga med att vara öppna med sin identitet. Vi kan aldrig tillåta att rasism inskränker människors rättigheter och möjligheter i livet, säger jämställdhets- och arbetslivsminister Paulina Brandberg.

– Ingen ska behöva utsättas för rasism eller hatbrott. Rasism är inte bara ett angrepp mot den som utsätts utan också ett hot mot vårt öppna samhälle, vår demokrati och dess grundläggande värderingar. Med den nya handlingsplanen tar vi viktiga steg framåt för att motverka alla former av rasism och hatbrott, säger kulturminister Parisa Liljestrand.

– Det är oacceptabelt att människor i Sverige i dag på olika sätt utsätts för ökat hot, våld och attacker på grund av religion, kultur eller etnisk tillhörighet. Regeringens nya handlingsplan mot rasism och hatbrott är ett viktigt steg mot ett Sverige där alla kan känna sig trygga och respekterade. Genom att fokusera på skola, rättsväsende, välfärd och arbetsliv tar vi ett samlat grepp för att skapa en långsiktig och hållbar förändring, säger socialminister Jakob Forssmed.

Den nya handlingsplanen är en kraftsamling i arbetet med att bekämpa rasism i stort, men också för att med olika åtgärder synliggöra och motverka specifika former av rasism. Utifrån den kunskap som finns i dag om förekomsten av rasism i Sverige har handlingsplanen särskild fokus på antimuslimsk rasism, antisemitism, antisvart rasism, antiziganism och rasism mot samer.

## Fyra fokusområden och tydligare fokus på arbetslivet

För att insatserna ska ge resultat läggs extra fokus på vissa utpekade områden som är särskilt viktiga i arbetet. De fyra fokusområdena är skola, rättsväsende, välfärd samt arbetsliv. Till vart och ett av dessa kopplas ett delmål mot vilket arbetet ska följas upp och ett antal myndigheter som pekas ut som särskilt viktiga. Dessa är Arbetsmiljöverket, Brottförebyggande rådet, Diskrimineringsombudsmannen, Forum för levande historia, Polismyndigheten, Skolverket och Socialstyrelsen.

Utöver tydliga mål för arbetet är handlingsplanens fokus på arbetslivet nytt jämfört med hur arbetet mot rasism bedrivs idag. Rasism och diskriminering ska inte ha inverkan på människors arbetsliv eller arbetsvillkor. Därför innehåller handlingsplanen bl.a. åtgärder för att ge arbetsgivare, förtroendevalda och andra aktörer på arbetsmarknaden bättre kunskap och arbetssätt för att kunna motverka rasism och diskriminering i arbetslivet.

Handlingsplanen ska skapa en struktur för det nationella arbetet mot rasism och hatbrott, men ska också kunna bidra till arbetet på lokal och regional nivå.

Forum för levande historia får i uppdrag att samordna och följa upp genomförandet av handlingsplanen. Myndigheten ska bland annat ta fram ett uppföljningssystem och varje år lämna en samlad redovisning av arbetet till regeringen. I det arbetet blir dialog med de utpekade myndigheterna särskilt viktigt.
