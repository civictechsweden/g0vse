# Uppdrag för att stärka rättsväsendet

– Vi hanterar tre parallella hot mot Sveriges inre säkerhet: den våldsbejakande extremismen och terrorismen, statliga aktörer som agerar fientligt mot Sverige, och den organiserade brottsligheten. Men därutöver ska myndigheterna hantera många andra viktiga områden, som brott som drabbar medborgarna i vardagen och mäns våld mot kvinnor. Regeringen ökar kraftigt resurserna till rättsväsendet för att hantera dessa hot och återupprätta tryggheten i Sverige. Det handlar om att myndigheterna i det ansträngda läget ska kunna växa och ha förmåga att klara hela sitt uppdrag, säger justitieminister Gunnar Strömmer.

I den årliga styrningen för 2025 har fem områden stått särskilt i fokus för rättsväsendets myndigheter: effektivitet, säkerhet, stöd till brottsoffer, genomslag för nya verktyg och förebyggande av brott.

**Kriminalvården**

Kriminalvården får i uppdrag att inkomma med en ny utbyggnadsplan för de kommande tio åren.

Myndigheten ska också göra en jämförande studie av återfallsfrekvensen i brott efter avtjänat fängelsestraff i Sverige och ett urval av andra länder. I uppdraget ingår att redovisa skillnader i det återfallsförebyggande arbetet i de utvalda länderna. Syftet med uppdraget är att se om det finns åtgärder som kan vidtas för att kostnadseffektivt utveckla det återfallsförebyggande arbetet i svensk kriminalvård.

**Åklagarmyndigheten**

Åklagarmyndigheten ska redogöra för vidtagna åtgärder i arbetet med en mer proaktiv brottsbekämpning för att förebygga att fler brott begås, samt för organisatoriska åtgärder som myndigheten har vidtagit för att utveckla och effektivisera arbetet med att bekämpa den organiserade brottsligheten. Åklagarmyndigheten får också i uppdrag att redogöra för hur myndigheten i sin verksamhet har säkerställt en säker hantering av skyddade personuppgifter, samt för åtgärder för att förbättra säkerheten för de anställda och öka myndighetens motståndskraft mot infiltration och annan otillbörlig eller otillåten påverkan.

**Ekobrottsmyndigheten**

Ekobrottsmyndigheten ska redovisa hur myndigheten har säkerställt en ökad operativ förmåga att bekämpa den ekonomiska brottsligheten. Fler brott ska utredas och lagföras, det brottsförebyggande arbetet ska utvecklas och samarbetet med andra brottsbekämpande myndigheter ska stärkas.

**Sveriges Domstolar**

Domstolsverket ska redogöra för hur Sveriges Domstolar säkerställer en säker hantering av skyddade personuppgifter, samt vilka åtgärder myndigheten har vidtagit för att alla som arbetar vid eller besöker en domstol ska känna sig trygga och säkra. Detta görs för att öka motståndskraften mot infiltration och annan otillbörlig eller otillåten påverkan. Domstolsverket ska också redovisa hur domstolarna arbetar för att anpassa de förhandlingar där barn deltar utifrån deras behov och förutsättningar och hur myndigheten lämnar stöd till domstolarna i det arbetet.

**Brottsoffermyndigheten**

Brottsoffermyndigheten ska utveckla och fördjupa informationen i Brottsofferguiden som vänder sig till den som blivit utsatt för brott. Myndigheten ska också genomföra informationsinsatser om hur guiden kan hjälpa brottsoffer med ett särskilt fokus på bland annat information till brottsofferutsatta för mäns våld mot kvinnor, våld i nära relationer, hedersrelaterat våld och förtryck samt prostitution och människohandel. Syftet är att brottsoffers rättigheter ska vara tillgängliga på ett samlat och lättöverskådligt sätt.

Brottsoffermyndigheten ska också genomföra en förstudie om hur en verksamhet som hjälper vuxna att ta bort kränkande material från plattformar på internet kan organiseras och utvecklas. Fokus för uppdraget är sexuellt material som spridits i pornografiska eller andra syften.

**Brottsförebyggande rådet**

Brottsförebyggande rådet (Brå) ska redogöra för arbetet med att genomföra den plan som myndigheten har tagit fram för hur Brå ska stärkas och utvecklas.

Brå ska även följa upp brottet hedersförtryck som infördes den 1 juni 2022. Brå ska beskriva vad som karaktäriserar de gärningar som rubriceras som hedersförtryck och vilken relation den misstänkta och målsäganden har till varandra. Brå ska även analysera rättsväsendets hantering av ärenden om hedersförtryck.

Statsliggaren är en sammanställning av samtliga myndigheters regleringsbrev och publiceras av ESV. Regleringsbreven uppdateras löpande under året.
