# Skyddet av kulturarv i händelse av krig eller krigshot ska stärkas

– Rysslands fullskaliga invasion av Ukraina har medfört skador på och förstörelse av kulturinstitutioner som museer, arkiv och bibliotek. Förstörelsen av det ukrainska kulturarvet har satt ljuset på behovet av att skydda kulturföremål i Sverige under höjd beredskap och ytterst krig. Därför ger vi nu Riksantikvarieämbetet det här uppdraget för att stärka vår beredskap, säger kulturminister Parisa Liljestrand.

Uppdraget innebär planering och förberedande insatser med berörda kulturarvsinstitutioner i syfte att kunna säkra tillgången till ersättningsmagasin och evakueringsmagasin och anpassade transporter för att kunna föra undan särskilt värdefulla kulturföremål i händelse av krigshot och krig.

– Sveriges kulturarv är i grunden en del av vårt lands identitet och historia. Därför måste det också värnas, oavsett vilka utmaningar som framtiden bär med sig. När regeringen nu ökar takten i uppbyggnaden av det civila försvaret så utgör kulturarvssektorn en självklar delkomponent och dagens besked är ett kvitto på detta, säger ministern för civilt försvar Carl-Oskar Bohlin.

Försvarsberedningen konstaterar i sin delredovisning ”Kraftsamling” att i en krigssituation kommer andra typer av trygga förvaringslösningar för kulturarvsföremål att krävas. Försvarsberedningen understryker därför att kulturarvsverksamheter och andra berörda aktörer behöver vidta förberedelser och påbörja planering för att kunna skydda kulturarv i händelse av krig.

[Artikel: Försvarsberedningen överlämnar totalförsvarsrapporten Kraftsamling](/artiklar/2023/12/forsvarsberedningen-overlamnar-totalforsvarsrapporten-kraftsamling/ "Artikel: Försvarsberedningen överlämnar totalförsvarsrapporten Kraftsamling")

Myndigheten för samhällsskydd och beredskap (MSB) bedömer i sin rapport ”Framåtanda” att de prioriterade sätten att skydda kulturarvet i händelse av krig bör vara ersättnings- och evakueringsmagasin och transportkapacitet.

Regeringen avsätter nu därför 19 miljoner kronor 2025, 26 miljoner kronor 2026 och 39 miljoner kronor 2027 för att stärka det civila försvaret vad gäller beredskapsplanering avseende magasin samt särskilda transporter för att skydda kulturarvet i händelse av höjd beredskap och krig.

Riksantikvarieämbetet tilldelas dessa medel i budgetpropositionen för 2025.
