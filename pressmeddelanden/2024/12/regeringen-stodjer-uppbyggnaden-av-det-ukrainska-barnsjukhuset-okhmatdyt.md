# Regeringen stödjer uppbyggnaden av det ukrainska barnsjukhuset Okhmatdyt

– Jag är glad att stödet till barnsjukhuset är på väg. Attacken den 8 juli i kombination med fortsatta ryska angrepp mot Ukrainas energiinfrastruktur bäddar för en prövande vinter för sjukhuset och dess unga patienter. Behoven är stora och detta initiativ är ett exempel på hur privat och offentlig sektor samarbetar för att möta behoven och stärka Ukrainas motståndskraft, säger bistånds- och utrikeshandelsminister Benjamin Dousa.

Rysslands fullskaliga invasion av Ukraina tar sig uttryck i omfattande ryska attacker också mot civil infrastruktur och samhällsviktiga funktioner som sjukvården. 70 procent av barnsjukhuset Okhmatdyt i Kiev skadades i sommarens robotattack. Sveriges regering förklarade sig då redo att stödja uppbyggnaden av sjukhuset med närmare tio miljoner kronor genom den ideella organisationen Beredskapslyftet, som är initiativtagare till projektet tillsammans med Astrid Lindgrens Barnsjukhus vid Karolinska universitetssjukhuset. Beredskapslyftet har hittills samlat in tio miljoner kronor från privata svenska stiftelser och från det svenska näringslivet. Med regeringens matchning kommer det sammanlagda svenska stödet därmed att uppgå till närmare 20 miljoner kronor.

Sveriges stöd finansierar bland annat en utbildning vid Karolinska universitetssjukhuset för sjukvårdspersonal från barnsjukhuset i Kiev. Kursen avser hantering av livräddande så kallade ECMO-maskiner som används för att syresätta blod utanför kroppen. Den 13 december deltog bistånds- och utrikeshandelsminister Benjamin Dousa vid utbildningens avslutning och delade där ut diplom till deltagarna.

Förutom utbildningsinsatser finansierar det svenska stödet även utrustning som barnsjukhuset är i akut behov av – däribland värmefläktar och utrustning för avancerad barnkirurgi. Dessutom stärks sjukhusets beredskap för eventuella evakueringar av patienter.

Regeringen har tidigare gått in också med ett riktat stöd på fem miljoner kronor via FN:s barnfond (Unicef) till de barn och familjer som drabbades av den ryska attacken mot barnsjukhuset.
