# Uppdrag för en sammanhållen identitet- och behörighetshantering – mot en nationell digital infrastruktur

– Att de digitala systemen i vården runt om i landet idag inte alltid fungerar integrerat med varandra äventyrar patientsäkerheten och lägger stora administrativa bördor på personalen. Så kan vi inte ha det. De här två uppdragen är viktiga steg framåt i regeringens satsning på arbetet med att genomföra en nationell digital infrastruktur som ska omfatta samtliga aktörer i hälso- och sjukvården och som bidrar till en bättre vård till patienten och en vård som värnar personalens tid, säger socialminister Jakob Forssmed.

– Regeringen har höga ambitioner gällande den förvaltningsgemensamma digitala infrastrukturen, inte minst för att minska den administrativa bördan för personalen i kommuner, regioner och myndigheter. När olika aktörer från såväl offentlig som privat sektor delar och hanterar data finns det behov av en fungerande lösning för att identifiera vem som har rätt att få tillgång till vilken information. En sammanhållen infrastruktur för identiteter och behörigheter blir en viktig del i arbetet med en nationell digital infrastruktur inom hälso- och sjukvården, och på sikt även inom andra sektorer, säger civilminister Erik Slottner.

Myndigheten för digital förvaltning (Digg) och E-hälsomyndigheten ska utveckla en sammanhållen infrastruktur för identitets- och behörighetshantering, som ska kunna tillhandahållas inom ramen för Ena – Sveriges digitala infrastruktur. Digg ska ansvara för det förvaltningsgemensamma arbetet men uppdraget ska utföras i nära samverkan med E-hälsomyndigheten för att möta behovet av att införa en nationell digital infrastruktur i hälso- och sjukvården. Digg ska dessutom se över behovet av eventuella författningsändringar och även föreslå hur drift och förvaltning av infrastrukturen ska se ut. E-hälsomyndigheten ska ansvara för de sektorsspecifika frågorna för identitets- och behörighetshantering inom hälso- och sjukvården.

Digg och E-hälsomyndigheten ska senast den 12 december 2025 lämna en slutredovisning till Regeringskansliet.
