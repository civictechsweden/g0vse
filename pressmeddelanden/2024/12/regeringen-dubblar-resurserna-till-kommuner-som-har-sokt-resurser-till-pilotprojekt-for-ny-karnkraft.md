# Regeringen dubblar resurserna till kommuner som har sökt resurser till pilotprojekt för ny kärnkraft

Som ett led i arbetet att nå hela vägen ner till nettonollutsläpp till år 2045 har regeringen tidigare beslutat att fem miljoner kronor får användas av Naturvårdsverket under 2024 för att bevilja bidrag och samordna utvalda kommuners pilotarbete för ny kärnkraft. Nu skjuter regeringen till ytterligare fem miljoner kronor vilket leder till att den statliga medfinansieringen för kommunernas arbete uppgår till 10 miljoner kronor.

– Intresset bland kommunerna för att bedriva pilotprojekt för ny kärnkraft är stort och regeringen är mån om att stötta det lokala arbetet för klimatomställningen. Därför är jag glad åt att så många kommuner sökt bidrag och att totalt 10 miljoner kronor kan fördelas redan i år till pilotprojekten, säger klimat- och miljöminister Romina Pourmokhtari.

De nya medlen tillförs genom ett beslut om ändring av Naturvårdsverkets regleringsbrev för 2024. Finansieringen sker med medel som regeringen har avsatt för att genomföra klimathandlingsplanen.

Kommuner har kunnat söka bidrag hos Naturvårdsverket för att genomföra pilotprojekt som ska omfatta kartläggningar av förutsättningar för etablering av kärnenergianläggningar. För 2025 kan nu ytterligare fem miljoner fördelas.
