# Excellent forskning och innovationskraft premieras i den största forsknings- och innovationspropositionen någonsin

– I dag har vi presenterat en av de största satsningarna på forskning och innovation någonsin. Sammanlagt 6,5 miljarder kronor till forskning med fokus på excellens och innovation som stärker svensk konkurrenskraft och de internationella samarbeten vi ingår i. Samtidigt får vi bättre möjlighet att få ut forskningsbaserad kunskap i samhället vilket gynnar hela Sverige, säger utbildningsminister Johan Pehrson.

– Vi har ett utmanade geopolitiskt läge och en pågående global teknikkapplöpning. Sverige ska förbli världsbäst på innovation. För första gången inleder nu en svensk regering en process för att peka ut strategiskt viktig teknik, med öronmärkta pengar till detta. Vi stärker förutsättningarna för företagen att utveckla framtidens lösningar som bidrar till Sveriges säkerhet, konkurrenskraft och klimatomställning, säger energi- och näringsminister Ebba Busch.

– Regeringen satte konkurrenskraft högt upp på agendan under vårt svenska EU-ordförandeskap. Satsningar på forskning och innovation inom högteknologiska sektorer som AI är en central del i detta. Europa behöver växla upp innovationsförmågan och Sverige visar vägen. Den här propositionen innehåller konkreta satsningar som gör Sverige och Europa mer konkurrenskraftigt i dag och rikare i många år framöver. För att bli bäst måste vi också jobba med de bästa. Därför står internationellt samarbete i fokus genom hela forskningspropositionen, säger EU-minister Jessica Rosencrantz.

## Excellens ska premieras i forskningssatsningar

Regeringen gör två större satsningar på excellent forskning där forskarna fritt väljer forskningsområde och metoder. Excellenscenter möjliggör för forskare att bedriva forskning i den absoluta forskningsfronten inom olika vetenskapsområden. Detta är en förstärkning av den satsning som idag finns på Vetenskapsrådet. Regeringen gör också en helt ny satsning på banbrytande forskning som ska ge incitament till nya forskningsgenombrott Formen möjliggör forskning på högsta internationella nivå. Satsningarna sker via Vetenskapsrådet och omfattar totalt 750 miljoner kronor när de är fullt utbyggda 2028.

Huvuddelen av den statligt finansierade forskningen bedrivs vid universitet och högskolor. Finansieringen från staten består bland annat av direkta forskningsanslag till lärosätena. Regeringen har tidigare aviserat att de direkta anslagen kommer att höjas med 1,6 miljarder kronor 2028.

De höjda medlen kommer att konkurrensutsättas i högre utsträckning, för att premiera excellent forskning. Därför kommer modellen med kvalitetsindikatorer och sakkunniggranskning att utvecklas.

– All forskning på svenska lärosäten ska sträva efter att hålla högsta kvalitet. Därför behöver också de som lyckas bäst premieras. Att konkurrensutsätta anslagen är en tydlig signal från regeringen, excellent forskning är eftersträvansvärt och ska uppmuntras, säger utbildningsminister Johan Pehrson.

Förmågan att rekrytera de bästa forskarna är en nyckel till att åstadkomma excellent forskning. Regeringen avser därför att stärka incitamenten till strategisk rekrytering med särskild inriktning på anställningsformen biträdande lektor. Bland annat införs ett nytt karriärsstöd som ska vara attraktivt för talangfulla forskare att söka tidigt i karriären.

## Stärkt forskningsinfrastruktur i framkant

En avancerad forskningsinfrastruktur och digital forskningsinfrastruktur är en förutsättning för att bedriva internationellt konkurrenskraftig forskning i Sverige. Forskningsinfrastruktur innefattar bland annat biobanker, forskningsdatabaser och artificiell intelligens, men också satsningar som MAX IV, ESS och SciLifeLab.

SciLifeLab är grundläggande för att Sverige ska nå målsättningen om att vara en ledande life science-nation. Därför är det av största vikt att SciLifeLab kan vidareutvecklas. Av den anledningen förstärker regeringen SciLifeLab med 90 miljoner kronor årligen 2025–2028. Sammanlagt går regeringen fram med medel om 650 miljoner kronor för forskning och innovation inom life science och hälsa.

Investeringar i forskningsinfrastruktur skapar förutsättningar för att bedriva excellent forskning. Därför föreslår regeringen en ökning av Vetenskapsrådets anslag för förstärkningar inom forskningsinfrastruktur med sammanlagt 345 miljoner fram till 2028.

## Satsningar på banbrytande teknik för innovationslandet Sverige

Sverige har länge varit ett av världens främsta innovationsländer, med ett kunskaps- och teknikintensivt näringsliv. Den globala konkurrensen om att leda teknikutvecklingen hårdnar.

Regeringen gör därför en kraftfull satsning på Excellenskluster för banbrytande teknik, för att möjliggöra att Sverige fortsatt ska kunna vara en ledande kunskaps- och tekniknation. I Excellenskluster kan forskare från hela Sverige samlas inom framtidens teknikområden. Satsningen möjliggör goda förutsättningar för långsiktiga samarbete inom olika teknikområden, både nationellt och internationellt.

Satsningen på Excellenskluster består dels av en öppen del där forskarna själva identifierar framtidens tekniker, dels en del som fokuserar på strategiskt utvalda teknikområden. Delarna finansieras av Vetenskapsrådet och Vinnova. För att arbetet ska kunna samordnas på ett så effektivt sätt som möjligt avser regeringen att ge myndigheterna i uppdrag att inrätta ett gemensamt programkontor. Sammanlagt satsar regeringen drygt 1,2 miljarder kronor årligen på excellenskluster för banbrytande teknik när satsningen är fullt utbyggd 2028.

Den snabba utvecklingen av artificiell intelligens, AI, driver också på utvecklingen. Under de senaste åren har det blivit alltmer uppenbart att AI och maskininlärning kommer att påverka våra liv och våra samhällen. Nyligen kom AI-kommissionen med sin rapport. Regeringen följer nu upp delar av denna genom att satsa på Excellenskluster för AI, en strategisk satsning på hälsa, life science och AI och forskarskolor för AI. Vetenskapsrådet får också i uppdrag att underlätta och dra nytta av AI i forskningen, identifiera hinder och möjligheter samt verka för transparent och ansvarsfull AI-utveckling inom forskningen.

Sverige har precis valts ut som värd för en av sju europeiska AI-fabriker. Syftet med satsningen är att stärka EU:s konkurrenskraft inom området.

## Mer praktiknära forskning för förbättrad kvalitet i offentlig sektor

Den offentliga sektorn i Sverige bedriver en viktig verksamhet, men det finns behov av att förbättra kvaliteten på flera områden såsom brottslighet, socialtjänst, skola och vård. Här spelar praktiknära forskning en stor roll. Inom skolan har praktiknära forskning, till exempel inom praktisk metodik och kognitionsvetenskap, potential att utvecklas för att få större genomslag i både klassrum och skolresultat.

## Stärkt internationellt samarbete

För att svensk forskning ska hålla internationellt sett hög kvalitet och få internationellt genomslag är det viktigt att forskare samarbetar över nationsgränserna. Internationalisering är därför ett ledord i propositionen och genomsyrar majoriteten av satsningarna.

Det europeiska forsknings- och innovationssamarbetet är av stor betydelse. Sverige har därför som målsättning att öka deltagandet i EU:s ramprogram för forskning och innovation.

Internationella forskningssamarbeten är i många fall avgörande för hög forskningskvalitet men kan också innebära risker, inte minst mot bakgrund av det nya geopolitiska läget. Därför behöver internationella forsknings- och innovationssamarbeten bedrivas så öppet som möjligt och så säkert som nödvändigt.
