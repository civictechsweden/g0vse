# Transportrådet träffas för möte i Bryssel

Vid mötet ska ministrarna bland annat anta en allmän riktlinje om ett direktiv som handlar om att införa ett system för körkortsåterkallelser inom EU. Rådet ska också få en lägesrapport från ordförandeskapet om ett förslag som syftar till att främja så kallade kombinerade transporter för att godstransporter ska bli mer hållbara.

Mötesdeltagarna ska också anta allmänna riktlinjer för två förordningar kopplade till resenärsrättigheter. Ett av förslagen är en ny förordning som syftar till att stärka rättigheter för resenärer som genomför kombinerade resor. Det rör resor där man kombinerar minst två trafikslag, till exempel buss och tåg, för att komma fram till resmålet. Vid mötet ska ministrarna också diskutera flygpassagerares rättigheter.
