# SSAB beviljas stöd från EU-fonden för en rättvis omställning

SSAB Luleå är Sveriges största punktkälla för koldioxidutsläpp. Den nuvarande kol- och masugnsbaserade verksamheten i Luleå släpper ut cirka 3,1 miljoner ton CO2e per år, vilket motsvarar cirka 7 procent av Sveriges totala utsläpp.

– Omställningen till fossilfritt stål är en viktig del i att stärka industrins konkurrenskraft och skapa nya jobb. Svenska företag leder utvecklingen och här har staten en viktig roll att stötta och undanröja hinder, säger energi- och näringsminister Ebba Busch.

– Regeringen har fortsatt valt att prioritera industrier och län med mycket höga koldioxidutsläpp i programmet för fonden för en rättvis omställning. Det är därför inriktat på stålindustrin i Norrbotten, metallindustrin i Västerbotten och mineralindustrin på Gotland, säger landsbygdsminister med ansvar för regional utveckling Peter Kullgren.

– SSAB:s omställning är avgörande för att kraftigt minska Sveriges totala utsläpp i ett svep. Med detta stöd kan ytterligare en växel läggas in i arbetet för att ställa om vår tunga industri, säger klimat- och miljöminister Romina Pourmokthari.

– En livskraftig, grön stålproduktion är central för svenskt och europeiskt välstånd och för vår motståndskraft. Beslutet är ett exempel på hur vi genom EU kan skapa förutsättningar för företag att investera i resurseffektiv teknik och leda den gröna omställningen i arbetet med att nå EU:s klimatmål, säger EU-minister Jessica Rosencrantz.

Omställningsstödet till SSAB, det största enskilda stödet inom det svenska programmet, är på 1,45 miljarder kronor och består av 725 632 000 kronor i EU-medel och 725 632 000 kronor i statlig finansiering. Den statliga medfinansieringen är avgörande för att Sverige ska kunna utnyttja medlen från EU-fonden.
