# Överenskommelse om fiskekvoter för Atlanten, Nordsjön, Skagerrak och Kattegatt

Av de kvoter som EU förvaltar internt nåddes överenskommelser bland annat om fiskemöjligheter för sjötunga, rödspätta och torsk i Kattegatt samt för havskräfta i Skagerrak och Kattegatt. För torsk i Kattegatt råder fortsatt förbud mot riktat fiske och krav på kameraövervakning och redskapsbegränsningar givet beståndssituationen för torsken.

De flesta kvoter av intresse för Sverige har förhandlats med UK och Norge. Förhandlingarna blev klara veckan innan rådsmötet och förhandlingsresultatet kunde därmed föras in i förordningen. Det gäller bland annat torsk, kolja, gråsej, rödspätta och sill i Nordsjön. EU har därmed tillträde att fiska i brittiska och i norska vatten i Nordsjön och Skagerrak från och med 1 januari 2025. Däremot nåddes ingen överenskommelse mellan EU och Norge om tillträde i varandras vatten för atlantoskandisk sill och blåvitling och diskussioner om detta kommer därför att fortsätta.

Överenskommelsen innebär också en fortsatt stängningsperiod för ålfiske i alla EU:s havsområden med möjlighet för Östersjöländerna att liksom tidigare samordna sina stängningsperioder för att underlätta ålens utvandring ur Östersjön.

− Jag välkomnar att jordbruks- och fiskerådet kommit överens om fiskekvoter så att fisket kan komma i gång i tid till första januari vilket är viktigt för svenskt fiske. Jag beklagar att EU och Norge hittills inte kunnat komma överens om tillträde till atlantoskandisk sill som svenska fiskare traditionellt har kunnat fiska i norska vatten. Överenskommelsen innebär också fortsatta möjligheter att fiska ål i Sverige, säger landsbygdsminister Peter Kullgren som representerade Sverige på ministerrådsmötet.
