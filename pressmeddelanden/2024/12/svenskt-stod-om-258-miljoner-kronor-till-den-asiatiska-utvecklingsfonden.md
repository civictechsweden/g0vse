# Svenskt stöd om 258 miljoner kronor till den Asiatiska utvecklingsfonden

– Regeringen ökar i år sitt bidrag till Asiatiska utvecklingsfonden och går in med 258 miljoner kronor, och fortsätter därmed att stärka de multilaterala utvecklingsbankerna, som har en förmåga att mobilisera och kombinera privata och offentliga resurser för att bekämpa fattigdom. Fonden spelar en nyckelroll för att stötta särskilt utsatta länder inom områden som klimat, regionalt samarbete och integration, jämställdhet, kvinnors ekonomiska egenmakt, privatsektorsutveckling och migration. Fonden ger också akut stöd till utvecklingsländer i kris, säger bistånds- och utrikeshandelsminister Benjamin Dousa.

Stödet ska bland annat bidra till satsningar på regionalt samarbete och integration, klimatåtgärder med fokus på behoven hos länder som påverkas av klimatförändringar, infrastruktur, privatsektorutveckling, hållbarhet, utbildning, jämställdhet och god samhällsstyrning.

Asiatiska utvecklingsfondens stöd riktar sig främst till länder med låg kreditvärdighet eller där återbetalningskapaciteten är begränsad, och dess bidrag kan vara ett sätt att minska den finansiella bördan för dessa länder. ADF har visat sig vara effektivt i att reagera på oväntade kriser, såsom naturkatastrofer, pandemier eller ekonomiska chocker och har mekanismer för att snabbt kanalisera resurser till nödsituationer.
