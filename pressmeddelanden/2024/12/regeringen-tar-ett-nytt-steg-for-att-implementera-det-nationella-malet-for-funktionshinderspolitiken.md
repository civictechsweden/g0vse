# Regeringen tar ett nytt steg för att implementera det nationella målet för funktionshinderspolitiken

Myndigheten för delaktighet (MFD) har till uppgift att verka för att det nationella målet för funktionshinderspolitiken uppnås, bland annat genom att främja, guida och stödja samhällets aktörer att genomföra sina uppdrag utifrån personer med funktionsnedsättnings olika behov och förutsättningar.

Redovisningen av uppdraget ska innehålla en analys om de utmaningar som finns inom varje prioriterat område i strategin för systematisk uppföljning av funktionshinderspolitiken. I uppdraget ingår att lämna förslag på åtgärder för att uppfylla det nationella målet för funktionshinderspolitiken, och att redogöra för hur de föreslagna åtgärderna förväntas bidra till uppfyllandet av målet.

– Handlingsplanen kommer att utgöra en viktig utgångspunkt i arbetet med att uppfylla det funktionshinderspolitiska målet. Funktionshinderspolitiken berör alla delar i samhället, men de prioriterade samhällsområdena och de utpekade myndigheterna i funktionshindersstrategin är centrala för att personer med funktionsnedsättning ska kunna uppnå jämlikhet i levnadsvillkor och full delaktighet i samhället. En viktig del i MFD:s uppdrag är därför att inhämta underlag från och föra dialog om förslagen med de 29 myndigheter som ingår i strategin, säger socialtjänstminister Camilla Waltersson Grönvall.

I arbetet ska de observationer och rekommendationer som FN:s kommitté för rättigheter för personer med funktionsnedsättning lämnat till Sverige beaktas.

Senast den 1 december 2025 ska en redovisning lämnas till Regeringskansliet (Socialdepartementet).

För uppdraget får Myndigheten för delaktighet under 2025 använda högst 4 000 000 kronor.
