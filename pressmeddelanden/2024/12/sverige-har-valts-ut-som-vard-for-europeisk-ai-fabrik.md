# Sverige har valts ut som värd för europeisk AI-fabrik

Sverige kommer stå som värd för en av sju europeiska AI-fabriker (AI Factories). Det har EU:s gemensamma företag för ett europeiskt högpresterande datorsystem, EuroHPC, meddelat. Ansvarig för den svenska AI-fabriken, som kommer att kallas Mimer, blir Nationell akademisk infrastruktur för superdatorer, NAISS, med Linköpings universitet som värd och Rise som samarbetspartner.

– Det här är mycket glädjande för svensk forskning och en bekräftelse på Sverige som ledande kunskapsnation. För att vi och EU ska kunna hänga med i den allt tuffare globala konkurrensen, inte minst inom AI-utveckling, krävs den här typen av kraftsamling på avancerad forskningsinfrastruktur, säger utbildningsminister Johan Pehrson.

Sverige deltar i det europeiska samarbetet för beräkningsresurser, EuroHPC, som är ett initiativ för att bygga storskalig beräkningsinfrastruktur. Beräkningssystemen är främst avsedda att användas för akademisk forskning, men kommer även bli tillgängliga för näringslivet. Vetenskapsrådet ansvarar för att samordna arbetet i Sverige.

Under 2023 beslutades också att en ny superdator i världsklass, Arrhenius, skulle placeras i Sverige. Arrhenius kommer att kunna hantera kapacitetskrävande tillämpningar som kräver hög minnesbandbredd och snabb dataöverföring. Superdatorn kommer också kunna leva upp till de höga nivåer av säkerhet och integritet som krävs för forskning som baseras på data om individer och på produktutveckling vid privata företag.
