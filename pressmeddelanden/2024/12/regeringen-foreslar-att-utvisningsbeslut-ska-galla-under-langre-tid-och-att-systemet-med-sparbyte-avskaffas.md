# Regeringen föreslår att utvisningsbeslut ska gälla under längre tid och att systemet med spårbyte avskaffas

I lagrådsremissen föreslås bland annat

* att ett beslut om avlägsnande ska gälla i fem år från det att utlänningen har lämnat landet i enlighet med beslutet, eller längre än så om det finns ett återreseförbud som löper
* en möjlighet att meddela längre återreseförbud än i dag om en utlänning inte har lämnat landet när tidsfristen för frivillig avresa har löpt ut, och
* att systemet med spårbyte avskaffas, det vill säga möjligheten att ansöka om ett uppehållstillstånd för arbete inifrån landet efter ett slutligt avslagsbeslut på asylansökan.

– ­Förslagen innebär att vi minskar incitamenten för att stanna kvar i landet utan tillstånd och effektiviserar återvändandearbetet. Det är avgörande för tilltron till vårt migrationssystem att de som har får ett utvisningsbeslut faktiskt lämnar landet, säger migrationsminister Johan Forssell.

– Med det här förslaget så kommer avlägsnandebeslut aldrig att preskriberas så länge utlänningen stannar i Sverige. Den här förändringen är viktig i kampen mot skuggsamhället, säger Sverigedemokraternas migrationspolitiska talesperson Ludvig Aspling.

– Den här regeringen är tydlig med att ett nej är ett nej efter en rättssäker asylprövning. De föreslagna förändringarna är ytterligare steg för att skapa en långsiktig, restriktiv och hållbar migrationspolitik, säger Kristdemokraternas migrationspolitiska talesperson Ingemar Kihlström.

– I dag förekommer det att man använder asylsystemet i syfte att istället få ett arbetstillstånd. Det underminerar förtroendet för systemet och är inte heller rättvist mot alla människor som flyr och drabbas av långa handläggningstider i sin asylprocess. Fusk och missbruk göder skuggsamhället, det kan vi inte acceptera, säger Liberalernas migrationspolitiska talesperson Patrik Karlson.

Förslagen föreslås träda i kraft den 1 april 2025.
