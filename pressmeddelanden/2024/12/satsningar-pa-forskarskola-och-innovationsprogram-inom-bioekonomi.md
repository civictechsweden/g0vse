# Satsningar på forskarskola och innovationsprogram inom bioekonomi

– Bioekonomi har en stor potential inte minst vad gäller den hållbara omställningen. Det är spännande innovationer för det berör alla sektorer och spänner över hela vårt land - från mark, till luft och vatten, säger landsbygdsminister Peter Kullgren.

25 miljoner kronor avsätts 2025, 35 miljoner kronor 2026, 60 miljoner kronor 2027 och 83 miljoner kronor från och med 2028 för ett nytt forsknings- och innovationsprogram med fokus på cirkulär bioekonomi inklusive skog. För att snabbare realisera den biobaserade samhällsekonomin bör forsknings- och innovationssatsningar inkludera ett aktivt deltagande av näringslivet för utveckling av värdeskapande försörjningskedjor.

Exempelvis kan forskning om skogsresursens olika nyttor ge bättre underlag för hur vi kan uppnå en långsiktigt uthållig ökad tillgång till nyskördad respektive återvunnen biomassa för att kunna tillgodose fler behov när fossila råvaror fasas ut. Stärkt kunskap om de blå näringarnas bidrag till bioekonomin med förnybara råvaror från hav och vatten krävs för att ta vara på potentialen i att använda havets resurser mer hållbart.

Det kommer även att avsättas 15 miljoner kronor 2026, 20 miljoner kronor 2027 och 27 miljoner kronor från och med 2028 för en forskarskola om bioekonomi. Forskarskolan ska bygga på lärdomar gällande upplägg, kostnader och administration från forskarskolor där gott samarbete mellan näringsliv och akademi etablerats.

– Satsningen på forskarskolan är viktig för att stärka den svenska industrins konkurrenskraft i hela landet. En förväntad effekt är förbättrad kompetensförsörjning inom det bioekonomiska området och specifikt kring industriella processer, säger landsbygdsminister Peter Kullgren.
