# Uppdrag om AI till myndigheter inom kulturområdet

– Riksarkivet, Statens kulturråd, Konstnärsnämnden och Riksantikvarieämbetet påverkas på olika sätt av den pågående AI-utvecklingen. Jag anser därför att det är viktigt att följa myndigheternas arbete genom att ge dessa återrapporteringskrav och uppdrag eftersom de har potential att effektivisera sin verksamhet med hjälp av AI, säger kulturminister Parisa Liljestrand.

Statens kulturråd får återrapporteringskrav om att redovisa hur artificiell intelligens påverkar myndighetens verksamhetsområde och, i förekommande fall, används i verksamheten.

Konstnärsnämnden får återrapporteringskrav om att redovisa hur artificiell intelligens påverkar och, i förekommande fall, används i verksamheten

Riksarkivet ligger långt fram i utveckling och tillämpning av AI i verksamheten och förvaltar även stora mängder data som kan användas att träna svenska AI-modeller. Myndigheten får nu ett återrapporteringskrav om att redovisa hur myndighetens arbete med AI har utvecklats och hur resultatet påverkar och används i myndighetens verksamhet. Riksarkivet ska även bedöma utvecklingen av den egna verksamheten med hjälp av AI de kommande åren.

När AI i allt högre utsträckning används så kan detta få stor påverkan på kulturmiljöarbetet. Riksantikvarieämbetet får därför i uppdrag att översiktligt kartlägga hur AI används inom de områden som har påverkan på myndigheters och kommuners kulturmiljöarbete och redovisa detta. Myndigheten ska också redovisa eventuella konsekvenser av denna användning för den lagstiftning som har bäring på kulturmiljöområdet och för Riksantikvarieämbetets uppgifter, roll och arbetssätt. Myndigheten ska även undersöka hur AI kan användas i högre utsträckning i den egna verksamheten.
