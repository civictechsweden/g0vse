# UKÄ ska kartlägga åtgärder mot AI-fusk på universitet och högskolor

Sverige befinner sig i en läskris. Bra läsförmåga är grunden till allt lärande och en förutsättning för att blivande studenter ska kunna ta till sig djupare kunskap genom en högskoleutbildning.

Regeringen vill återupprätta en stark kunskapsskola där fokus i de tidigare årskurserna ligger på grundläggande färdigheter som att läsa, skriva och räkna. De bästa förutsättningarna för att utveckla dessa färdigheter får man i analoga miljöer med analoga lärverktyg.

- Vi har en läskris i svensk skola och nu även på våra universitet och högskolor. Internationella studier visar att svenska elever halkat efter. Det är mycket allvarligt. Tyvärr ser vi att hjälpmedel som AI och ljudböcker riskerar att förstärka den här utvecklingen och det kan leda till att studenterna undviker det tuffa arbetet att bemästra akademiska texter. Det ökar också risken för regelrätt fusk. Därför är det viktigt att vi nu kartlägger problemet på svenska lärosäten med ett nytt uppdrag till UKÄ, säger utbildningsminister Johan Pehrson.

UKÄ får genom en ändring i regleringsbrevet för 2024 i uppdrag att kartlägga lärosätenas arbete för att motverka att fusk sker vid distansstudier genom användning av AI och andra digitala verktyg. Avgränsningen av uppdraget till distansstudier grundar sig bland annat i de iakttagelser som gjordes under pandemin då antalet disciplinärenden ökade kopplat till övergången till digitala examinationer, framför allt till följd av plagiat och otillåtet samarbete, (Coronapandemins konsekvenser för universitet och högskolor, rapport 2022:18). UKÄ ska även analysera åtgärderna, redovisa och lyfta fram goda exempel samt vid behov föreslå möjliga åtgärder för att ge lärosätena bättre förutsättningar för att motverka fusk. I uppdraget ingår även att göra en översiktlig redovisning av åtgärder som vidtagits i andra jämförbara länder.

Uppdraget ska redovisas senast den 15 oktober 2025.
