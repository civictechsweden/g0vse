# Svenskt bidrag om 120 miljoner kronor till Världsbankens krisfacilitet för Ukraina och Moldavien

– Ukrainas ekonomi är under stor press sedan Rysslands fullskaliga invasion. Jag är stolt över att meddela att regeringen utökar sitt stöd till Ukrainas återhämtning och uppbyggnad genom Världsbankens krisfacilitet med 120 miljoner kronor. Världsbanken är avgörande för att Ukraina ska kunna upprätthålla kritiska statliga funktioner, såsom utbetalningar av löner och pensioner för offentligt anställda samt reparationer av energi- och bostadsinfrastruktur. Pengarna förväntas också bidra till stärkt grundskole- och gymnasieutbildning i landet samt bidra till skoltransporter och säkerhet för elever, kompetensutveckling för lärare och upphandling av skolmaterial. Bankens finansiella hävstång gör att detta är en mycket effektiv användning av biståndsmedel. Varje investerad krona möjliggör cirka tre kronor i vidareutlåning, säger bistånds- och utrikeshandelsminister Benjamin Dousa.

Ukrainas ekonomi är under stor press sedan Rysslands anfallskrig. Världsbanken har sedan februari 2022 kanaliserat över 600 miljarder kronor till landet och är en viktig partner för att stärka landets motståndskraft inom kritiska sektorer såsom energi, hälsa, jordbruk, utbildning och transporter. Världsbanken bidrar även till Ukrainas reformarbete för att stärka ekonomin på sikt samt för att stödja landets närmande till EU.

Det förnyade bidraget om 120 miljoner kronor kanaliseras till Världsbankens Special Program for Ukraine and Moldova Recovery (SPUR). Ukrainas tidiga återhämtning och uppbyggnad utgör krisfacilitetens huvudfokus. En mindre del kanaliseras till Moldavien för att möta akuta budgetbehov och utmaningar i energisektorn. Regeringen bidrog i fjol med 600 miljoner kronor till SPUR.
