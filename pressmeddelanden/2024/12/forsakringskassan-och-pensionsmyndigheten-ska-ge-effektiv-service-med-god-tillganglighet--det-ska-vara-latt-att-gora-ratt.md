# Försäkringskassan och Pensionsmyndigheten ska ge effektiv service med god tillgänglighet – det ska vara lätt att göra rätt

– Regeringen skjuter till betydande resurser för att människor inte ska behöva vänta orimligt länge på beslut eller svar på frågor. Försäkringskassan och Pensionsmyndigheten ska vara enkla att nå, vara effektiva och hjälpa människor. Det måste vara lätt att göra rätt från början, det minskar dessutom återkraven och risken för skuldsättning, säger äldre- och socialförsäkringsminister Anna Tenje.

Något som är nytt i Försäkringskassans och Pensionsmyndighetens regleringsbrev är att de ska motverka att enskilda blir återbetalningsskyldiga. Detta genom att stötta människor att göra rätt från början – och därmed undvika fel som kan leda till krav om återbetalningar. De två myndigheterna ska också minska handläggningstiderna och ärendebalanserna.

Efter förslag i budgetpropositionen för 2025 tillförs Försäkringskassan tillskott om 820 miljoner kronor under 2025, 801 miljoner kronor för 2026 och 726 miljoner kronor 2027. Medlen ska gå till kärnverksamheten och bland annat förstärkt service genom exempelvis förkortade handläggningstider samt bättre tillgänglighet i telefon.

Pensionsmyndigheten tillförs totalt 60,7 miljoner kronor i budgetpropositionen för 2025 för bland annat förbättra arbetet med återkraven.
