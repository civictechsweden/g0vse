# Regeringen förstärker Statens haverikommission

– Samhällets förmåga att utreda olyckor är av stor vikt för att vi ska kunna lära, förstå och vidta nödvändiga åtgärder som minskar risken för att liknande olyckor inträffar igen. Statens haverikommission må vara en liten myndighet men de axlar ett mycket viktigt uppdrag. Regeringen ser det därför som prioriterat att myndigheten ges förutsättningar att fortsätta leverera utredningsrapporter av samma höga kvalitet, säger ministern för civilt försvar Carl-Oskar Bohlin.

De senaste åren har flera allvarliga olyckor inträffat som föranlett utredning av Statens haverikommission, exempelvis hissolyckan i Sundbyberg, två urspårningar på Malmbanan, branden på Oceana Vattenvärld i Göteborg, skredet utanför Stenungssund, olyckan med Jetline på Gröna Lund samt flera tillbud med militära flygplan.

Samtidigt är Statens haverikommission en liten myndighet med ett stort uppdrag. Myndigheten tillförs därför i 2025 års regleringsbrev 12 miljoner kronor i permanent anslag. Det ökade anslaget behövs för att myndigheten ska kunna fortsätta sitt goda arbete genom att genomföra nödvändig personaluppbyggnad.
