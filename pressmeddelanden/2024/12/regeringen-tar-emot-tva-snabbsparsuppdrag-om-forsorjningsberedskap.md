# Regeringen tar emot två snabbspårsuppdrag om försörjningsberedskap

I målet för det civila försvaret ingår att ha förmåga att säkerställa de viktigaste samhällsfunktionerna, inklusive att upprätthålla och trygga försörjningen av nödvändiga varor och tjänster. I takt med det snabbt förändrande säkerhetspolitiska omvärldsläget har försörjningsfrågor blivit alltmer angelägna för alla samhällets aktörer. Regeringen har därför i två snabbspår gett Myndigheten för samhällsskydd och beredskap, MSB, och Socialstyrelsen respektive Tillväxtverket i uppdrag att utreda frågor som rör försörjningsberedskap.

– Försörjningsberedskapen är en central del av det civila försvaret och regeringen arbetar på bred front för att snabbt höja den förmågan. De här två snabbspårsuppdragen utgör en viktig delkomponent i det arbetet, säger minister för civilt försvar Carl-Oskar Bohlin.

## Rapport om stärkt privat-offentlig samverkan kring försörjningsberedskap tas emot

Regeringen gav MSB och Tillväxtverket i uppdrag att i ett snabbspår ta fram en modell för en sammanhållen funktion för information till företag om produktionsomställning. Mer specifikt handlar det om information som kan stödja produktionsomställning avseende försörjningsviktiga varor och tjänster, både inför fredstida krissituationer och höjd beredskap eller ytterst krig. I uppdraget ingick även att identifiera vilken information som företag kan behöva, till exempel om regelverk, testning och provning, samt att förhålla sig till andra utredningar och betänkanden på området.

– Företag som snabbt kan ställa om sin produktion kommer vara avgörande både för näringslivets konkurrenskraft och Sveriges beredskap. Det är därför viktigt att industrifrågor och relevanta myndigheter i näringspolitiken ges en tydlig plats i det civila försvaret, säger energi- och näringsminister Ebba Busch.

## Utredning om tillgång till sjukvårdsprodukter tas emot

Behoven av försörjningsviktiga varor och tjänster kan skilja sig åt mellan fredstida kriser och krig, både avseende vilka varor och tjänster som behövs och hur omfattande behoven är. Regeringen gav därför MSB och Socialstyrelsen i uppdrag att ta fram en fördjupad bild av hur flödet av varor och tjänster ser ut i fredstida kriser, höjd beredskap och ytterst krig samt att ta fram ett förslag till en ändamålsenlig och kostnadseffektiv modell för att genomföra en försörjningsanalys.

Den föreslagna modellen ska även kunna vara underlag för motsvarande arbete inom andra beredskapssektorer som utförs i syfte att ge en samlad kunskap om Sveriges försörjningsförmåga.

– Erfarenheterna från pandemin har visat att vi behöver förbättra vår beredskap och förmåga att hantera kriser. Det är nödvändigt att se till att det finns tillräckligt med sjukvårdsmaterial för att kunna upprätthålla en fungerande vård och skydda befolkningen, både i normalläge, kris och i krig, säger sjukvårdsminister Acko Ankarberg Johansson.

Nu har MSB, Socialstyrelsen och Tillväxtverket lämnat in sina respektive rapporter. De kommer ligga till grund för det fortsatta arbetet med att stärka Sveriges försörjningsberedskap och kommer analyseras vidare i Regeringskansliet.
