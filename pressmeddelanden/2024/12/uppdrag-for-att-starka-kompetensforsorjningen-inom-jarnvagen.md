# Uppdrag för att stärka kompetensförsörjningen inom järnvägen

– Tillgång till arbetskraft med rätt kompetens är en förutsättning för att kunna genomföra nödvändiga satsningar på underhåll och investeringar inom järnvägsområdet. Regeringen har därför beslutat om ett uppdrag till Trafikverket för att stärka kompetensförsörjningen inom järnvägen, säger infrastruktur- och bostadsminister Andreas Carlson.

Trafikverket ska med utgångspunkt i sin roll som infrastrukturförvaltare av den statliga järnvägsanläggningen analysera vilka framtida kompetensbehov som behöver säkerställas.

Det handlar dels om att upprätthålla en säker och robust anläggning, dels om att kunna möta och omsätta de ökade åtgärder avseende underhåll och investeringar i järnvägen som följer av den kommande nationella planen för transportinfrastrukturen för perioden 2026–2037.

– Det finns begränsningar för hur mycket och hur snabbt järnvägsunderhåll kan genomföras. Kompetensbrist är en av orsakerna. Detta uppdrag syftar till att stärka kompetensförsörjningen inom järnvägsbranschen, säger infrastruktur- och bostadsminister Andreas Carlson.

Trafikverket ska lämna förslag på hur branschens kompetensförsörjning kan stärkas och hur Trafikverkets roll bör utformas för att ge stöd för detta.

Många företag och aktörer vittnar om att det råder kompetensbrist inom hela infrastruktursektorn. De senaste årens säkerhetspolitiska utveckling visar också på vikten av att ha en bred kompetensbas inom infrastrukturområdet. Järnvägens digitalisering ställer ökade krav på medarbetares och organisationers flexibilitet och nya typer av kompetenser.

Regeringen bedömer att järnvägsyrkets attraktivitet bland unga är en utmaning och en viktig fråga för att lyckas med att locka ungdomar till utbildning, rekrytera personal och behålla arbetskraft och kompetens. Arbetet med att öka branschens attraktivitet bör enligt regeringen kunna stärkas genom samarbete med andra arbetsgivare och branschorganisationer.

Trafikverket ska redovisa uppdraget senast den 16 maj 2025.
