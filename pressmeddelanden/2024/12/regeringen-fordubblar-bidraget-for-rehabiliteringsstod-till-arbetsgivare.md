# Regeringen fördubblar bidraget för rehabiliteringsstöd till arbetsgivare

– Den som är sjukskriven ska få rätt hjälp för att komma tillbaka till arbetet så snabbt som möjligt. Att vi fördubblar rehabiliteringsstödet till arbetsgivare är viktigt för att anställda ska få bättre hjälp och rehabilitering, men också för att arbetsgivare ska ta sitt rehabiliteringsansvar, säger äldre- och socialförsäkringsminister Anna Tenje.

Arbetsplatsinriktat rehabiliteringsstöd är tjänster som arbetsgivare kan köpa – till exempel från en företagshälsovård – för att underlätta för en medarbetare som har eller riskerar att få nedsatt arbetsförmåga på grund av sjukdom eller skada att kunna arbeta.

I budgetpropositionen för 2025 aviserades att regeringen kommer att utveckla bidraget för arbetsplatsinriktat rehabiliteringsstöd. Därför höjs nu beloppet som kan betalas ut till en arbetsgivare från 10 000 till 20 000 kronor per arbetstagare och år samtidigt som de anslagna medlen ökas med 20 miljoner kronor fr.o.m. 2025, från 114 miljoner kronor till 134 miljoner kronor.

Förordningsändringen träder i kraft den 1 januari 2025.
