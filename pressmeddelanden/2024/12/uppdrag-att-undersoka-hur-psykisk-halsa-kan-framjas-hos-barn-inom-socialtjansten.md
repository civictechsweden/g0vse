# Uppdrag att undersöka hur psykisk hälsa kan främjas hos barn inom socialtjänsten

– Det förebyggande och främjande arbetet för psykisk hälsa måste stärkas. Det gäller särskilt för barn och unga som behöver stöd av socialtjänsten. Men vi behöver veta mer om vilka insatser som fungerar för att kunna förebygga ohälsa på bästa sätt. Psykisk hälsa kan bokstavligen vara en fråga om liv och död – och därför är det här uppdraget särskilt viktigt, säger socialminister Jakob Forssmed.

Uppdrag till Statens beredning för medicinsk och social utvärdering innebär att myndigheten – utöver att genomföra kunskapssammanställningar på området – också löpande ska sprida och kommunicera resultaten av arbetet till relevanta målgrupper.

Myndigheten ska senast den 30 maj 2025 lämna en delredovisning av uppdraget till Regeringskansliet, med en plan för uppdragets genomförande. Den 31 mars 2028 ska en slutredovisning av uppdraget lämnas. För uppdraget avsätts tre miljoner kronor under 2025.
