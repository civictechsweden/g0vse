# Andreas Carlson deltog vid möte i Kiev om Ukrainas transportsystem

– Sverige har en aktiv roll i det internationella arbetet med att samordna stöd till uppbyggnad och utveckling av Ukrainas transportinfrastruktur. Behoven är enorma och det är mycket värdefullt att internationella representanter återigen kunde mötas i Kiev för att diskutera det fortsatta samarbetet med Ukraina, säger infrastruktur- och bostadsminister Andreas Carlson.

Under konferensen samtalade deltagarna bland annat om hur Ukraina ska få en ny, hållbar och modern transportinfrastruktur som lever upp till EU:s standard. Fokus låg bland annat på prioriterade områden och uppbyggnad av kritisk transportinfrastruktur, samt modernisering av transportnätverk. På mötet lyftes Ukrainas behov och övriga deltagares möjligheter att bidra.

För ett år sedan, i december 2023, lanserades på Sveriges initiativ en plattform för att koordinera det lång- och kortsiktiga stödet till uppbyggnaden av Ukrainas transportsystem. Plattformen administreras av International Transport Forum och ska användas till att samordna stödet till Ukrainas transportrelaterade behov och forskning som ska ligga till grund för uppbyggnaden av landets transportsystem. Detta i nära samverkan med existerande samordningsformat för uppbyggnad och utveckling i Ukraina. Under mötet i förra veckan tillkännagav Andreas Carlson ett svenskt finansiellt stöd till plattformen på 8 miljoner kronor för perioden 2024–2025.

– Rysslands attacker mot civil infrastruktur har kraftigt försämrat Ukrainas kapacitet för gods- och persontrafik. Förstörelsen har allvarliga konsekvenser för den ukrainska befolkningen. Därför har vi beslutat att bidra med 8 miljoner kronor till arbetet med att förbereda uppbyggnaden av Ukrainas transportsystem som också är en viktig del av Ukrainas EU-anslutningsprocess, säger bistånds- och utrikeshandelsminister Benjamin Dousa.

Under besöket i Ukraina träffade infrastruktur- och bostadsminister Andreas Carlson flera olika företrädare för den ukrainska regeringen, bland annat Oleksii Kuleba, vice premiärminister för uppbyggnad och företrädare för ministeriet för digital transformation.

Andreas Carlson träffade även ordföranden för Ukrainian Railways och besökte UN-Habitats kontor i Kiev.
