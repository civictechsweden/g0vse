# Regeringen skärper krav i arbetet mot oseriösa och kriminella aktörer

– Vi behöver en stark och effektiv tillsyn inom vård och omsorg för att säkerställa en god kvalitet och stänga ute oseriösa och kriminella aktörer. De skärpta kraven i IVO:s regleringsbrev är viktiga steg för att stärka förtroendet för vård och omsorg i Sverige, säger sjukvårdsminister Acko Ankarberg Johansson.

– Att kriminella och oseriösa aktörer riktar in sig på äldreomsorgen är ett stort problem. Äldre måste kunna känna sig trygga och säkra i sina egna hem och på äldreboenden. Omsorgen ska hålla en god kvalitet och dessa illasinnade aktörer måste stängas ute. Därför stärker vi nu arbetet mot välfärdsbrottsligheten ytterligare, säger äldre- och socialförsäkringsminister Anna Tenje.

Regeringsbrevet innehåller flera åtgärder för att förbättra myndighetens arbete mot oseriösa och kriminella aktörer och säkerställa god kvalitet inom vård och omsorg.

* **Samverkan mot oseriösa och kriminella aktörer**: IVO ska redovisa hur samverkan med Ekobrottsmyndigheten, Försäkringskassan, Polismyndigheten och Skatteverket har genomförts och hur det har bidragit till att förbättra arbetet mot oseriösa och kriminella aktörer inom vård och omsorg.
* **Fler oanmälda inspektioner**: IVO ska redovisa vilka åtgärder som har vidtagits för att öka antalet oanmälda inspektioner och resultatet av inspektionerna. Oanmälda inspektioner är en viktig del för att säkerställa hög kvalitet inom vård och omsorg och för att upptäcka och åtgärda eventuella brister i tid.
* **Effektivare handläggning inom socialtjänsten**: För att förbättra handläggningen av tillståndsprövningar inom socialtjänsten ska IVO redovisa hur deras arbete har bidragit till ökad effektivitet och att förhindra oseriösa och kriminella aktörer från att ta sig in på omsorgsmarknaden.
* **Förbättrad datakvalitet för effektiv tillsyn**: IVO ska redovisa hur förbättrad datakvalitet har bidragit till en mer effektiv tillsyn, särskilt mot oseriösa och kriminella aktörer.
