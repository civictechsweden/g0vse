# Regeringen vill motverka tidig selektering inom idrotten och skapa plats för fler

– Det är av yttersta vikt att alla barn och ungdomar får möjlighet att delta i idrottsverksamhet. Jag anser att idrotten behöver stärka sitt arbete för att motverka tidig selektering så att så många barn och unga som möjligt ska fortsätta idrotta högre upp i åldrarna utifrån sina egna förutsättningar. Vi kommer genom de nya beslutade riktlinjerna nu närmare att följa att detta görs och att frågan tas på större allvar, säger socialminister Jakob Forssmed.

Riktlinjebeslutet för statens stöd till idrotten beslutas årligen. Beslutet för 2025 innebär att Sveriges Riksidrottsförbund (RF) särskilt ska redovisa insatser och resultat av arbetet för att motverka tidig selektering. RF ska även rapportera om antalet deltagande barn och ungdomar, fördelat på flickor och pojkar, samt effekterna av idrottsverksamheten i utsatta och segregerade områden. Dessutom ska arbetet med att öka integreringen av personer med funktionsnedsättning i idrotten redovisas. Regeringen har i år beslutat att särskilt fokus ska läggas på insatser för personer med neuropsykiatrisk funktionsnedsättning.

Regeringens beslut innebär även att RF fortsatt ska redovisa hur man arbetar med den interna kontrollen av bidragshanteringen.
