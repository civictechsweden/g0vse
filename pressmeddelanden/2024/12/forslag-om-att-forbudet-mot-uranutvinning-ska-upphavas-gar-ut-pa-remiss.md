# Förslag om att förbudet mot uranutvinning ska upphävas går ut på remiss

Svensk gruv- och mineralnäring är viktig för Sverige och för EU – både för att säkra den mineralförsörjning som krävs för klimatomställningen och för att ta tillvara på de naturresurser som bidrar till svensk ekonomi. Som tidigare aviserats vill regeringen ta bort det förbud mot att utvinna uran som infördes år 2018 för att återställa lagstiftningen så som den var innan förbudet infördes.

– Mer än en fjärdedel av Europas kända tillgångar av uran finns i Sveriges berggrund. Att kunna bryta uran är helt nödvändigt för vårt arbete med klimatomställningen, för att minska utsläppen och beroendet av fossila bränslen och energikällor. Jag vill att vi bryter och tar tillvara på den mineral som finns i Sverige, där den svenska gruvnäringen är bland den mest miljövänliga och säkra i hela världen, säger klimat- och miljöminister Romina Pourmokhtari.

– Förbudet som vi i dag har mot uranbrytning i Sverige har haft negativ påverkan på möjligheten att få loss kritiska råmaterial som är nödvändig i teknik och klimatsmarta produkter. Att ta bort förbudet är helt nödvändigt för att minska vårt beroende av tredjeland, skapa jobb och möjliggöra fler etiska gruvor, säger energi- och näringsminister Ebba Busch.

– Uran kommer fortsätta att vara en viktig mineral för Sverige och världen med anledning av den pågående energiomställningen. Det bör finnas möjlighet till miljömässigt hållbar utvinning i Sverige av alla mineraler som vi har stort behov av. De generella förbud som infördes av den tidigare regeringen har skadat Sverige som mineralnation varför det är mycket glädjande att arbetet med att avskaffa förbudet mot uranutvinning nu går in i nästa fas, säger Sverigedemokraternas miljöpolitiska talesperson Martin Kinnunen.

– Sverige har både behov av uran och stora tillgångar av uran. Därför är det självklart att häva det ologiska förbudet mot just uranbrytning i Sverige. I synnerhet då det även hindrar brytning av kritiska metaller som är nödvändiga för Sveriges välstånd såväl som klimatomställning. Samtidigt som vi genom detta tar ansvar för klimatet minskar vi även EU:s beroende av Ryssland och Kina, säger Moderaternas näringspolitiska talesperson Mats Green.

Det finns en stor potential i Sverige för de metaller som spelar en nyckelroll i Europas industriprocesser och mer prospektering av dessa metaller behövs. Till exempel finns det flera kända fyndigheter av så kallade kritiska mineral och uran som inte har studerats ordentligt i modern tid.

Bokstavsutredningens promemoria Att åter möjliggöra utvinning av uran kommer nu att skickas ut på remiss för att efterhöra remissinstansernas uppfattning i denna fråga.
