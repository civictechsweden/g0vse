# Medicinska krav för körkortstillstånd vid adhd ska ses över

– När kraven på läkarintyg vid adhd och autism togs fram ställdes diagnoserna ofta på barn och unga med svåra funktionsnedsättningar. Men sedan dess har förutsättningarna förändrats. Inom en snar framtid väntas 15 procent av alla pojkar och 11 procent av alla flickor i åldern 10-17 år ha en adhd-diagnos, och majoriteten av dessa barn har lätta till måttliga symtom. Behovet av att se över kravet på intyg avseende mild eller måttlig adhd och autism är stort, säger socialminister Jakob Forssmed.

– Utvecklingen där allt fler barn och unga diagnosticeras har gjort att det blivit en ökad efterfrågan på undersökningar och läkarintyg för prövning av körkortstillstånd. Det behöver vara en väl avvägd balans mellan en hög trafiksäkerhetsnivå och den belastning som dagens hantering innebär för den enskilde och för hälso- och sjukvården, säger infrastruktur- och bostadsminister Andreas Carlson.

Enligt gällande regler krävs en särskild prövning för att utfärda körkortstillstånd vid adhd, autism och liknande tillstånd. Orsaken är att tidigare forskning visat på en förhöjd olycksrisk vid dessa tillstånd, särskilt i kombination med andra sjukdomar.

Sedan de nuvarande föreskrifterna togs fram har det skett en utveckling inom forskning och praktik, liksom i samhället i stort.

Regeringen ger nu Transportstyrelsen i uppdrag att utifrån nuvarande kunskapsläge se över sina föreskrifter och allmänna råd om medicinska krav för innehav av körkort för dessa diagnoser.

Transportstyrelsen ska särskilt utreda om man kan ta bort eller förenkla förfarandet med läkarintyg för mild eller måttlig adhd och autismspektrumtillstånd grad 1 vid prövning av körkortstillstånd. Eventuella föreskriftsändringar ska företrädesvis träda i kraft under hösten 2025.

Transportstyrelsen ska senast den 19 juni 2025 lämna en delrapport och senast den 30 september 2025 slutredovisa uppdraget.
