# Regeringen ger nya beredningsuppdrag för två havsbaserade vindkraftsparker

Regeringen har tidigare meddelat tillstånd till tre havsbaserade vindkraftsparker i Sveriges ekonomiska zon; Kattegatt Syd, Galene och Poseidon. Nu ges länsstyrelsen i uppdrag att utreda förutsättningarna för ytterligare två projekt.

Regeringen har gett Länsstyrelsen i Gävleborgs län i uppdrag att bereda tillståndsansökan för Gävle Öst Havsvindpark. Parken är planerad att uppföras i Bottenhavet och beräknas kunna producera cirka 15 TWh per år.

Länsstyrelsen i Västra Götalands län ska bereda ansökan för energiparken Vidar. Parken planeras i norra Skagerrak och är tänkt att kombinera vindkraft med vätgasproduktion. Vidar beräknas kunna producera cirka 7,8 TWh per år.

Samtidigt ges Sveriges geologiska undersökning i uppdrag att bereda tillståndsansökningarna för nedläggning av undervattenskablar för parkerna.
