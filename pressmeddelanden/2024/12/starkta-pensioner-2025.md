# Stärkta pensioner 2025

– Höjningarna av inkomstpension är den högsta på nio år och kommer göra skillnad för många pensionärer, och premiepensionen bidrar med en historiskt stor ökning för de allra flesta. Det blir även mer attraktivt att kombinera arbetsliv med pension genom möjligheten att pausa tjänstepension. Något som stärker pensionerna och arbetslinjen samtidigt som äldre personers kompetens på arbetsmarknaden tillvaratas. Regeringen sänker dessutom skatten för pensionärer under nästa år vilket ytterligare understryker regeringens hållning att det måste löna sig att arbeta och att ha arbetat, säger äldre- och socialförsäkringsminister Anna Tenje.

Förändringar som gör att pensionärer kan få mer i plånboken:

* Regeringen sänker skatten för pensionärer från den 1 januari 2025. Det förhöjda grundavdraget förstärks, samtidigt som avtrappningen som görs vid högre inkomstnivåer inom ramen för jobbskatteavdraget för äldre och det förhöjda grundavdraget tas bort.
* Under nästa år införs flexiblare regler för uttag av tjänstepension (prop. 2023/24:159), vilket innebär en möjlighet att under de första fem utbetalningsåren av tjänstepensionen pausa utbetalningar och förlänga utbetalningstiden. Lagen träder i kraft den 1 januari 2025 men datum för när det blir möjligt att pausa beror på vilket kollektivavtal och vilken försäkringsgivare man har.
* Inkomstpensionen för 2025 räknades upp med 4 procent – den högsta höjningen av inkomstpensionen på nio år. För en pensionär med 17 700 kr i inkomstpension blir ökningen cirka 700 kr i månaden före skatt.
* Pensionsmyndigheten har aviserat att premiepensionen ökar med 11,7–28,1 procent 2025.
* Garantipensionen höjs med 2,6 procent 2025.

Plan för hur premiepensionsrätter kan beslutas och fördelas tidigare

* Regeringen vill stärka premiepensionen och ger därför Pensionsmyndigheten i uppdrag att se över möjligheten att tidigarelägga fördelningen av premiepensionsrätter. Genom att tidigare placera premiepensionsrätterna beräknar Pensionsmyndigheten att det kunna ge upp emot 1 miljard kronor i högre avkastning per år vilket gynnar Sveriges pensionärer och pensionssparare, säger äldre- och socialförsäkringsminister Anna Tenje.
* I regleringsbrevet till Pensionsmyndigheten för 2025 ges uppdrag att se över möjligheten att tidigarelägga beslut om och fördelning av premiepensionsrätter. Genom att fördela premiepensionsrätterna tidigare kan pengarna tidigare föras över till spararnas premiepensionskonton (förvalsalternativet Sjunde AP-fonden eller fonder i enlighet med spararnas val).
