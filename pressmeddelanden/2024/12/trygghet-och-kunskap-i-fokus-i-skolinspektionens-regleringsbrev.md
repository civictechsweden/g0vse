# Trygghet och kunskap i fokus i Skolinspektionens regleringsbrev

Det är av största vikt att alla barn erbjuds en trygg förskola och annan pedagogisk verksamhet och möts av vuxna med rätt kompetens och barnets bästa i fokus. Under den senaste tiden har det dock vid flera tillfällen framkommit uppgifter om anställda i förskolan som inte är lämpliga att arbeta med barn.

Enligt skollagen ska den som erbjuds någon form av uppdrag inom exempelvis förskolan visa upp ett utdrag ur belastningsregistret. För att öka tryggheten för barnen vill regeringen nu sätta fokus på att lagen efterföljs.

Därför får Skolinspektionen i uppdrag att granska att huvudmän säkerställer att registerkontroll sker inom förskola, fritidshem och pedagogisk omsorg respektive omsorg under tid då förskola eller fritidshem inte erbjuds.

– Vi kan aldrig kompromissa med barns trygghet. Skolinspektionen får därför i uppdrag att granska att lagen verkligen efterföljs så att alla vuxna som arbetar med barn i förskolan är rätt personer för uppdraget, säger utbildningsminister Johan Pehrson.

## Utbildning ska vila på vetenskaplig grund och beprövad erfarenhet

Av skollagen framgår att utbildning i den svenska skolan ska vila på vetenskaplig grund och beprövad erfarenhet. Därför får Skolinspektionen i uppdrag att granska hur huvudmän arbetar med att säkerställa att utbildning inom grundskolan och gymnasieskolan vilar på vetenskaplig grund och beprövad erfarenhet.

– I dagens samhälle florerar desinformation från många håll. När dessa vindar blåser måste den svenska skolan stå stabilt. Nu när Sverige befinner sig i en läskris är det ännu viktigare. Kunskapen som lärs ut ska vila på vetenskaplig grund, inget annat. Därför ska Skolinspektionen granska hur huvudmännen arbetar med detta, säger utbildningsminister Johan Pehrson.

## Betygsättning efter lovskola behöver granskas

Granskningar i media visar att elever i lovskola får godkända betyg, trots att de inte uppvisar kunskaper som motsvarar minst betyget E. De elever som får den här typen av betyg, och sedan kommer in på ett nationellt program i gymnasieskolan, har sämre förutsättningar att klara examen från gymnasieskolan än andra elever.

Det saknas nationell statistik om deltagande och resultat av lovskola. Även om viss uppföljning av lovskolan har skett, har det saknats ett fokus på betygssättningen efter prövning i anslutning till lovskola.

För att få en tydligare bild av hur prövning och betygssättning efter lovskola i årskurs 9 fungerar har regeringen gett Skolinspektionen i uppdrag att granska detta.

– Bristerna i betygssättning i lovskola behöver tas på allvar. Det måste gå att lita på betygen, och att dessa är rättvisa. Uppdraget till Skolinspektionen är en del i ett större arbete vi gör för att komma åt de orättvisa betygen, säger utbildningsminister Johan Pehrson.
