# Gemensam stridsfordonsupphandling för 25 miljarder undertecknad

Av dessa 205 stridsfordon kommer 115 att levereras till Danmark och 50 anskaffas till Sverige som ersättning för tidigare donationer till Ukraina. Resterande 40 fordon anskaffas för leverans till Ukraina och finansieras med medel som tidigare donerats av Danmark och Sverige. Det totala kontraktsbeloppet är 25 miljarder kronor.

– De här investeringarna möjliggör för fler svenska stridsfordon att göra Europa och särskilt Ukraina säkrare. Den svenska försvarsindustrin är en unik och stark tillgång för vår nationella och kollektiva försvarsförmåga, säger försvarsminister Pål Jonson.

Erfarenheter från Ukraina visar att Stridsfordon 90 är mycket uppskattat. Skyddsnivån är hög och har räddat soldaters liv vid direkta träffar. CV9035MkIIIC är utrustad med den senaste tornlösningen och ger besättningen förbättrad omvärldsuppfattning, ökad rörlighet, skydd och verkan mot fientliga mål.

Totalt har 10 länder valt att införskaffa CV90-systemet. Dessa är Danmark, Estland, Finland, Nederländerna, Norge, Schweiz, Slovakien, Sverige och Tjeckien och Ukraina.

I stödpaket 10 donerade Sverige 50 stridsfordon 90 till Ukraina. Genom den gemensamma beställningen kommer nu 40 nya stridsfordon produceras till Ukraina. Medel för detta tillkom i stödpaket 15.
