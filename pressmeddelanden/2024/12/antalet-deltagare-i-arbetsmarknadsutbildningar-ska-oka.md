# Antalet deltagare i arbetsmarknadsutbildningar ska öka

– Att vissa företag och branscher skriker efter kompetent arbetskraft samtidigt som arbetslösheten stiger är ett stort problem. Regeringen vidtar en rad åtgärder för att öka den arbetssökandes möjligheter på arbetsmarknaden. Att gå en arbetsmarknadsutbildning är ett bra sätt att skaffa sig den kompetens som efterfrågas och samtidigt öka sin chans att få ett jobb, säger arbetsmarknads- och integrationsminister Mats Persson.

Arbetsmarknadsutbildningar är yrkesinriktade utbildningar till branscher där det är brist på kompetent personal. Arbetssökande kan bland annat utbilda sig inom IT, industriell tillverkning, naturbruk eller transport. Av Arbetsförmedlingens plan ska det framgå vad myndigheten avser att göra under 2025 för att öka antalet deltagare i arbetsmarknadsutbildning. Arbetsförmedlingen ska också redovisa när åtgärderna förväntas ge resultat, och hur många fler än tidigare som förväntas gå en utbildning.
