# Regeringen ökar det humanitära stödet till Gaza och regionen

Regeringen beslutade i går om Sidas regleringsbrev för 2025, där stödet genom Sveriges partnerorganisationer för nästa år fastslås. Regeringen har beslutat att kraftigt stärka sin beredskap att utbetala humanitärt stöd under året vid plötsligt uppkomna, förvärrade eller underfinansierade kriser.

Av dessa medel avsätts 800 miljoner kronor till den humanitära krisen i Gaza och regionen. Dessutom fortsätter stödet till responsen i Gaza genom Sidas kanaler och det omfattande kärnstöd som regeringen ger till ett antal centrala humanitära aktörer såsom FN:s livsmedelsprogram (WFP), FN:s barnfond Unicef, FN:s befolkningsfond (UNFPA) och Internationella Rödakorskommittén (ICRC). Regeringens kärnstöd till FN:s hjälporganisation för Palestinaflyktingar (UNRWA) avslutas.
