# Lärosätena får bättre förutsättningar att bedriva arbetsintegrerad lärarutbildning

Arbetsintegrerad lärarutbildning innebär att en student arbetar i skolan och studerar en lärarutbildning parallellt. Syftet är att locka fler studenter till lärarutbildningarna och möjliggöra en stark koppling mellan teori och praktik vilket leder till utbildning av hög kvalitet.

I ett tillsynsärende av Universitetskanslersämbetet (UKÄ) lyfter myndigheten att det i dagens regelverk saknas stöd för lärosätena att ställa krav på anställning för antagning till utbildningen. Det är problematiskt då studenter kan antas till utbildningen, trots att de inte har en anställning i skolan.

– Arbetsintegrerad lärarutbildning bidrar till att den svenska skolan får behöriga och kompetenta lärare. Den möjliggör också för personer att byta spår mitt i livet. Nu ger vi lärosätena bättre förutsättningar att bedriva utbildningen, säger utbildningsminister Johan Pehrson.

Det nya behörighetskravet har efterfrågats av både UKÄ och de lärosäten som i dag bedriver utbildningen.
