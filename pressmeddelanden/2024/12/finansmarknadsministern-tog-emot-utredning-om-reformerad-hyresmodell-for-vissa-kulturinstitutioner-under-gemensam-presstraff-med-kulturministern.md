# Finansmarknadsministern tog emot utredning om reformerad hyresmodell för vissa kulturinstitutioner under gemensam pressträff med kulturministern

För att värna de statliga kulturinstitutionerna behövs en välfungerande fastighetsförvaltning med en ändamålsenlig hyressättningsmodell. Regeringen har därför gett generaldirektör Albin Kainelainen i uppdrag att göra en fördjupad analys av hur den nuvarande kostnadshyresmodellen kan ändras för att skapa bättre förutsättningar för att långsiktigt säkerställa detta. Utredningen har analyserat effekterna av den kostnadshyresmodell som tillämpas för huvudbyggnaderna för Kungliga Operan AB, Kungliga Dramatiska Teatern AB, Nationalmuseum, Naturhistoriska riksmuseet och Historiska museet.

Utredningen föreslår att de aktuella fastigheterna lämnar modellen med kostnadshyra och övergår till marknadsmässig hyra. Anslagen för de aktuella institutionerna föreslås också anpassas för att neutralisera budgeteffekterna av en ny hyresnivå.

För fastigheter där det finns ett särskilt band mellan fastigheten och den verksamhet som bedrivs i byggnaden, som innebär att hyresgästen inte bör byta lokal, föreslås regeringen ha möjlighet att utifrån vissa kriterier besluta om att tillämpa en särskild hyresmodell, så kallad intäktsjusterad hyra, som innebär att en marknadsmässig hyra kombineras med en hyresutveckling som justeras i takt med den standardiserade anslagsuppskrivningen.

Utredningen föreslår att förändringarna ska börja gälla från den 1 januari 2026. Utredningens förslag kommer nu att beredas vidare i Regeringskansliet.
