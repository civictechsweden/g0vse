# Nu höjs sjuk- och rehabiliteringspenning i särskilda fall och boendetillägg

– Höjningen är en viktig förstärkning för personer med sjuk- och rehabiliteringspenningen i särskilda fall. Ersättningen har inte höjts sedan 2012 och rör en särskilt utsatt grupp, inte minst ensamstående föräldrar med barn, säger äldre- och socialförsäkringsminister Anna Tenje.

– I tider av inflation och övriga prisökningar som gör det svårare för många att få vardagen att gå ihop är det viktigt att vi gör vad vi kan för att underlätta för de som behöver samhällets stöd. Ensamstående föräldrar som av olika anledningar har nedsatt arbetsförmåga ska inte behöva känna oro över att vända på varje krona för att få livspusslet att gå ihop, säger Linda Lindberg, gruppledare för Sverigedemokraterna i riksdagen.

Förslaget är att sjukpenning- och rehabiliteringspenning höjs med 70 kronor per dag – ca 2 100 kronor per månad – för den som är ensamstående. Boendetillägget höjs med 1700 kronor per månad och barntillägget med 500 kronor per barn upp till 3 barn. Höjningen är särskilt viktig för ensamstående med barn som på grund av nedsatt arbetsförmåga befinner sig i en ekonomiskt utsatt situation. För en ensamstående med ett barn motsvarar höjningen 4300 kronor per månad före skatt.

Med dessa höjningar ges personer med sjukpenning i särskilda fall eller rehabiliteringspenning i särskilda fall, i normalfallet en rimlig möjlighet att försörja sig genom denna del av sjukförsäkringen.

De totala kostnaderna för höjningen beräknas till 160 miljoner kronor. Satsningen bygger på en överenskommelse mellan regeringen och Sverigedemokraterna.

Lagändringen träder i kraft den 1 januari 2025.
