# Föräldrar som går teckenspråksutbildning ska kunna få fler undervisningstimmar

Teckenspråksutbildning för vissa föräldrar (TUFF) riktar sig till föräldrar som behöver kunna teckenspråk för att kommunicera med sina barn. Dessa föräldrar har möjlighet att få utbildningen i teckenspråk som omfattar 240 utbildningstimmar.

Det finns i dag föräldrar som efterfrågar fler utbildningstimmar. Regeringen har nu beslutat att de som har särskilda svårigheter att nå målen med teckenspråksutbildningen ska kunna få ytterligare 100 timmars utbildning.

– För föräldrar som inte kan teckenspråk behövs TUFF för att de ska kunna kommunicera på teckenspråk med sina barn. Det är därför viktigt att föräldrar som har särskilda svårigheter att nå målen med utbildningen kan få fler utbildningstimmar, säger utbildningsminister Johan Pehrson.

Statsbidraget för TUFF omfattar cirka 15 miljoner kronor. I budgeten för 2025 tillförs ytterligare 1 miljon kronor år 2025 till 2027 för att finansiera en utökning av antalet utbildningstimmar för vissa föräldrar.
