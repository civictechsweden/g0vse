# Justitieminister Gunnar Strömmer och migrationsminister Johan Forssell deltar i RIF-möte i Bryssel

Justitieminister Gunnar Strömmer deltar i diskussioner om kampen mot narkotikahandel och organiserad brottslighet, straffrättens framtid och användningen av artificiell intelligens inom rättsväsendet. Ministrarna kommer även att diskutera slutrapporten från högnivågruppen för brottsbekämpande myndigheters tillgång till data. Högnivågruppen inrättades under det svenska ordförandeskapet och rapporten innehåller rekommendationer för att förbättra brottsbekämpningens möjligheter att få tillgång till data i syfte att förebygga, bekämpa och lagföra brott. På det rättsliga området väntas rådet bland annat besluta om en allmän riktlinje för direktivet om bekämpande av sexuella övergrepp och exploatering av barn. I anslutning till rådsmötet hålls bilaterala och multilaterala möten med fokus på bland annat organiserad brottslighet i hamnar och arbetet mot terrorism.

På migrationsområdet deltar migrationsminister Johan Forssell i en diskussion om hanteringen av migration och samarbetet med länder utanför EU. Fokus väntas ligga på möjliga innovativa lösningar för att minska migrationen till EU och effektivisera återvändandet. EU-kommissionen kommer också att ge en uppdatering om arbetet med genomförandet av migrations- och asylpakten. Vid mötet väntas ministrarna även ställa sig bakom förslaget till allmän riktlinje för direktivet om minimiregler för att förebygga smuggling av migranter. Enligt förslaget skärps straffen för grov människosmuggling.
