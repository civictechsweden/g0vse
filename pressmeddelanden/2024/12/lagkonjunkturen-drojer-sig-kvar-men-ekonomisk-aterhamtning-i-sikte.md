# Lågkonjunkturen dröjer sig kvar men ekonomisk återhämtning i sikte

Inflationen ligger sedan i juni 2024 under inflationsmålet och väntas vara kring målnivån 2025. Sammantaget har prisutvecklingen normaliserats och företagens prisförväntningar är på genomsnittliga nivåer.

Återhämtningen väntas påbörjas nästa år, då bland annat hushållens konsumtion bedöms öka eftersom lägre ränteutgifter och stigande reallöner får större genomslag. Även bostadsmarknaden visar vissa tecken på återhämtning, det väntas dock ta tid innan bostadsbyggandet tar fart.

BNP-tillväxten väntas öka ytterligare 2026 då även en tilltagande investeringstakt, framför allt i bostäder, bidrar.

Efterfrågan på arbetskraft har varit dämpad under 2024 och arbetslösheten har stigit. Men vissa arbetsmarknadsindikatorer har förbättrats något och under 2025 väntas en gradvis återhämtning på arbetsmarknaden. Arbetslösheten väntas uppgå till 8,4 procent 2025.

Aktiviteten i den amerikanska ekonomin har varit fortsatt hög under 2024, och efterfrågan från hushållen har varit en viktig drivkraft. Framåtblickande indikatorer pekar på en fortsatt god tillväxt i USA. Samtidigt har utvecklingen i euroområdet varit fortsatt dämpad och indikatorerna pekar på en svag utveckling i närtid. Tillväxten i euroområdet väntas dock tillta och sammantaget väntas tillväxten i Sveriges viktigaste exportländer stiga under 2025 och 2026.

– Sverige befinner sig i fortsatt lågkonjunktur, men Sverige står finansiellt starkt och vår potential för återhämtning under 2025 och 2026 är i grunden god. Utvecklingen är dock osäker och både de geopolitiska och geoekonomiska riskerna har ökat under hösten. Svensk export skulle kunna utvecklas svagare än väntat om efterfrågan från Sveriges viktigaste handelspartners blir lägre än väntat. En eskalering av konflikten i Mellanöstern eller kriget i Ukraina kan påverka den ekonomiska utvecklingen negativt, säger finansminister Elisabeth Svantesson.

Den sammantagna bilden är att lågkonjunkturen dröjer sig kvar men att den ekonomiska återhämtningen är i sikte.
