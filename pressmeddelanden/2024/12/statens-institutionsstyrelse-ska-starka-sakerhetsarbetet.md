# Statens institutionsstyrelse ska stärka säkerhetsarbetet

– Alla barn och unga har rätt till en trygg uppväxt och en ljus framtid. Den statliga barn- och ungdomsvården ska vara utformad så att den kan ge den vård, trygghet, säkerhet, omvårdnad och utbildning som krävs för att uppnå det. Men då måste vi säkra myndighetens verksamhet från kriminella element, korruption och andra risker som äventyrar en god vård, säger socialtjänstminister Camilla Waltersson Grönvall.

– Parallellt med övriga brottsförebyggande åtgärder vi nu genomför inom ramen för Tidösamarbetet är det av största vikt att vi även prioriterar säkerheten och integriteten hos Sveriges rättsvårdande myndigheter, så att de obehindrat kan fortsätta fokusera på sitt enormt viktiga arbete. Samarbetspartierna vidtar nu ytterligare åtgärder för att stärka säkerhetsarbetet inom SiS för att de på så sätt bättre ska kunna motverka otillbörlig påverkan från personer med onda avsikter, säger Linda Lindberg, gruppledare för Sverigedemokraterna i riksdagen.

Genom regleringsbrevet får Statens institutionsstyrelse (SiS) i uppdrag att förstärka säkerhetsarbetet. Myndigheten ska redovisa vilka åtgärder som vidtagits och planeras för att stärka medarbetarskyddet och verksamhetens skydd mot otillåten påverkan – exempelvis skydd mot infiltration från kriminella och risken för korruption.

SiS ska även redogöra för hur samverkan med relevanta myndigheter kring säkerhetsarbetet ser ut och ska även kartlägga behovet av ytterligare  säkerhetshöjande åtgärder på längre sikt.

Uppdraget ska redovisas till Regeringskansliet senast den 17 april 2026.
