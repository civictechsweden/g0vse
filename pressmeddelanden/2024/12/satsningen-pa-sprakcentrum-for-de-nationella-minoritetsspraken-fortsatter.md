# Satsningen på språkcentrum för de nationella minoritetsspråken fortsätter

Samiskt språkcentrum bedrivs sedan 2010 vid Sametinget och Institutet för språk och folkminnen ansvarar för språkcentrum för finska, jiddisch, meänkieli och romani chib sedan 2022. Språkcentrumen arbetar brett med att främja och bevara de nationella minoritetsspråken genom konkreta revitaliseringsåtgärder.

– Språkcentrumens verksamhet kan beskrivas som en motor i arbetet med revitalisering av minoritetsspråken. Jag har haft förmånen att besöka flera av språkcentrumen under min tid som kulturminister och jag är imponerad av den verksamhet som byggts upp, säger kulturminister Parisa Liljestrand.

Omfördelningen görs i beslut om regleringsbrev. Samiskt språkcentrum tilldelas totalt 8 miljoner kronor och språkcentrumen för finska, jiddisch, meänkieli och romani chib tilldelas 20 miljoner kronor. En del av finansieringen utgörs av den tillfälliga förstärkning om 8,5 miljoner kronor årligen under 2025-2027 som aviserades i budgetpropositionen.
