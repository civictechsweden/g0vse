# Sverige stärker stödet för tsunamiberedskap i Asien och Oceanien

–  I år är det 20 år sedan tsunamin i indiska oceanen inträffade. Det är en händelse som satt djupa spår i vår historia. De allra flesta minns vad man gjorde när man nåddes av nyheten. Tsunamin inskärpte också hur viktigt ​det är med internationellt samarbete för att möta gränsöverskridande utmaningar kopplade till klimat och miljö. Därför stärker vi nu stödet för tsunamiberedskapen i Asien och Oceanien, säger utrikesminister Maria Malmer Stenergard.

Fonden, som förvaltas av FN:s regionala kommission ESCAP med säte i Bangkok, etablerades efter tsunamin 2004 för att förbättra tsunamivarningssystem i Asien och Stillahavsområdet. Sverige var en av de första givarna till fonden och bidrog med 23 miljoner kronor mellan 2005 och 2014. Fondens uppdrag har sedan dess utvidgats till att också hantera klimatrelaterade risker och stärka motståndskraften mot extremväder, vilket bidrog till Sveriges beslut att åter engagera sig i fonden.  Det nya svenska stödet är ett engångsstöd som finansieras inom ramen för Sveriges utvecklingssamarbete med Asien och Oceanien.

– Tidiga varningssystem räddar liv och minskar ekonomiska förluster i en region som är hårt drabbad av klimatförändringar. Genom detta bidrag visar Sverige sitt fortsatta engagemang för internationellt samarbete och hållbar utveckling, säger bistånds- och utrikeshandelsminister Benjamin Dousa.

I år är det 20 år sedan flodvågskatastrofen i indiska oceanen, där över      225 000 människor varav 543 svenskar miste livet. På årsdagen den 26 december anordnar Sveriges ambassad i Bangkok en minnesceremoni, öppen för allmänheten, i Khao Lak. För mer information: Ljusceremoni Khao Lak 26 december 2024 - Sweden Abroad
