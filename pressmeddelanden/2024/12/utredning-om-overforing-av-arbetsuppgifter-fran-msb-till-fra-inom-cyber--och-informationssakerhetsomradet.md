# Utredning om överföring av arbetsuppgifter från MSB till FRA inom cyber- och informationssäkerhetsområdet

För att stärka den nationella cybersäkerheten och motståndskraften behövs en samlad och samordnad styrning av samhällets informations- och cybersäkerhetsarbete och en ändamålsenlig myndighetsstruktur. För att åstadkomma detta bör delar av de arbetsuppgifter inom informations- och cybersäkerhet som i dag ligger under Myndigheten för samhällsskydd och beredskap, MSB, överföras till Försvarets radioanstalt, FRA.

Den särskilda utredaren ska bland annat analysera och föreslå vilka av MSB:s uppgifter inom informations- och cybersäkerhet som bör föras över till FRA samt analysera konsekvenserna av en sådan överföring. Utredningen är, tillsammans med regeringens tidigare beslut att det nationella cybersäkerhetscentret ska finnas inom FRA, ett led i arbetet med att samla arbetsuppgifter och resurser i syfte att stärka Sveriges cybersäkerhet. Per Bergling är utsedd till särskild utredare från och med den 1 december.

Uppdraget ska redovisas senast den 1 juli 2025.
