# Regeringen satsar på innovation och strategiskt viktiga tekniker

– Vi måste våga välja och prioritera. Nu visar vi också att vi satsar. Strategisk teknik blir allt viktigare och får alltmer en geopolitisk prägel. Sverige måste våga välja och ta en tydlig position på strategiska områden. För första gången inleder nu en svensk regering en process för att peka ut strategiskt viktig teknik, med öronmärkta pengar till detta, säger energi- och näringsminister Ebba Busch.

Banbrytande och strategiska tekniker som exempelvis AI, halvledare, avancerade material och bioteknik har potential att ge stora positiva effekter på konkurrenskraft, samhällsutveckling och välstånd.

Det pågår en teknikkapplöpning i världen för att få ledande positioner inom framtidens marknader. Framväxande och strategiskt viktig teknik står alltmer i centrum för geopolitisk konkurrens och teknikutvecklingen har i dag tydliga utrikes- och säkerhetspolitiska dimensioner. För att möta konkurrensen och möjliggöra näringslivets fortsatta investeringar behöver Sverige kraftsamla kring strategiskt viktiga teknikområden där offentliga och privata investeringar förstärker varandra.

Forsknings- och innovationspropositionen innehåller därför en särskild satsning på strategisk teknik med över en halv miljard kronor år 2028 via Vinnova. En satsning på medel till verifiering görs för att mer forskning ska kunna omsättas i nya produkter och tjänster. Satsningar görs även på teknikinfrastruktur genom ökade anslag till RISE, samt medel till test- och demonstrationsmiljöer för ny teknik. Nya, ambitiösa satsningar görs också på program för samverkan mellan näringsliv och offentlig sektor, bland annat programmet Avancerad Digitalisering. Alla dessa delar blir viktiga i arbetet med att stärka Sveriges position inom strategisk teknik.

Regeringen har tidigare gett Vinnova i uppdrag att leda en process för att identifiera och föreslå strategiskt viktiga tekniker för Sverige. Rapporten från det uppdraget, som innehåller sex föreslagna teknikområden, utgör ett viktigt kunskapsunderlag och regeringen kommer återkomma i frågan.
