# Fortsatt fokus på resultat, effektivitet och lokal polisnärvaro i regleringsbrevet för Polismyndigheten

– Regeringens plan för att trycka tillbaka den organiserade brottsligheten står på tre ben. Det handlar om att slå mot det grova våldet, strypa den kriminella ekonomin och bryta rekryteringen av barn och unga. Polismyndigheten har en helt central roll i detta. Regeringens förändringsuppdrag till polisledningen för nästa år ligger därför fast: fler lokalt synliga poliser och god service till medborgarna, ökat tryck i utredningsverksamheten så att fler brott klaras upp och ökad effektivitet för att medborgarna ska få full valuta för sina skattepengar, säger Gunnar Strömmer.

Polismyndighetens anslag ökar med 4 miljarder kronor mellan 2024 och 2025, till 45,2 miljarder kronor. Under perioden 2023–2027 beräknas anslaget öka från 37 till 51,9 miljarder kronor, vilket är en ökning med 40 procent. Dessa tillskott medför att bland annat polistillväxten kan fortsätta.

Inriktningen i Polismyndighetens regleringsbrev för 2025 ligger i linje med det förändringsuppdrag som regeringen gav polisledningen i december förra året. Regeringens ambition är att öka den lokala polisnärvaron i hela landet. Polismyndigheten ska återrapportera vilka åtgärder myndigheten vidtagit för att öka antalet uniformerade poliser i yttre tjänst, men också hur många uniformerade poliser som arbetar i yttre tjänst.

Polismyndigheten ska även redovisa hur man arbetar med att förbättra utredningsverksamheten så att fler brott klaras upp. Regeringen pekar särskilt på följande områden där resultatutvecklingen ska redovisas: dödligt våld, mäns våld mot kvinnor, brott mot barn, bedrägeri-, bidrags- och penningtvättsbrott samt unga lagöverträdare.

Vidare ska Polismyndigheten redovisa hur man säkerställer en effektiv styrning och ledning samt användning och uppföljning av polisens fortsatt växande resurser.

Mer innehåll i Polismyndighetens regleringsbrev:

* **Dubblering av antalet bevakningskameror vid utgången av 2027**
  För att öka tryggheten i samhället och klara upp fler brott har regeringen satt upp ett nytt kameramål för polisen: antalet bevakningskameror ska öka från det nuvarande målet för 2024 om 2 500, till 5 000 vid utgången av 2027. Polismyndigheten ska därför återrapportera hur myndigheten säkerställt en kontinuerlig ökning av antalet bevakningskameror.
* **Motverka rekrytering av barn och unga till kriminalitet**
  Polismyndigheten ska redovisa arbetet med den lokala samverkan som bedrivs med skola och socialtjänst för att motverka rekrytering av barn och unga till kriminalitet. Myndigheten ska också redovisa åtgärder som vidtagits för att motverka rekrytering i onlinemiljö av barn och unga.
* **Bekämpning av grova brott med koppling till kriminella nätverk**
  Polismyndigheten ska redovisa hur det fortsatta arbetet med att öka den operativa förmågan att bekämpa grova brott med koppling till kriminella nätverk har bedrivits.
* **Åtgärder för att bekämpa mäns våld mot kvinnor**
  Polismyndigheten ska redovisa vilka åtgärder som vidtagits för att förebygga och utreda mäns våld mot kvinnor, våld i nära relationer, hedersrelaterat våld och förtryck, människohandel samt brott mot barn. Vidare ska myndigheten redogöra för hur myndigheten i sin verksamhet har säkerställt en säker hantering av skyddade personuppgifter. Myndigheten ska också redovisa vilka åtgärder som har vidtagits för att förenkla anmälan av sexualbrott.
* **Stärkta kontrollmöjligheter att upptäcka narkotikapåverkade förare i trafiken**
  Polismyndigheten ska, tillsammans med Rättsmedicinalverket, redovisa i vilken omfattning försöksverksamheten med rutinmässiga ögonundersökningar i trafiken har använts. Den tillfälliga lagen träder i kraft den 1 mars 2025.

Regleringsbrevet går att ta del av i sin helhet på Ekonomistyrningsverkets webbplats.
