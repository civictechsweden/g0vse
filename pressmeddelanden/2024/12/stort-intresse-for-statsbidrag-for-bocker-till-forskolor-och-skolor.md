# Stort intresse för statsbidrag för böcker till förskolor och skolor

– Sverige befinner sig i en läskris. För att vända den allvarliga utvecklingen behövs en rad olika insatser, inte minst behövs fler böcker i våra förskolor och skolor. Jag ser fram emot att bokhyllor runt om i landet nu ska få sig en efterlängtad påfyllning, säger skolminister Lotta Edholm.

Regeringen avsatte 176 miljoner kronor för statsbidraget för 2024. Av den summan har 167 miljoner begärts ut vilket motsvarar 835 000 böcker, räknat utifrån att en bok kostar cirka 200 kronor. Det är huvudmännen som ansöker om statsbidraget som det första året får användas till att köpa in tryckt skön- och facklitteratur till förskolan och förskoleklassen samt lågstadiet i grundskolan, anpassade grundskolan, specialskolan och sameskolan. Från 2025 kommer det även att vara möjligt att söka statsbidrag för mellanstadiet och högstadiet, samt för gymnasieskolan och anpassade gymnasieskolan.

För att få statsbidraget 2024 har huvudmännen behövt kunna visa att de avsätter egna medel för att köpa in tryckt litteratur för de skolformer och det stadie de söker statsbidrag för.

Statsbidraget bygger på en överenskommelse mellan Sverigedemokraterna, Moderaterna, Kristdemokraterna och Liberalerna.
