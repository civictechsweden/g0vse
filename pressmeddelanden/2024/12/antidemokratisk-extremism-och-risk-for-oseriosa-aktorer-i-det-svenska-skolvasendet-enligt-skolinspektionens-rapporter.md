# Antidemokratisk extremism och risk för oseriösa aktörer i det svenska skolväsendet enligt Skolinspektionens rapporter

Under året har Skolinspektionen ökat antalet granskningar av skolor med konfessionell inriktning. För cirka hälften av dessa skolor har beslut om föreläggande fattats, då skolorna använt sig av konfessionella inslag på ett otillåtet sätt. Det handlar bland annat om att elever inte har möjlighet att utebli från konfessionella inslag och att utbildningen inte vilar på vetenskaplig grund. De funna bristerna gällande de konfessionella skolorna har under 2024 inte haft koppling till risker för antidemokratisk extremism.

Under åren 2019–2023 fattade Skolinspektionen beslut om återkallelse för sju huvudmän med anledning av att personer i huvudmannens ägar- och ledningskrets bedömdes ha kopplingar till antidemokratisk extremism. Innevarande år har Skolinspektionen fattat beslut om återkallelse för två huvudmän med anledning av bedömd risk för att elever kan utsättas för antidemokratisk påverkan.

– Antidemokratisk extremism har ingen plats i den svenska skolan. När Sverige nu befinner sig i en läskris ska fokus ligga på bildning och kunskap, inte på olämpliga skolledningar, säger utbildningsminister Johan Pehrson.

Genom ett ytterligare uppdrag har Skolinspektionen stärkt sin tillsyn för att motverka att kriminella eller olämpliga aktörer verkar i skolväsendet. I sin redovisning redogör Skolinspektionen bland annat för att kommunal vuxenutbildning (komvux) på entreprenad är en marknad som saknar tillståndsplikt inklusive ägar- och ledningsprövning. Det finns risk för att oseriösa aktörer drar nytta av komvux enligt Skolinspektionen och sätter andra värden än utbildningen främst.
