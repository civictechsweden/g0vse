# Nästa steg mot administrativa sanktioner – ett verktyg för att motverka bidragsbrott

– Försäkringar, förmåner och bidrag ska endast gå till den som har rätt till dem och behöver det, inte till kriminella. Genom det här uppdraget får vi, vid ett eventuellt beslut om att införa administrativa sanktioner i socialförsäkringen, en kortare startsträcka och en tydlig plan för hur förberedelser och införande kan gå till. Genom att tidigt ge myndigheterna i uppdrag att planera för sanktionssystemet kan ett eventuellt framtida införande bli mer effektivt. Ett administrativt sanktionssystem kan vara ett viktigt steg i arbetet för att bekämpa felaktiga utbetalningar, bidragsbrott och strypa pengaflödet till den kriminella ekonomin, säger äldre- och socialförsäkringsminister Anna Tenje.

Administrativa sanktioner kan vara en effektiv åtgärd för att motverka bidragsbrott och felaktiga utbetalningar. Därför vill nu regeringen ha en fördjupad analys inför ett eventuellt införande av administrativa sanktioner i socialförsäkringen.

Försäkringskassan och Pensionsmyndigheten ges därför i uppdrag att fördjupa vissa av de analyser och bedömningar som myndigheterna bistår utredningen med och att redovisa en förberedelse- och införandeplan för administrativa sanktioner i socialförsäkringen.

Uppdraget ska redovisas den 3 mars 2025 och myndigheterna ska under arbetets gång löpande informera Regeringskansliet om hur arbetet fortskrider.

Den arbetsgrupp som under ledning av kammarrättslagman Mikael Westberg ser bland annat över ett administrativt sanktionssystem och en bidragsspärr slutredovisar sitt arbete senast den 2 mars 2026.
