# Uppdrag om att möjliggöra hälsosamma levnadsvanor med fokus på fysisk aktivitet för personer med funktionsnedsättning som får stöd enligt LSS eller socialtjänstlagen

Undersökningar visar att personer med funktionsnedsättningar lever ett mer stillasittande liv vilket påverkar hälsan och i längden även livslängden. Endast nio procent av de med intellektuell funktionsnedsättning uppger att de når rekommenderad mängd fysisk aktivitet. Denna grupp drabbas även i högre grad av sjukdomar som hade kunnat förebyggas.

– Alla människor har rätt till hälsa och välbefinnande och för personer med funktionsnedsättningar är det extra viktigt att det finns stöd och möjlighet till olika former av aktiviteter där de befinner sig. Därför är det viktigt att se hur förutsättningarna och möjligheterna till daglig rörelse ser ut för personer med stöd, säger socialminister Jakob Forssmed.

I uppdraget ingår att kartlägga förutsättningarna och vilka möjligheter som finns för att erbjuda personer med funktionsnedsättning, som får stöd enligt LSS och socialtjänstlagen, fysisk aktivitet, och belysa hur hälsosamma levnadsvanor kan främjas genom rörelse. Bland annat ska en uppföljning och vid behov utveckling göras av det kunskaps- och inspirationsmaterial om hälsosamma levnadsvanor som myndigheten tagit fram för målgruppen.

Uppdraget ska genomföras i dialog med Folkhälsomyndigheten, kommuner och organisationer som företräder målgruppen. För uppdraget får Socialstyrelsen under 2025 använda 1 000 000 kronor.

Senast den 1 mars 2026 ska Socialstyrelsen lämna en slutredovisning av uppdraget till Regeringskansliet (Socialdepartementet).
