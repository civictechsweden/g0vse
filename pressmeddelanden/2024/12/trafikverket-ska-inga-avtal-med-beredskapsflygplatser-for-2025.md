# Trafikverket ska ingå avtal med beredskapsflygplatser för 2025

– Genom avtal med dessa flygplatser får Sverige god tillgång till samhällsviktig luftfart även under nästa år. Det behövs för såväl räddningstjänstens som totalförsvarets behov, säger infrastruktur- och bostadsminister Andreas Carlson.

Regeringen ger Trafikverket i uppdrag att omgående förhandla och ingå överenskommelser om att 27 flygplatser ska vara beredskapsflygplatser under 2025.

Flygplatserna ska dygnet runt hålla en beredskap att ta emot luftfartyg som utför akuta eller av annat skäl prioriterade transporter för bland annat hälso- och sjukvården, till exempel ambulansflyg, samt för räddningstjänsten, kustbevakningen, brandflyget samt andra aktörer inom krisberedskap och totalförsvaret.

Avtalen ska gälla som längst till och med den 31 december 2025.

Uppdraget avser följande 27 flygplatser som även varit beredskapsflygplatser under 2024:

Kiruna flygplats, Lycksele flygplats, Skellefteå flygplats, Örnsköldsviks flygplats, Mora-Siljan flygplats, Borlänge flygplats, Karlstads flygplats, Örebro flygplats, Västerås flygplats, Skavsta flygplats, Trollhättan-Vänersborgs flygplats, Linköping-Saab flygplats, Jönköpings flygplats, Växjö-Kronobergs flygplats, Kalmar flygplats, Halmstad flygplats, Kristianstad-Österlens flygplats, Gällivare flygplats, Luleå flygplats, Umeå flygplats, Sundsvall-Timrå flygplats, Åre-Östersund flygplats, Stockholm-Arlanda flygplats, Visby flygplats, Göteborg-Landvetter flygplats, Ronneby flygplats och Malmö-Sturup flygplats.
