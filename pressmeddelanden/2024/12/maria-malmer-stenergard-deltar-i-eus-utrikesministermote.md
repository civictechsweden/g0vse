# Maria Malmer Stenergard deltar i EU:s utrikesministermöte

På dagordningen står Rysslands aggression mot Ukraina, situationen i Mellanöstern, samt Georgien. Dessutom kommer beslut om det femtonde sanktionspaketet att antas under mötet.

– Det är glädjande att det femtonde sanktionspaketet väntas antas idag. Sverige har bidragit aktivt med listningar av flera fartyg i den ryska skuggflottan. Sanktionerna slår hårt mot den ryska ekonomin, som inte är så stark som Ryssland vill få oss att tro, säger utrikesminister Maria Malmer Stenergard.

Inför mötet har Sverige tillsammans med likasinnade verkat för att Belarus lyfts som en aktuell fråga inför deras presidentval i januari, där regimens brutala förtryck gör att det saknas förutsättningar för att valet ska vara fritt och rättvist.
