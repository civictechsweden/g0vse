# Regeringen underlättar för forskning vid spridning av växtskyddsmedel från drönare

– Forskning på nya – potentiellt mer effektiva – tekniker är viktigt för att skapa en mer skonsam och miljövänlig användning av växtskyddsmedel. Det är också viktigt att reglerna är begripliga för lantbrukare. Med dessa regeländringar underlättar vi för forskning och tydliggör dem för användare, samtidigt som vi förhindrar en överanvändning av växtskyddsmedel, säger klimat- och miljöminister Romina Pourmokhtari.

I dagsläget finns det ett generellt förbud mot spridning av växtskyddsmedel med luftfartyg, exempelvis via drönare. Användning av drönare för att sprida växtskyddsmedel har potential att minska doseringen och göra användningen mer träffsäker. Det är därför angeläget att underlätta för forskning och utveckling så att till exempel drönare kan utvecklas och testas utifrån svenska förhållanden.

Det finns även behov av forskning för att utveckla mer miljöanpassade metoder vid exempelvis bekämpning av invasiva främmande arter som växer inom de fasta skyddsavstånden, till exempel i diken, invid sjöar och åar. Regeringen inför därför nya bestämmelser i förordningen om bekämpningsmedel som ger Naturvårdsverket utökade möjligheter att bevilja dispens i dessa syften.

Regeringen har också beslutat om att göra ändringar för att förenkla och förtydliga regleringen för den som sprider flera växtskyddsmedel som innehåller samma verksamma ämne. Ändringarna förbättrar lantbrukares möjligheter att utforma effektiva strategier för bekämpning, samtidigt som en hög skyddsnivå för hälsa och miljö bibehålls.

Förordningsändringarna träder i kraft den 1 februari 2025.
