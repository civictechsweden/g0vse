# Egenföretagare som har fyllt 55 kommer kunna välja en kortare karenstid

– Vi måste göra det enklare att arbeta högre upp i åldrarna och tillvarata äldres kompetens samt motverka ålderism. Därför är jag glad att se 55-årsgränsen för kortare karenstid slopas för egenföretagare, säger äldre- och socialförsäkringsminister Anna Tenje.

–  Egenföretagsamhet är något som bör främjas, och samtidigt behöver vi ta tillvara på äldres viktiga kompetens. Vi tar nu ytterligare steg för att stärka företagsamheten och underlätta för verksamheter genom att slopa 55-årsgränsen för kortare karenstid för äldre, vilket kommer leda till ökad flexibilitet och goda incitament för seniorer att bedriva företagsverksamhet. Vi vill skapa goda möjligheter till arbete för de som vill och kan bidra, säger Linda Lindberg, gruppledare för Sverigedemokraterna i riksdagen.

– Det är bra att denna förändring av sjukförsäkringen för egenföretagare kommer till stånd. Genom detta steg öppnar vi upp för att även egenföretagare över 55 års ålder i fortsättningen ska kunna välja sin karenstid på lika villkor som alla andra egenföretagare. Det skapar ökad trygghet och stimulerar till ökat företagande för gruppen, säger Ingemar Kihlström (KD), riksdagsledamot i socialförsäkringsutskottet.

– Med ålder kommer kunskap och erfarenhet, därför ska det vara enkelt att driva företag om man vill det så länge man själv vill. Det bidrar till vårt gemensamma och stärker Sveriges tillväxt. Ett bra steg på vägen dit är att 55-årsgränsen för kortare karenstid slopas, säger Cecilia Rönn, ekonomisk-politisk talesperson för Liberalerna.

Försäkrade med inkomst av annat förvärvsarbete och som betalar egenavgift (egenföretagare) kan anmäla till Försäkringskassan att de vill ha sjukpenning med en karenstid på 1 dag, eller 14, 30, 60 eller 90 dagar. Den som inte gör något val får grundkarensen på sju dagar.

I dag kan den som har fyllt 55 år inte välja en kortare karenstid. För att uppmuntra fler att bedriva näringsverksamhet högre upp i åldrarna har regeringen därför, genom budgetpropositionen för 2025, föreslagit att åldersgränsen ska tas bort. Förslaget har nu förverkligats i och med att riksdagen bifallit lagändringarna.

Utgifterna för sjukpenning beräknas till följd av förändringen öka med cirka 9 miljoner kronor. Samtidigt förväntas intäkterna från egenavgifterna öka.

Lagändringarna träder i kraft den 1 januari 2025.
