# Nationell spridning av kunskap för att hjälpa barn utsatta för hedersrelaterat våld och förtryck

– För att i ett tidigt skede kunna upptäcka, bemöta och anmäla misstänkt våld mot barn är det viktigt att förskolepedagoger har rätt förutsättningar och konkreta verktyg, säger jämställdhets- och arbetslivsminister Paulina Brandberg.

Barn som lever under svåra uppväxtvillkor eller som har upplevt någon form av våld måste särskilt uppmärksammas och få rätt stöd. Då är det viktigt att pedagogerna har rätt kunskap för att kunna tolka och fånga upp tecken på att ett barn är utsatt för våld och att de gör en orosanmälan när det behövs. Genom tidiga och förebyggande insatser minskar också risken för att barn hamnar i kriminalitet.

Barnafrid – Nationellt centrum för kunskap om våld mot barn vid Linköpings universitet och Haninge kommun har tagit fram en specialanpassad arbetsplatsutbildning om hedersrelaterat våld och förtyck för förskolepersonal. Utbildningen är ett led i kommunens arbete med att upptäcka när barn far illa. Efter att samtliga medarbetare inom den kommunala förskolan i Haninge har genomfört utbildningen har man kunnat se mycket positiva resultat. Bland annat hade antalet orosanmälningar från förskolor till socialtjänsten i Haninge dubblerats sedan innan utbildningsstarten.

Linköpings universitet (Barnafrid – Nationellt centrum för kunskap om våld mot barn) får nu medel för att sprida den information som tagits fram inom ramen för samarbetet med Haninge kommun om orosanmälningar i skola och förskola, med fokus på utsatthet för hedersrelaterat våld och förtryck. Målet är att få spridning till kommuner i hela landet.
