# Ökat nordiskt samarbete om beredskap och totalförsvar på transportområdet

– Det allvarliga säkerhetspolitiska läget har ökat behovet av ett nordiskt samarbete om gränsöverskridande transportinfrastruktur och beredskap inom transportområdet. Även mot bakgrund av Sverige som allierad i Nato finns behov av att stärka Sveriges och de nordiska ländernas totalförsvar, säger infrastruktur- och bostadsminister Andreas Carlson.

Regeringen ger Trafikverket i uppdrag att samarbeta med behöriga organisationer i Finland, Norge, Danmark och i förekommande fall Island kring beredskap och totalförsvar för transportområdet.

Inom ramen för uppdraget får Trafikverket ingå ett samförståndsavtal som tagits fram av en nordisk arbetsgrupp på myndighetsnivå. Syftet med samförståndsavtalet är att stärka och förbättra samarbetet avseende transportberedskap och gränsöverskridande transportinfrastruktur mellan de nordiska länderna och skapa bättre förutsättningar för en effektiv hantering av störningar i transportsystemen för samtliga transportslag.

Det handlar bland annat om att förebygga, mildra och hantera konsekvenser av stora olyckor, naturkatastrofer och andra samhällskriser, samt att fortsatt utveckla och fördjupa det befintliga samarbetet till att omfatta transportberedskap för förhållanden vid höjd beredskap och krigstida situationer.

Trafikverket ska årligen senast den 1 mars redovisa resultatet av samarbetet enligt samförståndsavtalet.
