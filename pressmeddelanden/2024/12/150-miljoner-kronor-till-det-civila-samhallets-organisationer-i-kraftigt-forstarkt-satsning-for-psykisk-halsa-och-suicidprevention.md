# 150 miljoner kronor till det civila samhällets organisationer i kraftigt förstärkt satsning för psykisk hälsa och suicidprevention

Pengarna ska fördelas till ideella organisationer för insatser som främjar psykisk hälsa och förebygger psykisk ohälsa och suicid. Under 2024 fick civilsamhället 70 miljoner kronor till detta arbete samt 30 miljoner kronor extra för att ge medmänskligt stöd via telefon och chatt. För 2025 blir satsningen alltså markant större.

– Civilsamhällets organisationer gör ett enormt viktigt arbete inom det här området. Det ideella engagemanget har stor betydelse för människors hälsa, utveckling och behov av gemenskap, inte minst genom det medmänskliga stöd som flera av de ideella organisationerna bedriver. Den här förstärkningen kommer att göra skillnad för många människor, säger socialminister Jakob Forssmed.

Medel kan sökas för verksamhet såsom utbildning, information och olika former av socialt stödjande arbete. Bidraget kan också användas till att förstärka organisationernas utvecklingsarbete och kompetensuppbyggnad.
