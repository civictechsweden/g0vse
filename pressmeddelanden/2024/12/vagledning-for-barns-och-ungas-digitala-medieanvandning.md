# Vägledning för barns och ungas digitala medieanvändning

– Nu har vi inte bara tydliga rekommendationer för skärmanvändning, utan också en vägledning som ger konkret stöd i hur föräldrar, barn och unga kan göra för att följa rekommendationerna och få en hälsosam och balanserad användning av digitala medier. Jag uppmanar alla som har barn eller som arbetar i verksamheter där barn finns att ta del av vägledningen. Vi behöver hjälpas åt att ge barnen deras barndom tillbaka, säger socialminister Jakob Forssmed.

Regeringens uppdrag har innehållit tre olika delar. I en första del inhämtade och sammanställde Folkhälsomyndigheten kunskap om sambandet mellan digital medieanvändning och hälsoeffekter bland barn och unga. Utifrån denna kunskap har myndigheten sedan tagit fram åldersanpassade rekommendationer.

Vägledningen som nu presenteras är den tredje delen av regeringsuppdraget. Här ingår bland annat råd för att:

* få balans i vardagen och sova bättre
* undvika att lägga för mycket tid på digitala medier
* styra och förhålla sig till innehållet
* minska utsattheten på nätet
* hantera beroende av digitala medier
* hantera och minska risken för konflikter.

Det finns också en anpassad vägledning till föräldrar till barn med funktionsnedsättningar.

Vägledningen finns att ta del av i sin helhet på Folkhälsomyndighetens webbplats.
