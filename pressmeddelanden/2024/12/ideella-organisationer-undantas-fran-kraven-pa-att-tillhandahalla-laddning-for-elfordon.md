# Ideella organisationer undantas från kraven på att tillhandahålla laddning för elfordon

– Det nya undantaget kommer att minska den administrativa och ekonomiska bördan för föreningar, trossamfund och stiftelser. Ideella organisationer behöver nu inte installera några laddningspunkter till befintliga byggnader, om de inte själva ser ett behov av det, säger infrastruktur- och bostadsminister Andreas Carlson.

Från och med 1 januari 2025 ska alla lokalbyggnader med fler än 20 parkeringsplatser ha minst en laddningspunkt för elfordon. Kravet har sitt ursprung i EU-lagstiftning.

Flera idrottsföreningar, bygdegårdar och kyrkor har tidigare i våras framfört till regeringen att kraven upplevs som orimliga eftersom dessa byggnader ofta har många parkeringsplatser som används i mer begränsad omfattning.

Regeringen har därför beslutat att införa ett undantag i plan- och byggförordningen som innebär att ideella organisationer inte omfattas av kravet.

– Det civila samhällets organisationer utgör en ovärderlig del av vårt samhälle. Regeringen vill underlätta och stötta civilsamhället i deras arbete och därför är det angeläget att vi nu beslutar om detta undantag, säger socialminister Jakob Forssmed.
