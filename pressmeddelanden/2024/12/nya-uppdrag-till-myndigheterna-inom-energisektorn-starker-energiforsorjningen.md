# Nya uppdrag till myndigheterna inom energisektorn stärker energiförsörjningen

Affärsverket svenska kraftnät har en central roll i regeringens arbete med att genomföra den nya inriktningen för energipolitiken, bland annat genom att öka överföringsförmågan inom det svenska elnätet för att bidra till en effektiv och transparent elmarknad.

Till följd av EU-regelverk har en ny beräkningsmetod för överföringskapacitet - så kallad flödesbaserad metod - av el införts av Svenska kraftnät tillsammans med de andra länderna i den nordiska elmarknaden. Metoden innebär att elnäten kan användas mer effektivt. Det betyder att mer el kan utbytas mellan de svenska elområdena och mer el kan exporteras och importeras till Sverige. Eftersom beräkningsmetoden har en sådan betydande roll på elmarknaden är det viktigt att noga följa och utveckla metoden om så behövs. Svenska kraftnät ska därför följa upp implementeringen för att säkerställa att metoden fungerar på ett sätt som är ändamålsenligt och bidrar till de energipolitiska målen, till exempel konkurrenskraftiga priser på el och god leveranssäkerhet.

## Stödja elmarknadens aktörer

Svenska kraftnät ska utveckla sitt långsiktiga planeringsarbete för att möta efterfrågan på el med god leveranssäkerhet i enlighet med de energipolitiska målen. I uppdraget ingår att synliggöra för elmarknadens aktörer var produktion av el, flexibilitetsresurser och elanvändning bör anslutas för att bidra till en effektivare utbyggnad av elsystemet.

För att utveckla den regionala energiplaneringen ska Svenska kraftnät stödja länsstyrelserna i deras arbete att leda och samordna det regionala genomförandet av energi- och klimatpolitiken.

## Bana väg för ny kärnkraft samt stärka energiplanerings- och energiberedskapsarbetet

Statens energimyndighet (Energimyndigheten) har en viktig roll i arbetet med att bana väg för ny kärnkraft i Sverige. Myndigheten har också en viktig roll i arbetet att stärka energiplanerings- och energiberedskapsförmågan på nationell, regional och lokal nivå med syfte att bidra till de energipolitiska målen. Energimyndigheten får därför i uppdrag att redovisa vilka nationella åtgärder de genomfört och internationella samarbeten de medverkat i som bidrar till regeringens plan för ny kärnkraft i Sverige.

Inom ramen för energiplaneringsarbetet ansvarar Energimyndigheten för de nya budgetsatsningarna investeringsstöd för att stärka leveranssäkerheten i elsystemet, insatser för ny kärnkraft och incitament till kommuner för vindkraftsutbyggnad där den sistnämnda satsningen syftar till att öka kommunernas incitament att säga ja till ny vindkraft och kompensera de kommuner som redan låtit vindkraft byggas.

För att ytterligare stärka energiberedskapen får myndigheten i uppdrag att analysera förutsättningarna för och lämna förslag på åtgärder som staten kan vidta för att stärka leveranssäkerheten inom fjärrvärme- och kraftvärmesektorn. Åtgärderna ska stärka det civila försvaret och därmed bidra till en högre samlad förmåga inom totalförsvaret. Dessutom ska Elsäkerhetsverket utreda om det behövs undantag från bestämmelserna om elinstallationsarbete vid höjd beredskap i syfte att stärka Sveriges motståndskraft mot störningar i elförsörjningen.

## Snabba upp processer och tillstånd

Energimarknadsinspektionen har en viktig roll i samhällets elektrifiering bland annat i rollen som ansvarig prövningsmyndighet för nätkoncessioner (tillstånd för elnät). För att korta ledtiderna vid prövningen får Energimarknadsinspektionen, tillsammans med Lantmäteriet och berörda länsstyrelser, i uppdrag att utveckla metoder och arbetssätt i nätkoncessionsprocessen. Energimarknadsinspektionen får även i uppdrag att skapa en plattform för dialog om de delar av elmarknadens regelverk som avser anslutning, abonnemangsökning och flexibilitet. Dialogen ska genomföras med berörda aktörer i Norrbotten, Västerbotten, Västra Götaland, Skåne och Gotlands län. Syftet med uppdraget är bland annat att Energimarknadsinspektionen ska främja att flexibilitet kan integreras i relevanta projekt, utifrån den industriella omställningen i länen, så att anslutning till elnätet eller abonnemangsökning sker mer effektivt.
