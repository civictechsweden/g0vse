# Utredning föreslår att hemliga tvångsmedel ska kunna användas mot barn under 15 år

Den grova organiserade brottsligheten tränger allt djupare ner i åldrarna, och det blir vanligare att barn och unga dras in i kriminalitet eller utnyttjas av de kriminella gängen. De brottsbekämpande myndigheterna vittnar om att allt fler barn och unga involveras i brottslig verksamhet och blir utförare för allt grövre brott, som våldsbrott och skjutningar.

–  Mot bakgrund av samhällsutvecklingen vill regeringen ge de brottsbekämpande myndigheterna bättre förutsättningar att förhindra, utreda och lagföra de brott som begås av barn och unga personer. De här förslagen är ett viktigt led i att uppnå detta. Det handlar inte minst om att komma åt beställarna och skydda barn från allvarlig brottslighet, säger justitieminister Gunnar Strömmer.

Utredningen föreslår att de brottsbekämpande myndigheterna ska ges utökade möjligheter att använda tvångsmedel mot barn i flera avseenden. Bland annat föreslås:

* en möjlighet att använda hemliga tvångsmedel mot brottsmisstänkta barn under 15 år, vilket inte är tillåtet i dag.
* att polisen får hålla kvar brottsmisstänkta barn i fler fall och under längre tid än i dag, både i brottsutredande syfte och för att skyndsamt kunna överlämna barnet till föräldrar, annan vårdnadshavare, en tjänsteman inom socialtjänsten eller någon annan lämplig vuxen person.
* utökade möjligheter att använda vissa andra tvångsmedel mot barn under 15 år, som till exempel husrannsakan och kroppsvisitation.

Utöver dessa frågor lämnar utredningen också förslag kring användningen av biometriska uppgifter när det gäller barn under 15 år.

Särskild utredare har varit Gunnel Lindberg.
