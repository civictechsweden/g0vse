# 600 miljoner till life science och hälsa i regeringens forsknings- och innovationsproposition

– Life science och kliniska prövningar är hjärtat i vårt arbete för att förstå, behandla och förebygga sjukdomar. Det är avgörande för en bättre sjukvård för patienter. Sverige ska fortsätta vara en ledande life science nation och med nya medel kan vi bygga vidare på vårt lands bevisade förmåga att leverera vetenskaplig och teknisk excellens, säger energi- och näringsminister Ebba Busch.

I dag har utbildningsminister Johan Pehrson bjudit in till möte med regeringens rådgivande grupp för life science för att diskutera de aviserade satsningarna inom framför allt life science-området.

– Nu går vi från ord till handling med en satsning på cirka 600 miljoner kronor på life science och hälsa. Forskning inom medicin och hälsa är avgörande för en effektiv och kvalitativ vård. Den fria grundforskningen lägger basen för att möta framtidens hälsoutmaningar, säger utbildningsminister Johan Pehrson.

– Genom forskningspropositionen säkrar vi stöd till forskning när det gäller vår tids största hälsoutmaningar, såsom antibiotikaresistens och psykisk ohälsa. Vi skapar också förutsättningar för att Sverige ska kunna bli ledande i personanpassad prevention, diagnostik och behandling. Det är viktigt för en långsiktigt hållbar hälso- och sjukvård, men skapar framför allt helt nya möjligheter till hälsa för den enskilda människan, säger socialminister Jakob Forssmed.

– Vi har som mål att Sverige ska vara ett föregångsland när det kommer till precisionsmedicin. Därför är satsningen på detta ett utpekat fokusområde. Vården för kvinnor har länge varit eftersatt, och den behöver utvecklas för att bli personcentrerad, jämlik och tillgänglig, så även satsningen inom detta område är väldigt viktig, säger sjukvårdsminister Acko Ankarberg Johansson.

Flera av satsningarna i forsknings- och innovationspropositionen knyter an till de uppdaterade målsättningarna i den nationella life science-strategin som presenterades den 7 november 2024.

* Precisionsmedicin är ett fokusområde i propositionen med en tudelad satsning på grundforskning- och tillämpad forskning, där Vetenskapsrådet och Vinnova bidrar med varsin del. På Vinnova inrättas ett program för avancerad life science. Syfte är att stärka samarbetet och stödja den strategiska utvecklingen av ekosystemet för life science.
* Den kliniska behandlingsforskningen förstärks, liksom de nationella forskningsprogrammen om antibiotikaresistens och psykisk hälsa.
* För att stärka forskningen om kvinnors hälsa och sjukdomar genomförs en satsning med fokus på sjukdomar och tillstånd som är unika för eller vanligare bland kvinnor. Exempel på sådana sjukdomar och tillstånd är endometrios, migrän och klimakteriebesvär samt gravidas hälsa och en jämlik förlossningsvård, inklusive eftervård.
* Satsningar på forskning om metoder och arbetssätt inom demensområdet, särskilt inom områdena omvårdnad, socialt arbete och stöd i det dagliga livet ska också förstärkas. Forskning i primärvården och forskning och utveckling för att stödja omställningen till en god och nära vård omfattas också.
* De båda satsningarna på psykiatriforskning och prevention och folkhälsa, som aviserades i den forskningspolitiska propositionen 2020, förlängs till 2028.

Även flera av de övriga satsningarna har stor betydelse för life science området: Avancerade forskningsinfrastrukturer som Max IV, ESS och SciLifeLab, liksom biobanker, är en förutsättning för att bedriva internationellt konkurrenskraftig forskning inom området. Banbrytande och strategisk teknik, och dess applikationer, är viktiga oavsett sektor. Det aviserade excellensklustret för AI, med en strategisk satsning på hälsa, life science och AI kommer att vara av stor betydelse för life science-området i stort.
