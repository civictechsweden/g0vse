# Regeringen fortsätter satsa på forskning om hållbart samhällsbyggande samt landsbygder och regional utveckling

Forskning om hållbart samhällsbyggande bidrar till att stärka och tydliggöra regionernas och landsbygdernas förutsättningar för en hållbar utveckling och tillväxt. Det behövs förbättrad samverkan mellan aktörer som forskar om landsbygdsutveckling och regional utveckling.

– Det behövs mer kunskap om vad som krävs för att bo, leva, verka och arbeta hållbart i hela landet. Vi behöver även fokusera mer på hur landsbygdernas värden kan tillvaratas och utvecklas, säger landsbygdsminister Peter Kullgren.

 Satsningen förväntas ge ökad kunskap om nya material och resurseffektivitet i byggsektorn samt om den byggda miljöns utformning för trygghet. Forskning om ökad resiliens för viktiga samhällsfunktioner i hela landet ingår också.

– Forskning, innovationer och ny teknik är avgörande för att förenkla och effektivisera samhällsbyggnadsprocessen. Förstärkningen av programmet hållbart samhällsbyggande kommer innebära mer kunskap kring utvecklingen i landsbygder, regioner och städer, nya material och resurseffektivitet, det brottsförebyggande arbetets betydelse för samhällsplaneringen samt robust infrastruktur, säger infrastruktur- och bostadsminister Andreas Carlson.

Till det nationella forskningsprogrammet om hållbart samhällsbyggande avsätts 4 miljoner kronor 2025, 5 miljoner kronor 2026, 7 miljoner kronor 2027 och 9 miljoner kronor 2028 för landsbygdsutveckling och regional utveckling. Av detta går 4 miljoner kronor per år till Sveriges lantbruksuniversitets (SLU) arbete med att samordna forskning om landsbygder och regional utveckling. Dessutom avsätts för samhällsplaneringsfrågor ytterligare 3 miljoner kronor 2026, 5 miljoner kronor 2027 och 15 miljoner kronor 2028.
