# Uppdrag om tillsyn och sanktionsavgifter inom arbetslivet

De senaste åren har visat en oroväckande utveckling på den svenska arbetsmarknaden. Antalet dödsolyckor i arbetet har ökat och förra året var det dödligaste sedan 2008. Under 2023 omkom totalt 63 personer till följd av arbetsolyckor. Med bakgrund av detta vill Regeringen nu skärpa arbetsmiljöarbetet för att ingen ska behöva dö eller bli sjuk av sitt arbete.

## Förebygga dödsolyckor och arbetsolyckor

Regeringen ger Arbetsmiljöverket ett nytt återrapporteringskrav för att rapportera hur myndigheten arbetar med att bidra till att förebygga dödsolyckor och andra allvarliga arbetsolyckor. Myndigheten ska särskilt rapportera hur myndigheten arbetar med att utveckla regelverk, information och tillsyn för att ingen ska dö eller skadas till följd av sitt arbete.

## Träffsäker och riskbaserad tillsyn

Tillsyn är en central del för att kontrollera att arbetsmiljöreglerna följs. Tillsynen är också viktig för att upprätthålla skyddet för arbetstagarna och för rättvisa konkurrensförhållanden på arbetsmarknaden. Regeringen ger Arbetsmiljöverket i uppdrag att under perioden 2025–2028 bedriva ett utvecklingsarbete för en mer träffsäker och riskbaserad tillsyn. Syftet är bland annat att åstadkomma ett mer träffsäkert urval och att kunna följa upp och utvärdera tillsynsinsatser på ett sätt som inte är möjligt i dag.

## Utveckling av arbetet med sanktionsavgifter

Sanktionsavgifter inom arbetsmiljöområdet används för att främja en säker och hälsosam arbetsmiljö genom att skapa incitament så att arbetsgivare följer lagstiftningen. Regeringen ger nu Arbetsmiljöverket ett uppdrag om att bedriva ett utvecklingsarbete för att säkerställa enhetlighet och rättssäkerhet i tillämpningen av sanktionsavgifter samt för att inspektörerna ska ges förutsättningar att bedriva myndighetsutövning.
