# Kraftig förstärkning på den prehospitala akutsjukvården för personer med psykisk ohälsa och suicidalitet

En god och tillgänglig prehospital akutsjukvård för personer med psykisk ohälsa eller suicidalitet är en viktig faktor i arbetet för att minska antalet suicid och säkerställa att personer med psykisk ohälsa snabbt får tillgång till den hjälp som de behöver i akuta situationer. Sedan 2021 har det tagits ett antal initiativ för att förbättra den prehospitala vården för personer med psykisk ohälsa och suicidalitet och nu fortsätter och utvecklas det arbetet. För 2024 fördelades 64 miljoner kronor för området, vilket innebär att 2025 års satsning är en kraftig höjning.

– Att få hjälp och vård snabbt när man är i en akut psykisk kris är en mycket viktig del av samhällets stöd till människor med psykisk ohälsa. Det bidrar inte bara till att skapa trygghet i svåra situationer utan också till att minska risken för suicid vilket är en mycket prioriterad fråga för regeringen, säger socialminister Jakob Forssmed.

Den prehospitala akutsjukvården för personer med psykisk ohälsa eller suicidalitet berör patienter med psykiatrisk problematik som behöver akut sjukvård utanför sjukhus. Sådan vård ställer höga krav på kompetens, bemötande och samarbete mellan olika aktörer i larmsystemet.

Satsningen ska stimulera och främja effektiva regionala prehospitala akutsjukvårdslösningar som till exempel psykiatriambulanser, dvs. ambulanser som är särskilt utrustade för att ta hand om psykiatriska akutlarm, arbetssätt såsom mobila team, samt öka kompetens hos personalen.

Satsningen bygger på en överenskommelse mellan regeringen och Sverigedemokraterna.
