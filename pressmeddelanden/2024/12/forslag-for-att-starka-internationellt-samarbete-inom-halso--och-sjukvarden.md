# Förslag för att stärka internationellt samarbete inom hälso- och sjukvården

– Det är av yttersta vikt att vi har ett regelverk som stödjer internationellt samarbete inom hälso- och sjukvården. Detta stärker vår förmåga att hantera kriser och säkerställer att vi kan ge bästa möjliga vård även i svåra situationer, säger sjukvårdsminister Acko Ankarberg Johansson.

Utredningen har sett över lagstiftningen och lämnar nu förslag på nödvändiga förändringar i den för att underlätta för både civil och militär utländsk vårdpersonal att verka i Sverige. Utredningen föreslår också vissa bestämmelser som ska möjliggöra för internationellt samarbete för svenska vårdgivare i andra länder.  I översikten har även möjligheterna för gränsöverskridande ambulanssjukvård och tillgången till läkemedel inom sjö- och luftfarten ingått.

Behovet av en sådan översyn har lyfts fram i flera tidigare utredningar och är särskilt viktigt i ljuset av Sveriges medlemskap i Nato och det ökade internationella samarbetet på säkerhets- och försvarsområdet.

Några av förslagen som presenteras i utredningen är att:

* möjliggöra utländska resurser genom att tillåta utländsk hälso- och sjukvårdspersonal att verka i Sverige under normalläge, kris och krig
* möjliggöra gränssamverkan inom ambulanssjukvården med nordiska länder
* möjliggöra införsel och utförsel av sjukvårdsprodukter och utrustning
* underlätta internationellt samarbete för svenska vårdgivare utomlands
* underlätta hantering av läkemedel inom sjö- och luftfart.

Förslagen kommer nu att granskas och beredas vidare inom Regeringskansliet.
