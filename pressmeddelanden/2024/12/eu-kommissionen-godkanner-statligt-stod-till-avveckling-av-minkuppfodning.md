# EU-kommissionen godkänner statligt stöd till avveckling av minkuppfödning

– Det här är ett stort steg framåt på vägen mot att få detta ekonomiska stöd på plats och äntligen kunna börja betala ut stödet till berörda företag, säger landsbygdsminister Peter Kullgren.

Regeringen har under året arbetat intensivt med att få det ekonomiska stödet på plats. Stödet ger minkföretag en möjlighet att avveckla sin verksamhet på ett ordnat sätt. Parallellt med att ta fram en förordning som anger stödets utformning har också en anmälan om statligt stöd till Europeiska kommissionen förberetts. Nu när stödet har godkänts kan regeringen färdigställa och fatta de beslut som krävs för att förordningen som reglerar stödet också ska komma på plats.

180 miljoner kronor är avsatta för stödet. Avsikten är att Jordbruksverket under 2025 ska kunna betala ut stöd till minkföretag efter genomförd avveckling.
