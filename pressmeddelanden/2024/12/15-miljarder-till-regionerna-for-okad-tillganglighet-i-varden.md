# 1,5 miljarder till regionerna för ökad tillgänglighet i vården

– Sverige ska erbjuda en god vård i tid och en jämlik vård i hela landet. Att satsa på ökad tillgänglighet är avgörande för att säkerställa att alla patienter får den vård de behöver, säger sjukvårdsminister Acko Ankarberg Johansson.

Totalt har regeringen avsatt 2,9 miljarder kronor för ändamålet. Tidigare har totalt 1,4 miljarder kronor betalats ut till regionerna. Av dessa betalades 142 miljoner kronor ut till regionerna i augusti, utifrån uppfyllda krav för väntetider inom barn- och ungdomspsykiatrin (BUP) under februari–juni 2024.

– Vi satsar nu mer än någonsin tidigare på att öka tillgängligheten till barn- och ungdomspsykiatrin. Den prestationsbaserade ersättningen är en del i arbetet för att fler barn ska få vård i tid, säger socialminister Jakob Forssmed.

– Väntan på julafton kan kännas oändlig för ett barn, hur många evigheter är då inte väntan på en BUP-tid man aldrig får? Jag kan inte tänka mig bättre investerade pengar än stöd till de barnen, säger Lina Nordquist, sjukvårdspolitisk talesperson och gruppledare för Liberalerna.

Totalt 1,5 miljarder kronor fördelas nu till regionerna baserat på kraven i överenskommelsen. Av dessa rör drygt 300 miljoner prestationer för väntetider specifikt inom BUP. Resterande 1,2 miljarder kronor rör väntetiderna i hälso- och sjukvården i stort. För den delen av utbetalningen bedömer Socialstyrelsen, som har regeringens uppdrag att följa upp överenskommelsen, att samtliga regioner uppfyller kraven.
