# Energimyndigheten ska utreda möjligheten att avsluta elcertifikatsystemet i förtid

Elcertifikatsystemet infördes i Sverige 2003 och sedan 2012 har Sverige och Norge en gemensam elcertifikatmarknad, vilket innebär att handel kan ske över landsgränserna. Systemet har som syfte att främja utbyggnaden av förnybar elproduktion på ett kostnadseffektivt sätt genom att vara ett marknadsbaserat stödsystem med tydliga och förutsägbara processer för marknadsaktörerna. Genom systemet får förnybar elproduktion, till exempel vindkraft, vattenkraft och solenergi, ett elcertifikat av staten för varje producerad megawattimme. Elproducenten kan sedan sälja elcertifikaten på en öppen marknad, vilket ger en extra intäkt till den förnybara elproduktionen utöver den vanliga elförsäljningen.

Målet om 46,4 TWh ny förnybar elproduktion till 2030 uppnåddes i förtid, redan 2021. Därför beslutade riksdagen att systemet skulle avslutas 2035 och införde ett stoppdatum för nya anläggningar. Det innebär att anläggningar som är tagna i drift efter 2021 inte tilldelas elcertifikat. Eftersom målet med systemet är uppnått och flera aktörer inom systemet upprepade gånger har uttryckt önskemål om att avsluta systemet i förtid bedömer regeringen att det finns skäl att utreda förutsättningarna för att avsluta systemet tidigare än 2035. Detta inte minst för att minska den administrativa bördan för aktörerna.

– Elcertifikatsystemet uppnådde sitt mål för flera år sedan och har därmed uppfyllt sitt syfte. Systemet har i dag mycket begränsad påverkan på om det byggs elproduktion i Sverige, samtidigt som det innebär administrativa kostnader. Det är därför dags att se över om systemet bör avslutas i förtid, säger energi- och näringsminister Ebba Busch.

I uppdraget ingår att Energimyndigheten ska analysera när och hur ett tidigarelagt avslut av systemet kan ske. Myndigheten ska även, om möjligt, redovisa för- och nackdelar med olika möjliga tillvägagångssätt.

Den norska energimyndigheten NVE har fått ett motsvarande uppdrag och myndigheterna ska föra dialog under uppdraget.

Uppdraget ska redovisas senast den 31 oktober 2025.
