# Johan Pehrson och Lotta Edholm kommenterar förbättrade matematikkunskaper

TIMSS undersöker kunskaper i och attityder till matematik och naturvetenskap i årskurs 4 och 8. Resultatet som presenterades av Skolverket visade att svenska elever utvecklats positivt i matematik jämfört med 2019. För naturvetenskap är resultatet oförändrat. Sverige ligger lite över snittet i OECD förutom i matematik i årskurs 4 där Sverige ligger på snittet.

Även om trenden i TIMSS totalt sett är uppåtgående i matematik och stillastående i naturvetenskap, visade PISA-studien 2022 en negativ trend i vilket ger en splittrad bild av svenska elevers kunskaper. Det gör det extra viktigt att följa utvecklingen över tid.

– Dagens resultat är ett gott besked med besk eftersmak. Vi ser visserligen en uppgång i matematik, men också att resultaten mellan olika elevgrupper dras isär allt mer. I en nordisk jämförelse är Sverige det land som har störst skillnader mellan elevgrupper utifrån hemresurser och det måste vi ta på största allvar, säger utbildningsminister Johan Pehrson.

## Elever som upplever bristande studiero presterar sämre

TIMSS visar också att elever presterar sämre om de upplever otrygghet och brist på studiero. Resultatet visar stora skillnader mellan elever som går på skolor där studieron är god jämfört med skolor med bristande studiero.

– TIMSS-resultaten sätter ljuset på hur viktig regeringens inriktning för skolpolitiken är – skolan måste tillbaka till grunderna och i större utsträckning fokusera på fakta och undervisningsmetoder som har vetenskapligt stöd. Regeringen har vidtagit flera viktiga åtgärder för att öka elevers kunskaper och tryggheten och studieron i skolan, och det arbetet fortsätter, säger skolminister Lotta Edholm.

Läs hela rapporten på Skolverkets webbplats, genom länken under genvägar.
