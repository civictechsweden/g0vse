# Överenskommelse mellan regeringen och SKR om en långsiktigt hållbar socialtjänst

Socialtjänstlagen är den lag som lägger grunden för socialtjänstens verksamheter. Det omfattar socialtjänstens funktionshindersomsorg, individ- och familjeomsorg, familjerätt, och äldreomsorg. Varje kommun ansvarar för socialtjänsten inom sitt område.

Regeringen har i lagrådsremissen En förebyggande socialtjänstlag – för ökade rättigheter, skyldigheter och möjligheter (S2024/01345) lämnat förslag till en ny socialtjänstlag. Syftet är att skapa en mer förebyggande, lätt tillgänglig, och kunskapsbaserad socialtjänst. Den nya socialtjänstlagen föreslås träda i kraft den 1 juli 2025.

Regeringen och SKR ingår nu en överenskommelse för att stödja kommunerna i deras uppdrag kopplat till den nya socialtjänstlagen.

– Målet med den nya socialtjänstlagen är att socialtjänsten ska arbeta förebyggande, vara mer lättillgänglig och erbjuda kunskapsbaserade insatser. Allt för att kunna hjälpa människor i behov på ett bättre sätt. Att stötta kommunerna i detta viktiga uppdrag är betydande för att vi ska se effektiva resultat. Därför är denna överenskommelse vi nu ingår med SKR så viktig, säger socialtjänstminister Camilla Waltersson Grönvall.

– Nya socialtjänstlagen är efterlängtad och ger socialtjänsten bättre möjligheter att arbeta förebyggande och blir mer tillgänglig för invånarna. Men det kommer krävas nytänkande, uthållighet och ett långsiktigt nationellt stöd för att ställa om. Med överenskommelsen kan vi stärka stödet till kommuner att ställa om, säger Erik Pelling, ordförande i SKR:s beredning för socialtjänst och individ- och familjeomsorg.

Parterna är överens om att SKR ska stödja socialtjänstens omställning genom att främja:

* kommunernas strategiska arbete inklusive utveckling av ledning, styrning, uppföljning och intern samverkan samt former för socialnämndens medverkan i samhällsplaneringen,
* utveckling och spridning av lätt tillgängliga och förebyggande insatser och arbetssätt som bygger på bästa tillgängliga kunskap inklusive för personer med funktionsnedsättningar,
* stödja pågående utvecklingsarbeten på nationell nivå och strukturer för att stödja socialtjänsten inom det brottsförebyggande området,
* samverkan med förskola och skola, såväl kommunala som enskilda huvudmän, samt hälso- och sjukvården samt avtalssamverkan mellan kommuner,
* erfarenhetsutbyte och gemensamt lärande mellan kommuner, inklusive i frågor om digitalisering samt verka för uppföljning och analyser som är år av intresse för flera kommuner,
* erfarenhets- och kunskapsutbyte mellan kommunerna i frågor om bemötande av personer som påverkats av extremistiska miljöer,
* utvecklingen av regionala samverkans- och stödstrukturer som stödfunktioner för en kunskapsbaserad socialtjänst,
* kommuners delaktighet i dialogen med statliga myndigheter om utveckling och tillämpning av kunskapsstöd,
* kommuners arbete med uppdrag till idéburna aktörer som utförare av socialtjänstinsatser och samverkan med sådana aktörer.

SKR ska lämna en verksamhetsrapport till Regeringskansliet senast den 31 mars 2026. I redovisningen ska barnrätts-, funktionshinders- och jämställdhetsperspektivet belysas.

Överenskommelsen för 2025 omfattar totalt 20 000 000 kronor som betalas ut till SKR.
