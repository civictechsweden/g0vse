# Sverige samarbetar med USA för att motverka otillbörlig informationspåverkan och spridning av desinformation

– Otillbörlig informationspåverkan och desinformation som sprids av främmande makt utgör hot mot våra demokratiska samhällen. Det handlar om att skapa misstro mot varandra, säger utrikesminister Maria Malmer Stenergard.

Otillbörlig informationspåverkan är en säkerhetshotande verksamhet där främmande makt utnyttjar samhällets sårbarheter och konfliktytor för att uppnå sina mål. Regeringen och svenska myndigheter arbetar aktivt för att möta dessa hot och för att bygga motståndskraft mot att desinformation om Sverige får fäste. Internationellt samarbete och utbyte av erfarenheter om hur man bäst motverkar dessa säkerhetshot och stärker motståndskraften är ytterst angeläget.

– Det är en prioriterad fråga för regeringen att aktivt arbeta för att motverka dessa säkerhetshot. Påverkanskampanjer har i dagens alltmer sammankopplade värld inga gränser och samförståndsavtalet med USA utgör en viktig plattform för närmare internationellt samarbete på området, säger utrikesminister Maria Malmer Stenergard.

Sverige deltar i flertalet internationella nätverk inom otillbörlig informationspåverkan och har ett nära samarbete med våra nordiska grannar och EU i dessa frågor. Sverige deltar även som observatör till G7 Rapid Response Mechanism.
