# Regeringen beslutar om nödåtgärder mot en ny invasiv främmande plattmask

Plattmasken är ett rovdjur och om den sprids och etablerar sig i Sverige kan det innebära allvarliga konsekvenser. Detta kan påverka nedbrytningsprocesser i marken vilket i sin tur leder till sämre förutsättningar för lantbruket och trädgårdsodlingen.

De första fynden av plattmasken gjordes enligt länsstyrelsen i Skåne den 7 november. Naturvårdsverket inkom den 21 november med en hemställan till regeringen med förslag om nödåtgärder.

Regeringsbeslutet innebär i korthet att det blir otillåtet att hålla eller föda upp arten, även om det sker i sluten förvaring, att använda eller utbyta arten, och att släppa ut den i miljön.

Plattmasken Obama nungara har sin hemvist i södra Sydamerika och den har etablerat sig i flera länder inom EU. De fynd som påträffats i Sverige har gjorts på några plantskolor i Skåne och i en stadsplantering i Malmö. I alla fallen så kan fynden härledas till växtmaterial som importerats från en plantskola i Tyskland.

Arten är föreslagen att tas med på EU:s gemensamma förteckning över invasiva främmande arter. Eftersom den inte redan finns med på förteckningen så gäller inte bestämmelserna i EU:s förordning över invasiva främmande arter och det har därför inte varit möjligt för våra myndigheter att besluta om bekämpningsinsatser mot arten. Med dagens regeringsbeslut kan sådana insatser utföras.

Förordningsändringarna träder i kraft 7 januari 2025.
