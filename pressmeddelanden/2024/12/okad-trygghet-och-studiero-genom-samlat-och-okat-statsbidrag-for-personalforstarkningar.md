# Ökad trygghet och studiero genom samlat och ökat statsbidrag för personalförstärkningar

– I alltför många klassrum är det så stökigt att eleverna inte kan koncentrera sig på undervisningen. Det drabbar såväl elever som lärare. Nu behövs krafttag för att öka elevers kunskaper och tryggheten och studieron i skolan. Därför har regeringen fattat beslut om ett nytt samlat statsbidrag för personalförstärkningar som bland annat syftar till att ge lärare stöd i deras viktiga arbete, säger skolminister Lotta Edholm.

– Nu stärker vi förutsättningarna för fler elever att lyckas i skolan. Det är ett viktigt steg i att förbättra varje barns livschanser och för att förebygga psykisk ohälsa, utanförskap och kriminalitet, säger kulturminister Parisa Liljestrand.

– Många elever har i dag behov av specialundervisning som ges av speciallärare. Det kan exempelvis handla om behov av extra färdighetsträning – enskilt eller i mindre undervisningsgrupp. Därför är det viktigt att huvudmännen har möjlighet att anställa speciallärare, säger Mathias Bengtsson, utbildningspolitisk talesperson, Kristdemokraterna.

– Det är en helt ohållbar situation, som måste vändas. Detta drabbar inte bara eleverna, utan även lärare. Arbetsmiljöverkets statistik visar att antalet anmälningar om hot och våld i grund- och gymnasieskolan har ökat med drygt 150 procent senaste tio åren, säger Patrick Reslow, skolpolitisk talesperson, Sverigedemokraterna.

För att stärka huvudmännens förutsättningar att öka tryggheten och studieron i skolan, avlasta lärare och bättre kunna möta elevernas behov av stöd har regeringen beslutat om ett samlat statsbidrag för personalförstärkningar. Genom att nu slå ihop statsbidraget för personalkostnader för speciallärare och speciallärare i särskilda undervisningsgrupper, statsbidraget för personalkostnader inom elevhälsan samt från och med 2026 även inkludera statsbidraget för lärarassistenter skapas ett nytt samlat statsbidrag. Syftet är att underlätta huvudmännens administrativa arbete med statsbidragen genom att minska antalet riktade statsbidrag.

I budgeten för 2025 föreslog regeringen att det sammanslagna statsbidraget förstärks med 850 miljoner kronor, vilket innebär att det totalt föreslås uppgå till cirka 1,7 miljarder kronor. Regeringen har nu även beslutat att 250 miljoner av dessa avsätts särskilt till läraravlastande personal med relevant utbildning för arbetsuppgifter som huvudsakligen bidrar till ökad trygghet och studiero. Sådana arbetsuppgifter kan till exempel vara att skapa lugn och ro i och utanför klassrummen eller rastverksamhet. Ett annat exempel är att ta hand om elever som har blivit utvisade från klassrummet. Detta innebär att lärare i större utsträckning kan ägna sig åt sitt kärnuppdrag, det vill säga undervisningen.
