# Arbetsförmedlingen ska förbättra förutsättningarna för personer med funktionsnedsättning att komma i arbete

För att fler personer med funktionsnedsättning ska kunna få en anställning behöver arbetsgivare få ökad kännedom om vilka stödinsatser som finns tillgängliga hos Arbetsförmedlingen. Arbetsförmedlingen ska därför genomföra särskilda informationsinsatser för att öka denna kännedom och kunskap hos arbetsgivare. Det framgår av Arbetsförmedlingens regleringsbrev för 2025.

– Arbetsmarknaden måste bli bättre på att tillvarata potentialen hos personer med funktionsnedsättning. Det är därför viktigt att kunskapen hos arbetsgivarna ökar, säger arbetsmarknads- och integrationsminister Mats Persson.

Arbetsförmedlingen ska också fortsätta arbetet med att väsentligt korta den tid det tar att identifiera och registrera funktionsnedsättningar som medför nedsatt arbetsförmåga. Det ska göra att rätt stöd kan sättas in tidigare. Dessutom ska Arbetsförmedlingen fortsätta att anvisa personer med funktionsnedsättning som medför nedsatt arbetsförmåga som varit utan arbete länge till anställning med lönebidrag för utveckling hos Samhall.
