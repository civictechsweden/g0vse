# Regeringen förlänger Adoptionskommissionens utredningstid

– Vi måste säkerställa att alla internationella adoptioner sker på ett rättssäkert och etiskt sätt. Det är därför av vikt att Adoptionskommissionens utredning får tillräckligt med tid för att fullfölja sitt omfattande, och ofta komplexa, uppdrag på bästa möjliga sätt, säger socialtjänstminister Camilla Waltersson Grönvall.

Adoptionskommissionen utreder förekomsten och omfattningen av oegentligheter i Sveriges internationella adoptionsverksamhet, vad olika aktörer känt till om oegentligheter och hur de agerat när de fått information om oegentligheter. Utredningen granskar både adoptioner som skett genom adoptionsorganisationer och adoptioner som skett vid sidan av organisationerna, så kallade enskilda adoptioner.

Genom tilläggsdirektivet förlängs utredningstiden till den 2 juni 2025.
