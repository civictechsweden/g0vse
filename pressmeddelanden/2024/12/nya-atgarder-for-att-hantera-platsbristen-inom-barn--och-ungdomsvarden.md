# Nya åtgärder för att hantera platsbristen inom barn- och ungdomsvården

– Alla barn och unga inom den svenska barn- och ungdomsvården ska ha rätt till en trygg placering, som kan ge den vård, trygghet och säkerhet som krävs. I grunden är placerade barn och unga kommunernas ansvar, men i dagens ansträngda läge behöver vi arbeta tillsammans. Regeringen har därför för avsikt att ta ett större ansvar för att bidra till att platssituationen blir bättre, här och nu, säger socialtjänstminister Camilla Waltersson Grönvall.

För att hantera situationen här och nu arbetar regeringen med att ta ett större nationellt ansvar för frågan om placerade barn och unga. I grunden är det kommunernas ansvar men i detta ansträngda läge avser regeringen att ta ett större ansvar för att bidra till att platssituationen blir bättre. Syftet är att stödja kommunerna i arbetet med att hitta vårdplatser som möter barns och ungas behov. Inriktningen är att främja kommunernas samverkan för att underlätta arbetet när barn och unga placeras utanför det egna hemmet. För ändamålet avser regeringen att avsätta upp till 10 miljoner kronor. Regeringen kommer återkomma i närtid om utformningen av detta stöd.

Utöver det avser regeringen även att återkomma med uppdrag till en utredning för att åstadkomma mer ändamålsenliga och effektiva placeringar i den sociala barn- och ungdomsvården. Detta för att hantera situationen på längre sikt.

Regeringen arbetar även med flera åtgärder sedan tidigare, för att stärka den sociala barn- och ungdomsvården:

* En särskild utredare är tillsatt som analyserar hur en ökad differentiering av vården vid HVB bättre kan tillgodose barns och ungas individuella vårdbehov.
* Regeringen arbetar även vidare med de förslag som lämnades av Utredningen om barn och unga i samhällsvård (SOU 2023:66). Förslagen syftar bl.a. till att öka kvaliteten i familjehemsvården och att stärka vårdkedjan.
* I budgetpropositionen för 2025 har regeringen föreslagit en kraftig ökning av Statens institutionsstyrelses (SiS) anslag för att ge myndigheten förutsättningar att skapa fler platser.
* Regeringen har beslutat om att inrätta en samverkansstruktur med flertalet myndigheter och aktörer, på nationell, regional och lokal nivå, för ett sammanhållet arbete med barn och unga som riskerar att begå eller begår grova brott (det s.k. BoB-uppdraget).
* I början av 2024 gav regeringen IVO i uppdrag att stärka och utveckla sitt arbete med att förebygga och motverka välfärdsbrottslighet och förekomsten av oseriösa aktörer inom omsorgen.
* Regeringen har under hösten 2024 gett IVO ett uppdrag att ytterligare stärka tillsynen av HVB och stödboenden som tar emot barn och unga.
* 2026 träder ungdomsfängelser i kraft för att i Kriminalvårdens regi hantera de allra grövsta ungdomsbrottslingarna.
