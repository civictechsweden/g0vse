# Utredning föreslår auktionssystem för havsbaserad vindkraft

Uppdraget till utredningen har varit att föreslå en mer effektiv och tydlig ordning för miljöprövning av havsbaserad vindkraft. Utredningen föreslår nu att Sverige ska övergå till ett auktionssystem för vindkraft till havs, likt de flesta av Sveriges grannländer i norra Europa. Med ett auktionssystem kan staten i ett tidigt skede peka ut områden där det är lämpligt och önskvärt att bygga ut vindkraften utifrån de samlade intressena i havet.

- Det ska vara tydliga och effektiva processer för den som ansöker om att bygga havsvind. Ett auktionssystem där staten pekar ut områden för vindkraft till havs förenklar och snabbar på processerna. Nu ser vi fram emot remissinstansernas synpunkter på utredarens förslag, säger klimat- och miljöminister Romina Pourmokhtari.

Enligt förslaget ska också den projektör som vinner en auktion kunna ges ensamrätt till etablering av vindkraft i ett område. Den projektering som genomförs kan då ske under väsentligt lägre tillståndsrisker, men under åtagande att faktiskt förverkliga projektet. En sådan ordning kan både förbättra förutsättningarna för energi- och elnätsplanering och för miljöhänsyn vid exploatering av havet för vindkraft.

Utredningens betänkande kommer nu att analyseras och beredas vidare inom Regeringskansliet.
