# Förslag att senarelägga delar av anslutningen till nationella läkemedelslistan

– Den nationella läkemedelslistan är en viktig reform för att öka patientsäkerheten och effektivisera vården. Förslaget om ändring i lagen gör att vi fortfarande kan gå vidare med implementeringen men på ett mer patientsäkert sätt, säger sjukvårdsminister Acko Ankarberg Johansson.

Flera stora regioner, såsom Västra Götalandsregionen och Region Skåne, byter för närvarande ut sina vårdinformationssystem och implementerar samtidigt den nationella läkemedelslistan. Bytena har dock medfört problem och förseningar, vilket innebär att de inte kommer att vara klara till den 1 december 2025 när den nya lagen träder i kraft. Regionerna säkerställer nu att alla vårdinformationssystem ska klara av vissa funktionaliteter i den nationella läkemedelslistan vilket gör att vården kommer att kunna använda systemet mer redan nu. Andra funktionaliteter kommer dock inte att kunna implementeras i tid i flera regioner.

E-hälsomyndigheten har därför tagit fram en lösning för att kunna ta emot e-recept trots att vården inte har en direkt uppkoppling mot nationella läkemedelslistan. Detta för att inte äventyra patientsäkerheten. Det kräver dock en delvis ändring av lagen om läkemedelslistan. Regeringen skickar därför nu förslag till en sådan lagändring på remiss.
