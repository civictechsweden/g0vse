# Ny satsning för att följa upp elever med funktionsnedsättning

– Vi behöver mer kunskap om barn och elever med funktionsnedsättningar i skolan. Det saknas i dag en samlad bild på nationell nivå, och utan sådan kunskap blir det svårare att veta hur det går för eleverna och vilka insatser de får. Därför är det här uppdraget så viktigt, säger skolminister Lotta Edholm.

Regeringen vill undersöka förutsättningarna för att samköra uppgifter från Skolverket om kunskapsresultat och förekomsten av stödåtgärder i skolväsendet med uppgifter från Socialstyrelsens patientregister. Det handlar bland annat om kunskapsresultat, hur många som blir behöriga till vidare studier eller vilka stödåtgärder eleven har fått. En första samkörning skulle kunna påbörjas under 2026.

För att förbereda och genomföra samkörningen får Skolverket och Socialstyrelsen en halv miljon kronor var för 2025. Från och med 2026 beräknas anslaget öka till två miljoner kronor.
