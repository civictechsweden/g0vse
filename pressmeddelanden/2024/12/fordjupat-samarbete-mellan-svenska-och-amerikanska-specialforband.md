# Fördjupat samarbete mellan svenska och amerikanska specialförband

– Det nuvarande säkerhetsläget innebär att vikten av samarbete har ökat. USA är en viktig partner för Sverige och specialförbanden utgör en viktig resurs för att kunna möta utvecklingen i vårt närområde. Avsiktsförklaringen kommer att ytterligare förstärka de redan goda relationerna till USA och möjliggöra ett fördjupat samarbete, säger försvarsminister Pål Jonson.

– Samarbete är vår största kollektiva tillgång. Avsiktsförklaringen är ännu ett viktigt steg i den djupgående relationen mellan USA och Sverige och gör att vi kan stärka vårt partnerskap, möta regionala utmaningar, hantera provokationer och främja vår gemensamma säkerhet, säger Christopher P. Maier, Assistant Secretary of Defense for Special Operations and Low-Intensity Conflict.

Specialförbanden är en militärstrategisk resurs som verkar i fred, kris och krig för avskräckning och försvar och för att skydda svenska säkerhetspolitiska intressen nationellt och internationellt.

Sverige har samarbetat med USA:s specialförband tidigare, bland annat i övningar. I oktober 2021 genomfördes en större gemensam specialförbandsövning på Gotland, som bland annat omfattade inflygning och gruppering av det amerikanska artilleriraketsystemet HIMARS (High Mobility Artillery Rocket System) utanför Visby.

Avsiktsförklaringen är ännu ett steg mot ett fortsatt fördjupat samarbete mellan USA och Sverige. Under 2023 har ett försvarsavtal (DCA) och ett delstatligt partnerskapsprogram (SPP) med nationalgardet i New York undertecknats. Detta kommer att förstärka Sveriges nationella och kollektiva försvar.
