# Paulina Brandberg deltar på EPSCO i Bryssel

På agendan står ett beslut om det så kallade praktikantdirektivet. Syftet med förslaget är att förbättra och stärka efterlevnaden av arbetsvillkor för praktikanter och att motverka att praktik används när det egentligen är fråga om ett anställningsförhållande. Förslaget ställer även krav på att medlemsstaterna, i enlighet med nationell rätt och praxis, ska motverka att praktik används på ett felaktigt sätt. Regeringen ställer sig bakom förslaget.

Under mötet hålls en diskussion om den europeiska planeringsterminen med fokus på sysselsättnings- och socialpolitiska prioriteringar. Regeringen kommer att lyfta fram att initiativ och åtgärder på området ska bidra till att stärka Europas konkurrenskraft. En central utgångspunkt för regeringen är fördelningen av befogenheter mellan EU och medlemsstaterna när det gäller frågor som arbetsmarknad, sociala frågor och skatte-och utbildningsområdet. Det är viktigt för regeringen att medlemsstaterna ges utrymme för att utforma reformer utifrån nationell kontext.

På mötet ska Rådet anta riktlinjer för medlemsstaternas sysselsättningspolitik. Förslaget innebär uppdateringar om bland annat mer fokus på utbildning, nya teknologier samt på arbetskrafts- och kompetensbrist. Regeringen godkänner och ställer sig bakom förslaget.

Under resan till Bryssel träffar Paulina Brandberg även den nya EU-kommissionens vice-president för människor, färdigheter och beredskap Roxana Minzatu samt kommissionären för beredskap, krishantering och jämlikhet Hadja Lahbib.
