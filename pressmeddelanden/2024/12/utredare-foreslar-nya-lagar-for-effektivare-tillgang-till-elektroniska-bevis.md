# Utredare föreslår nya lagar för effektivare tillgång till elektroniska bevis

Under det svenska EU-ordförandeskapet var Sverige drivande för att få på plats ett nytt regelverk som stärker brottsbekämpningens tillgång till elektroniska bevis. En utredare har nu presenterat förslag som syftar till att säkerställa att brottsbekämpande myndigheter kan utnyttja detta regelverk fullt ut. Förslagen innebär att åklagare och andra brottsbekämpande myndigheter kan vända sig direkt till tjänsteleverantörer i ett annat EU-land och begära ut elektroniska uppgifter som kan användas som bevisning. Det kan exempelvis handla om abonnemangsuppgifter eller textmeddelanden och bilder som skickas via tjänster som erbjuds av Apple, Meta och Google. Dessutom föreslås att svenska brottsbekämpande myndigheter ska kunna begära ut information om domäner och abonnemang från tjänsteleverantörer som befinner sig utanför EU.

– Med de här nya reglerna får våra brottsbekämpande myndigheter de verktyg de behöver för att snabbt få tillgång till viktig bevisning. Med de förslag som nu lämnas kommer svenska brottsbekämpande myndigheter att kunna agera snabbare och mer direkt – vilket kan vara avgörande för att driva brottsutredningar framåt. Därför är de här förslagen ett viktigt steg framåt i kampen mot den gränsöverskridande organiserade brottsligheten, säger justitieminister Gunnar Strömmer.

Särskild utredare har varit hovrättsrådet Ulf Wallentheim.

Förslagen föreslås träda i kraft den 18 augusti 2026.
