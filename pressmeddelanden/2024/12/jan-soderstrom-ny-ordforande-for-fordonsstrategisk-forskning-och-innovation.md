# Jan Söderström ny ordförande för Fordonsstrategisk forskning och innovation

– FFI har en viktig roll för konkurrenskraft, kompetensförsörjning och systemomställningen i fordonsindustrin. Det är glädjande att meddela att Jan Söderström blir ny ordförande för FFI. Hans kompetens och erfarenheter, inte minst från Ericsson och Silicon Valley, kommer att bidra till förnyelse och nya perspektiv. Jag vill även tacka Malin Persson för väl utfört arbete under sina fem år som ordförande och den utveckling av FFI som hon lett, säger energi- och näringsminister Ebba Busch.

FFI är ett avtalsreglerat program för samverkan mellan fordonsindustrin (AB Volvo, Scania CV AB, Volvo Car Group och FKG) och staten genom Vinnova, Energimyndigheten och Trafikverket. Programmet har pågått sedan 2009 och investerar cirka en miljard per år i forskning och innovation inom vägtransporter. Styrgruppen består av ledamöter från myndigheter och fordonsindustri.

– Jag är mycket tacksam för att få förtroendet att leda FFI. Det är ett viktigt program som gör skillnad och jag ser fram emot att axla rollen som ordförande, säger Jan Söderström.

Fordonsindustrin är central för både klimatomställningen och Sveriges ekonomi och konkurrenskraft. Svenska fordonsindustrin har stark ställning i EU och har förutsättningar att bli ledande i den gröna omställningen. Centrala förutsättningar för fordonsindustrins omställning och konkurrenskraft är att på kort och lång sikt investera i forskning och innovation samt att säkra kompetensförsörjning.
