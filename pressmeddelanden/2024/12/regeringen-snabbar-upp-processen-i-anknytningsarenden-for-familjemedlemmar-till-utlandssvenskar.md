# Regeringen snabbar upp processen i anknytningsärenden för familjemedlemmar till utlandssvenskar

Regeringen har beslutat att Migrationsverket ska införa ett nytt system för att effektivisera handläggningen av ansökningar om uppehållstillstånd för familjemedlemmar till utlandssvenskar. Handläggningstiderna för dessa ärenden har länge varit långa och omständliga, vilket har försvårat för svenska medborgare att återvända till Sverige med sina familjemedlemmar.

– Vi vill göra det enklare och snabbare för utlandssvenskar som vill återvända hem med sina familjer. Med ett nytt arbetssätt minskar vi byråkratin och ökar tryggheten för hemvändande familjer. Det är viktigt att vi skapar förutsättningar för att utlandssvenskar ska kunna återvända till Sverige utan onödiga hinder, säger migrationsminister Johan Forssell.

I regleringsbrevet för 2024 fick Migrationsverket i uppdrag att analysera och föreslå ett nytt arbetssätt för att effektivisera handläggningen. Migrationsverket redovisade sitt uppdrag den 9 september i år och har redan påbörjat arbetet med att förbättra processerna.

Migrationsverket ska senast den 1 november 2025 redovisa effekten av det nya uppdraget samt en plan för det fortsatta arbetet.
