# Sverige och Japan ingår nytt strategiskt partnerskap

- Sverige och Japan har starka vänskapsband. Våra diplomatiska relationer sträcker sig över 150 år bakåt i tiden. Det strategiska partnerskapet mellan Sverige och Japan tar relationen mellan våra länder till en ny nivå, och banar väg för långsiktigt samarbete inom säkerhet och försvar, handel och investeringar samt forskning och innovation, säger statsminister Ulf Kristersson.

Partnerskapet offentliggjordes i samband med statsministerns besök i Japan. Resan är ett led i regeringens ambition att stärka relationerna med länder i den indopacifiska regionen och är en viktig del av förberedelserna inför Sveriges deltagande i Världsutställningen i Osaka 2025. Japan är Sveriges näst största exportmarknad och tredje största handelspartner i Asien.

Under besöket har även energi- och näringsminister Ebba Busch undertecknat ett bilateralt samförståndsavtal med sin japanska motsvarighet. Det avtalet syftar till att fördjupa Sveriges och Japans samarbete inom energi och innovation.
