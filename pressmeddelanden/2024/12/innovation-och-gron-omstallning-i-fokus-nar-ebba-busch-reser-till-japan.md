# Innovation och grön omställning i fokus när Ebba Busch reser till Japan

– Sverige och Japan är båda länder med en lång historia av teknologiskt avancerade, globala företag som har präglats av förändring och innovation. Näringslivets gröna omställning, fossilfri energi och ekonomisk säkerhet är frågor som förenar våra länder. Samtidigt är det frågor där det finns potential för stärkt samarbete och större erfarenhetsutbyte, säger energi- och näringsminister Ebba Busch.

Ebba Busch kommer bland annat att medverka i en panel på Sweden-Japan Sustainability Summit. Eventet, som samlar över 100 deltagare från privat och offentlig sektor, syftar till att påskynda den gröna omställningen genom att bland annat diskutera modeller för samarbete mellan staten och näringslivet. Ministern kommer även välkomsttala på mottagningen som anordnas efter eventet.

Ebba Busch står även värd för ett rundabordssamtal om batterier. Myndigheter, akademi, branschorganisationer och japanska nyckelaktörer i batterivärdekedjan deltar i samtalet. Japan är en ledande industrination som har flera betydande batteritillverkare.

Under resan träffar Ebba Busch Japans närings- och handelsminister Yoji Muto. Ministern kommer även delta i Ulf Kristerssons toppmöte med Japans premiärminister Shigeru Ishiba.

Statminister Ulf Kristersson leder den svenska delegationen där även försvarsminister Pål Jonson och bistånds- och utrikeshandelsminister Benjamin Dousa ingår. På resan deltar också en näringslivsdelegation med svenska företag.
