# Uppdrag om detaljplaner ska underlätta etablering av livsmedelsbutiker

– Kommunernas planering av markanvändningen har stor betydelse för handelns utveckling i en kommun. I dag finns det tydliga indikationer på att dagligvaruhandelns aktörer upplever svårigheter vid nyetablering, bland annat kopplat till markåtkomst och planläggning, säger infrastruktur- och bostadsminister Andreas Carlson.

I regleringsbrevet för 2025 får Boverket i uppdrag att analysera hur kommunerna har tillämpat den bestämmelse i plan- och bygglagen som under vissa förutsättningar ger kommunerna möjlighet att styra var olika typer av handel, till exempel livsmedelshandel, får etablera sig.

Boverket ska bedöma om det finns behov av ändring av bestämmelsen för att underlätta för etablering av livsmedelsbutiker. Myndigheten ska också analysera vilka konsekvenser en ändrad bestämmelse skulle få för bland annat näringslivet och för kommunernas möjligheter att bedriva en aktiv planering för handel. Boverket ska även ta fram nödvändiga författningsförslag.

Vid genomförandet av uppdraget ska Boverket inhämta synpunkter från Konkurrensverket.

Konkurrensverket har tidigare bland annat konstaterat att begränsad tillgång till butikslägen är en viktig anledning till den stora marknadskoncentrationen inom den svenska dagligvaruhandeln.

Boverket ska redovisa uppdraget senast den 1 mars 2026.
