# Positiva resultat inom cancervården

– Det är mycket positivt att alla regioner nu uppfyller inklusionsmålet för tredje året i rad. Det visar att arbetet för en mer jämlik cancervård fortsätter och att vi kan följa upp vården bättre. Det är också glädjande att uppfyllelsen av ledtidsmålet ökar för första gången sedan pandemin, säger sjukvårdsminister Acko Ankarberg Johansson.

När standardiserade vårdförlopp infördes i Sverige sattes två nationella mål: ett inklusionsmål och ett ledtidsmål. Inklusionsmålet innebär att 70 % av alla cancerpatienter ska utredas enligt ett SVF och ledtidsmålet innebär att 80 % av dessa utredningar ska ske inom de angivna ledtiderna.

Hösten 2022 uppnådde samtliga regioner för första gången inklusionsmålet. Målet uppfylldes även under 2023 och nu 2024. Därför får Kammarkollegiet i uppdrag att betala ut 182,5 miljoner kronor till regionerna för fortsatt arbete med SVF.

Den nationella måluppfyllelsen av ledtidsmålet var 40 % under 2023. Under första halvåret 2024 har uppfyllelsen ökat till 45 %, vilket är den högsta uppfyllelsen sedan covid 19-pandemin.

I november presenterades förslag på en uppdaterad nationell cancerstrategi för att ytterligare förbättra cancervården och öka överlevnaden. Förslaget inkluderar bland annat insatser för att stärka det hälsofrämjande arbetet, öka patientcentreringen och harmonisera SVF. Förslaget är på remiss till den 17 mars.
