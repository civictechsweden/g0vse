# Utredare lämnar förslag för att fler ska få möjlighet att äga sitt boende

– För att möta människors behov är det viktigt att det finns ett brett utbud av olika typer av bostäder som passar i olika skeden av livet. Inte minst är det angeläget att fler får möjlighet att äga sitt boende. Jag välkomnar utredningens förslag som nu kommer att skickas ut på remiss, säger infrastruktur- och bostadsminister Andreas Carlson.

I maj 2023 gav regeringen en utredare i uppdrag att föreslå en utvidgning av systemet med ägarlägenheter och en ny modell för hyrköp av bostäder. Syftet var att göra det möjligt för fler att äga sitt boende och att öka mångfalden av boendeformer. Utredare har varit chefsrådmannen Magnus Hermansson. Utredningen överlämnar nu sitt betänkande Fler vägar till att äga sitt boende.

Utredningen föreslår bland annat att det ska införas en ny lag som gör det möjligt att omvandla hyreslägenheter till ägarlägenheter. En omvandling ska kunna ske på fastighetsägarens initiativ. De som är hyresgäster vid tidpunkten för omvandlingen ska erbjudas att köpa sina lägenheter. Den hyresgäst som inte köper sin lägenhet ska rätt att bo kvar på i huvudsak samma villkor som tidigare, och ha förköpsrätt till lägenheten om fastighetsägaren senare säljer den.

I betänkandet föreslår utredningen även att det ska införas en ny modell för hyrköp av bostäder som ska regleras i en särskild lag. Ett hyrköpsavtal ska kunna ingås mellan en näringsidkare, hyrsäljaren, och en konsument, hyrköparen. Avtalet ska innehålla en option som ger hyrköparen en rätt att vid en senare tidpunkt köpa en viss bostad av hyrsäljaren. Hyrsäljaren ska samtidigt upplåta bostaden för nyttjande till hyrköparen under den tid som optionen gäller.

– Hyrköp innebär en möjlighet för den som hyr att på sikt kunna köpa sin bostad. Det innebär flexibilitet och kan göra det möjligt för fler att ta sig in på den ägda bostadsmarknaden. Det kan underlätta för unga personer eller andra som saknar kapital för att köpa en bostad direkt, säger infrastruktur- och bostadsminister Andreas Carlson.

Utredningen bygger på en överenskommelse mellan Sverigedemokraterna, Moderaterna, Kristdemokraterna och Liberalerna.
