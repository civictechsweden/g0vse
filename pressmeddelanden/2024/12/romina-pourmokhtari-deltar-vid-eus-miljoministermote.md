# Romina Pourmokhtari deltar vid EU:s miljöministermöte

Under dagen kommer ministrarna att hålla en riktlinjedebatt om kommissionens meddelande om ett europeiskt klimatmål för 2040, som publicerades den 6 februari 2024. Kommissionen har utifrån en konsekvensanalys rekommenderat ett mål om 90 procent nettominskning av utsläppen till 2040 jämfört med 1990, där 2040-målet väntas fungera som ett etappmål längs vägen mot EU:s mål om nettonollutsläpp senast år 2050. Kommissionens ordförande Ursula von der Leyen har vidare aviserat att kommissionen kommer att lägga fram detta som förslag till ändringen av den europeiska klimatlagen under 2025.

Under miljörådsmötet kommer ministrarna också hålla en riktlinjedebatt om den föreslagna förordningen om cirkulära krav för konstruktion av fordon och om hanteringen av uttjänta fordon. Regeringen välkomnar den föreslagna förordningen som syftar till att öka hållbarheten och cirkulariteten inom fordonssektorn, från design av nya fordon till hanteringen av uttjänta fordon.

Vidare förväntas EU:s miljöministrar också att enas om en allmän riktlinje för en förordning om att förhindra spill av plastpellets för att i sin tur minska mikroplastföroreningar. Spill av plastpellets är den tredje största källan av oavsiktliga utsläpp av mikroplast till miljön. Regeringen anser att förordningen är ett viktigt medel för att nå målet om en minskning av mikroplastutsläpp med 30 procent till 2030 i EU:s handlingsplan för nollutsläpp.

Sverige kommer dessutom att presentera en övrig fråga (AOB) vid mötet gällande en revidering av EU:s kemikalieförordning Reach, som väntas läggas fram under 2025 som en del av ett Kemikalieindustripaket. Sveriges budskap är att revideringen bör leda till en utfasning av skadliga ämnen i konsumentprodukter och i material som ska kunna återvinnas i en cirkulär ekonomi på ett förtroendefullt sätt.

Utfasningen kan uppnås genom enklare och mer förutsägbara regler, som samtidigt stärker konkurrenskraften hos EU:s industri och dess ställning i världen som ledande på att tillhandahålla säkra kemikalier. Sverige står, med stöd av Danmark, Finland och Luxemburg, formellt bakom förslaget som också stöds av Norge.
