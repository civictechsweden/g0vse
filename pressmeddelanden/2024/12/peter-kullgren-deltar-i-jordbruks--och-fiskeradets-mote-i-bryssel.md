# Peter Kullgren deltar i jordbruks- och fiskerådets möte i Bryssel

På rådsmötet väntas ministrarna besluta om fiskemöjligheter för 2025 i Atlanten och Nordsjön samt i Medelhavet och Svarta havet.

På jordbrukssidan kommer ministrarna att diskutera framtida möjligheter för bioekonomin. De kommer också att lyfta slutsatserna om en gemensam jordbrukspolitik efter 2027, givet att den nya kommissionären för jordbruk och livsmedel, Christophe Hansen, deltar på sitt första rådsmöte.

Utöver det kommer rådet få information om förslag om skydd av djur under transport, förslag om växtföröknings- och skogsodlingsmaterial samt förslag om en ram för skogsövervakning. Regeringen har även tagit initiativ till en övrig fråga om djurvälfärd. Syftet med denna är bland annat att understryka vikten av att översynen av EU:s djurskyddslagstiftning leder till en högre djurvälfärd, beaktar behov av en likvärdig tillämpning, bättre efterlevnad och mer jämlika konkurrensvillkor inom unionen.
