# Utredning för att genomföra ett nytt direktiv om produktansvar

De nuvarande EU-reglerna om produktansvar har funnits i närmare 40 år och bygger på principen att tillverkare har ett strikt ansvar för person- och sakskador som orsakas av produkter med säkerhetsbrister. I syfte att anpassa reglerna till teknikutvecklingen och den digitala ekonomin samt för att skapa en bättre balans mellan näringsidkare och konsumenter och andra skadelidande, har ett nytt produktansvarsdirektiv nyligen antagits.

Det nya direktivet innehåller samma grundläggande reglering som 1985 års direktiv – tillverkaren har alltjämt ett strikt ansvar för skada som orsakas av en säkerhetsbrist i en produkt. För att säkerställa en mer heltäckande reglering har ansvaret utvidgats från fysiska produkter och el till att även omfatta fristående mjukvara, såsom applikationer till datorer eller smarttelefoner och artificiell intelligens. Vidare omfattar det nya direktivet, förutom personskada och sakskada, även skada som utgörs av förlorade eller förvanskade data. Det nya direktivet innehåller inte någon regel om självrisk för sakskador; den skadelidande ska alltså få full ersättning för sådana skador. Andra regler från 1985 års direktiv som också genomgått ändringar är exempelvis reglerna om bevisbörda och preskription.

En utredare ska

* analysera det nya direktivet om produktansvar,
* analysera, jämföra och ta ställning till de valmöjligheter som direktivet erbjuder,
* bedöma vilka författningsändringar som behövs för att genomföra direktivet, och
* lämna nödvändiga författningsförslag.

Uppdraget ska redovisas senast den 10 oktober 2025.
