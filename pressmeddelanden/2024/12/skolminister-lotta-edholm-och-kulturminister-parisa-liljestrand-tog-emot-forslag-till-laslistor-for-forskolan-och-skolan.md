# Skolminister Lotta Edholm och kulturminister Parisa Liljestrand tog emot förslag till läslistor för förskolan och skolan

I uppdraget till Skolverket ingick att tillsammans med Kulturrådet ta fram läslistor med olika typer av litteratur, bland annat svenska och internationella skönlitterära klassiker. Läslistorna ska vara uppdelade utifrån skolform och fungera som ett stöd för förskollärare och lärare när de ska välja litteratur för sin undervisning. Vid behov ska läslistorna uppdateras årligen.

– Vi måste vända den läskris Sverige befinner sig i, och jag är övertygad om att läslistorna kommer bidra i det arbetet. För regeringen har det varit viktigt att förskollärare, lärare och skolbibliotekarier, som har stor erfarenhet av barns läsning, varit delaktiga i arbetet. Jag tror att läslistorna kan bidra till att väcka lärares, barns och elevers nyfikenhet och läsglädje. De kommer hjälpa många att både hitta nya favoriter och bli påminda om en älskad bok man har glömt bort, säger skolminister Lotta Edholm.

– Att främja barns och ungas läsande är en tydlig prioritering för regeringen – Sverige ska vara ett läsande land. För mig som kulturminister är det även viktigt att barn och unga får ta del av en bredd av litteratur som omfattar både klassiker och mer samtida böcker. Jag hoppas att läslistorna inte bara kommer att vara ett bra stöd för förskollärare och lärare, utan även leda till samtal om läsning och bidra till att barn och unga knäcker läskoden. Vikten av en läsande befolkning kan inte nog understrykas, säger kulturminister Parisa Liljestrand.

Uppdraget att ta fram läslistorna bygger på en överenskommelse mellan Sverigedemokraterna, Moderaterna, Kristdemokraterna och Liberalerna.
