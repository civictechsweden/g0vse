# Regeringen förlänger Läkemedelsverkets uppdrag om säkerhetsuppföljning av vacciner mot covid-19

Läkemedelsverket har en central roll när det gäller säkerhetsuppföljning av vacciner. I uppdraget ingår bland annat så kallad ”signalspaning” där Läkemedelsverket fångar upp signaler om biverkningar från vacciner och utreder dem.

- Signalspaningen efter biverkningar av vaccinerna mot covid-19 behöver uppdateras i takt med att en större andel av befolkningen vaccineras med påfyllnadsdoser. Det är viktigt att vi tar vara på erfarenheter från dessa fördjupade uppföljningar och tillämpar dem på nya vacciner, säger socialminister Jakob Forssmed

Uppdraget handlar om att löpande analysera vaccinernas säkerhet genom att samköra uppgifter från bland annat det nationella vaccinationsregistret, registret över totalbefolkningen samt nationella hälsodataregister och kvalitetsregister. Läkemedelsverket ska också initiera uppföljningsstudier då det finns misstanke om specifika potentiella biverkningar samt av vaccinernas effekt.

Läkemedelsverket fick uppdraget 2020 och det genomförs i dialog med flera andra myndigheter och aktörer. Nu förlängs uppdraget så att Läkemedelsverket ska lämna en slutredovisning till Socialdepartementet senast den 15 december 2027.
