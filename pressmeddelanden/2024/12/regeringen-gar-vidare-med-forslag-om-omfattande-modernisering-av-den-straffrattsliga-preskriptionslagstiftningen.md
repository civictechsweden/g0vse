# Regeringen går vidare med förslag om omfattande modernisering av den straffrättsliga preskriptionslagstiftningen

I början av november 2024 lämnade regeringen en lagrådsremiss till Lagrådet med förslag på omfattande ändringar av den straffrättsliga preskriptionslagstiftningen. Lagrådet hade inga synpunkter på förslagen i sak. Regeringen tar nu nästa steg och överlämnar en proposition till riksdagen.

– Att brott klaras upp och att ansvariga gärningsmän lagförs och straffas är avgörande för samhällets tilltro till rättsväsendet. Ny teknik och nya verktyg som tillförts rättsväsendet har lett till att fler brott i dag kan klaras upp. Vi vill se till att de som har begått brotten inte kommer undan ansvar på grund av preskription. Den här moderniseringen av regelverket återspeglar en skärpt syn på allvarlig brottslighet och att fler brottsoffer ska kunna få den upprättelse de förtjänar, säger justitieminister Gunnar Strömmer.

– Nu går vi fram med ny lagstiftning som ger bättre förutsättningar att lösa även de svårlösta brotten. När färre brott preskriberas stärker vi brottsoffrens möjlighet till upprättelse, säger jämställdhets- och arbetslivsminister Paulina Brandberg.

– Det är en oacceptabel ordning att grova brottslingar kan undkomma sina straff genom att hålla sig undan rättvisan tillräckligt länge. Därför är denna reform mycket välkommen och ett tydligt steg i rätt riktning vad gäller den omställning av kriminalpolitiken som vi länge arbetat för. Det handlar inte minst om att ge brottsoffren ökad upprättelse genom att säkerställa att den som begår ett grovt brott också straffas för detta, säger Richard Jomshof (SD), ordförande i justitieutskottet.

– Brottslingar ska inte undgå straff genom att hålla sig undan. Nu tar vi bort preskriptionen för utdömda fängelsestraff och de grövsta brotten och ser till att rättvisa skipas, säger Torsten Elofsson, rättspolitisk talesperson (KD).

Regeringen genomför en genomgripande omläggning av svensk kriminalpolitik. Omläggningen har sin utgångspunkt i ett grundläggande perspektivskifte, där fokus flyttas från gärningsman till brottsoffers upprättelse och det omgivande samhällets behov av skydd.

Den straffrättsliga preskriptionslagstiftningen är närmare hundra år gammal. Preskriptionsregleringen tillkom i en tid då samhället, brottsligheten och det straffrättsliga regelverket såg annorlunda ut än i dag. Genom den forensiska och tekniska utvecklingen finns numera helt andra möjligheter att klara upp äldre brott än tidigare. Regeringen har därför beslutat om en proposition där preskriptionslagstiftningen anpassas efter denna utveckling.

I propositionen föreslår regeringen bland annat att

* det införs ett nytt och modernare kapitel om preskription i brottsbalken,
* preskriptionstiderna förlängs för allvarliga brott,
* inga brott som har livstids fängelse i straffskalan ska preskriberas,
* preskriptionstiden vid grov fridskränkning och hedersförtryck mot ett barn ska räknas från den dag målsäganden fyller eller skulle ha fyllt 18 år, och
* utdömda fängelsestraff inte ska preskriberas.

Lagändringarna föreslås träda i kraft den 1 april 2025.

Förslagen bygger på en överenskommelse mellan regeringen och Sverigedemokraterna.
