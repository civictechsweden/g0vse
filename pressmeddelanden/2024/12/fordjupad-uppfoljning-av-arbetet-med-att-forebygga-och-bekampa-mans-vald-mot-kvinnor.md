# Fördjupad uppföljning av arbetet med att förebygga och bekämpa mäns våld mot kvinnor

Regeringen har vidtagit omfattande åtgärder i syfte att stärka arbetet mot mäns våld mot kvinnor, våld i nära relationer, hedersrelaterat våld och förtryck samt prostitution och människohandel och kan konstatera att det görs framsteg inom området men att det finns fortsatta utmaningar. Sammantaget syns vissa positiva tendenser under perioden för den nationella strategin 2017–2026, bland annat vad gäller återfallsförebyggande insatser och kvinnors och flickors utsatthet för sexuellt våld.

Även om det har gjorts framsteg behöver arbetet med framför allt hedersrelaterat våld och förtryck samt prostitution och människohandel fortsatt stärkas. Till exempel finns det behov av att insatser för att mäta omfattningen. Det är också angeläget att ny forskningsbaserad kunskap, liksom evidensbaserade metoder och arbetssätt inom området mäns våld mot kvinnor fortsätter att tas fram, implementeras och utvärderas.

Regeringen bedömer att det är angeläget att Jämställdhetsmyndigheten, i dialog med bland annat Brå, SCB och Social­styrelsen, fortsätter sitt pågående arbete med att vidareutveckla uppföljningen för att utvecklingen på området mäns våld mot kvinnor, våld i nära relationer, hedersrelaterat våld och förtryck samt prostitution och människohandel ska kunna mätas och bedömas på ett än mer tillförlitligt sätt.

Den fördjupade uppföljningen är ett led i genomförandet av regeringens åtgärdsprogram för att förebygga och bekämpa mäns våld mot kvinnor, våld i nära relationer och hedersrelaterat våld och förtryck samt prostitution och människohandel 2024–2026.
