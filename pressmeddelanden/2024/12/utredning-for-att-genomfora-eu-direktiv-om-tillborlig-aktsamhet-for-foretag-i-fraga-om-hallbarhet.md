# Utredning för att genomföra EU-direktiv om tillbörlig aktsamhet för företag i fråga om hållbarhet

– Näringslivet har en viktig roll i arbetet för en hållbar utveckling. Samtidigt är det viktigt att stärka svenska företags konkurrenskraft och motverka omotiverade regelbördor. Av bland annat det skälet ska utredarens utgångspunkt vara att de nya reglerna ska genomföras på miniminivå i svensk rätt, säger energi- och näringsminister Ebba Busch.

De nya kraven innebär att företagen ska vidta åtgärder för att identifiera och hantera risker för kränkningar av mänskliga rättigheter och överträdelser av miljörättsliga förbud och skyldigheter. Det ställs också krav på företagen vad gäller omställningsplaner för begränsning av klimatförändringar. Syftet med direktivet är att företagen ska bidra till hållbar utveckling och till en hållbarhetsomställning i ekonomier och samhällen.

För att omfattas av direktivet ska ett företag ha fler än 1000 anställda och en årlig omsättning på mer än 450 miljoner euro. Moderföretag i en koncern omfattas om tröskelvärdena är uppnådda på koncernnivå. Även företag i en koncern som årligen får royaltyer från franchise- eller licensavtal på över 22,5 miljoner euro kan omfattas.

I uppdraget att utreda hur direktivet ska genomföras i Sverige ingår bland annat att ta ställning till vilken myndighet som bör få i uppgift att vara tillsynsmyndighet, bedöma vilka författningsändringar som behövs för att genomföra direktivet i svensk rätt, och att lämna nödvändiga författningsförslag.

Uppdraget ska redovisas senast den 16 december 2025.
