# Bättre förutsättningar för utrikes födda kvinnor att delta i samhällslivet och på arbetsmarknaden

Jämställdhetsmyndigheten ska fördela statsbidrag på 48 miljoner kronor under kommande år. Satsning främjar kvinnors och flickors deltagande i den demokratiska processen och i samhällslivet, och möjliggör för kvinnor och flickor att bevaka sina rättigheter. Bidraget kommer att kunna sökas av ideella kvinnoorganisationer som arbetar med frågan.

– Att öka utrikes födda kvinnors sysselsättningsgrad är en prioriterad fråga för regeringen. När fler kvinnor och flickor medverkar i lokalsamhällets formella och informella sammanhang bidrar det också till ökad delaktighet, säger jämställdhets- och arbetslivsminister Paulina Brandberg.

Regeringen har också beviljat 6,5 miljoner kronor i bidrag till Sveriges kommuner och Regioner (SKR) för tredje året i rad. Syftet är att nå ut till utrikes födda kvinnor som besöker den öppna förskolan där språkundervisning och samhällsorientering erbjuds. Genom denna satsning för kvinnor med barn i åldern 0–6 år ska fler utrikes födda kvinnor få bättre förutsättningar att komma ut på arbetsmarknaden och kunna försörja sig själv.

Regeringen beslutar dessutom att ge länsstyrelserna utökade möjligheter att bevilja medel till insatser som språkträning, läsfrämjande insatser och studie- och yrkesvägledning för utrikes födda som är hemma med barn. Sammanlagt handlar det om en förstärkning med 31 miljoner kronor 2025. Utöver ökade möjligheter till etablering i arbets- och samhällslivet, särskilt för utrikes födda kvinnor, kan satsningen bidra till ett ökat deltagande i förskolan för barn till utrikes födda, vilket ger förbättrade möjligheter till lyckad integration även för barnen.

– Arbetslösheten är betydligt högre bland utrikes födda kvinnor än i befolkningen som helhet, och många utav dem står helt utanför arbetsmarknaden. Det är därför av stor vikt, både för kvinnorna själva och för samhällsgemenskapen i stort, att deras möjligheter att komma i arbete och få en egen inkomst stärks, säger arbetsmarknads- och integrationsminister Mats Persson.

Utöver de ovan nämnda satsningarna har också flera andra myndigheter ett pågående uppdrag om att genomföra en myndighetsgemensam plan för att fler utrikes födda kvinnor ska etablera sig på arbetsmarknaden.
