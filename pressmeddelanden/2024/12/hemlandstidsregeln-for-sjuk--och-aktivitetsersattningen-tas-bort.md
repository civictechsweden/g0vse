# Hemlandstidsregeln för sjuk- och aktivitetsersättningen tas bort

– Hemlandstidsregeln leder till orättvisa skillnader i grundskyddet för olika grupper. Nu stärks i stället anknytningsprincipen, som innebär att det krävs en lång tids anknytning till Sverige för att få fullständig rätt till socialförsäkringens grundskydd, säger äldre- och socialförsäkringsminister Anna Tenje.

– Under lång tid har Sverige haft en ordning där personer som fått flyktingstatus kunnat ta del av garantiersättning trots att de haft mycket låg eller ingen anknytning till Sverige. Genom att stärka den så kallade anknytningsprincipen ser vi nu till att göra systemet mer rättvist, säger Linda Lindberg, gruppledare för Sverigedemokraterna i riksdagen.

En person som vid ankomsten till Sverige fått flyktingstatus tillgodoräknas i dag bosättningstid i ett tidigare hemland som försäkringstid för sjukersättning och aktivitetsersättning i form av garantiersättning. Denna så kallade hemlandstidsregel ger upphov till orättvisa skillnader i det bosättningsbaserade grundskyddet. Regeringen föreslog därför i budgetpropositionen för 2025 att hemlandstidsregeln tas bort. Motsvarande regel i garantipension och garantipension till omställningspension avskaffades från och med 2023.

Utgifterna för sjukersättning och aktivitetsersättning beräknas till följd av förslaget minska med 5 miljoner kronor 2025. Förslaget får effekt från och med den 1 juli 2025. De som redan får sjukersättning eller aktivitetsersättning i form av garantiersättning påverkas inte.
