# Möjlighet att söka bidrag för återlämnandeprocesser

Riksantikvarieämbetet ska även erbjuda vägledning till företrädare för de nationella minoriteterna, inklusive urfolket samerna, i samband med återlämnandeprocesser. Samtidigt avsätts upp till 1 miljon kronor som Riksantikvarieämbetet kan fördela i bidrag till den mottagande parten för återlämnanden och återbegravning av mänskliga kvarlevor.

– Återlämnanden och i förekommande fall återbegravning har stor betydelse för dem som utsatts för plundring och förtryck. Genom att stödja mottagarsidan med vägledning och finansiering vill regeringen bidra till att underlätta dessa processer, säger kulturminister Parisa Liljestrand.

Vid genomförandet av uppdraget ska Riksantikvarieämbetet inhämta synpunkter från Sametinget och Länsstyrelsen i Stockholms län. Uppdraget ska redovisas till Regeringskansliet (Kulturdepartementet) senast den 20 februari 2026.
