# Beslut om förordningar med anledning av reformeringen av arbetslöshetsförsäkringen

Arbetslöshetsförsäkringen reformeras för att bli en tydligare omställningsförsäkring. I det nya systemet baseras arbetslöshetsersättningen på inkomst i stället för arbetad tid, vilket ska motverka felaktiga utbetalningar och samtidigt minska den administrativa bördan för a-kassorna, arbetssökande och arbetsgivare.

– Det stora arbetet med att reformera a-kassan fortsätter. Vi stärker arbetslinjen genom en tydlig nedtrappning av arbetslöshetsersättningen. Det är också viktigt att arbetslöshetsförsäkringen utformas så att antalet felaktiga utbetalningar minskas, säger arbetsmarknads- och integrationsminister Mats Persson.

Beslutet innebär bland annat att de belopp som en person minst måste tjäna för att kvalificera sig till arbetslöshetsförsäkringen har bestämts till 11 000 kronor per månad och 120 000 kronor per år. Den högsta ersättningsgrundande inkomsten är 34 000 kronor.

Regeringen justerar också ersättningsnivån i aktivitetsstödet. Bland annat bestäms den högsta ersättningsgrundande inkomsten efter 300 dagar till 1 364 kr per dag. Den lägsta ersättningen för programdeltagare som har aktivitetsstöd höjs från 223 till 365 kronor per dag. Det införs också en avtrappning av aktivitetsstödet med 5 procentenheter var hundrade dag från dag 301. Aktivitetsstödet kan trappas ner till som lägst 365 kronor per dag.

Regeringen beslutade även om ändringar om vem som kan anvisas till, skrivas ut från eller återinträda i jobb- och utvecklingsgarantin. Det innebär bland annat att den som har förbrukat en ersättningsperiod med arbetslöshetsersättning på 200 eller 300 ersättningsdagar kan bli anvisad till jobb- och utvecklingsgarantin.

Den nya arbetslöshetsförsäkringen träder i kraft den 1 oktober 2025.
