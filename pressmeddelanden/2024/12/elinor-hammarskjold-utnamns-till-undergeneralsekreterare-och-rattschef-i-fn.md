# Elinor Hammarskjöld utnämns till undergeneralsekreterare och rättschef i FN

– Vi är mycket stolta över Elinor Hammarskjölds utnämning. Det är bland de högsta ämbeten en svensk har haft i FN.​ Det här stärker den svenska representationen i FN och visar att Sverige har mycket att bidra med gällande kunskaper inom den internationella rätten. Det här är bra för Sverige. Samtidigt kommer vi att sakna en central och viktig medarbetare på ​Utrikesdepartementet, säger utrikesminister Maria Malmer Stenergard.

Elinor Hammarskjöld har över trettio års erfarenhet av arbete inom utrikes- och säkerhetspolitik, folkrätt och mänskliga rättigheter. Hammarskjöld är i dag rättschef och chef för rättsavdelningen i UD och tjänstgjorde innan dess som utrikesråd för politiska frågor.

– Jag är hedrad över att ha fått detta förtroende. ​ Jag ser fram emot att bidra till FN:s viktiga roll på det rättsliga området, säger Elinor Hammarskjöld.

Hammarskjöld har tidigare bland annat varit Sveriges ambassadör i Israel, chef för UD:s enhet för folkrätt, mänskliga rättigheter och traktaträtt och UD:s personalchef. Hon har även tjänstgjort vid FN-representationen i New York och vid Sveriges generalkonsulat i Jerusalem.

Elinor Hammarskjöld tillträder som undergeneralsekreterare för rättsliga frågor och rättschef i FN inom kort.
