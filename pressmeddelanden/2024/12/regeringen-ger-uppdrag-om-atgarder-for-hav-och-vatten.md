# Regeringen ger uppdrag om åtgärder för hav och vatten

Regeringen har inför 2025 stärkt myndighetens förvaltningsanslag, särskilt utifrån behovet av en stärkt verksamhet kring effektiv miljöprövning och vattenförvaltning samt fiskerikontroll.

Under 2025 får myndigheten bland annat i uppdrag att skapa förutsättningar för ett utökat, förstärkt och ändamålsenligt skydd av marina områden i Sverige, som bidrar till att säkerställa och bevara den biologiska mångfalden i svenska hav.

– Havs- och vattenmyndigheten har en central roll i genomförandet av havsmiljöpropositionen För ett levande hav, genom åtgärder för att stärka skyddet, minska övergödningen och skapa ett hållbart fiske, säger klimat- och miljöminister Romina Pourmokhtari.

– Regeringen arbetar målmedvetet för en bättre havsmiljö och tar här ett helhetsgrepp. Det är en bredd av åtgärder vi går fram med, bland annat regleringar på fiskeområdet och en bättre förvaltning av predatorer som påverkar våra fiskbestånd, säger landsbygdsminister Peter Kullgren.

– Regeringen driver en målmedveten politik för att främja ett hållbart och livskraftigt hav, vatten och fiskbestånd. Åtgärderna som nu presenteras är ett viktigt led i det arbetet. Regeringen arbetar därtill intensivt inom EU för att samla ett bredare stöd för en politik som värnar våra hav och bestånd, säger EU-minister Jessica Rosencrantz.

Havs- och vattenmyndigheten ska även utveckla samverkan för en effektiv vattenförvaltning, samordna det nationella genomförandet inom Helcom och Ospar samt öka effektiviteten i åtgärdsarbetet för att minska tillförseln av kväve och fosfor, vilket bidrar till att begränsa övergödningen i Östersjön. Myndigheten ska också lämna förslag på samförvaltningsformer för ett mer intressentdrivet åtgärdsarbete för kustekosystemens återhämtning.

Som en följd av regeringens inriktning som framgår i havsmiljöpropositionen tar regeringen ett helhetsgrepp kring havsmiljöförvaltningen och som en del startar processen för att flytta ut trålgränsen för pelagiska trålfartyg över 24 meter från 4 till 12 sjömil utanför baslinjen i hela Östersjön från Skanör till Haparanda. Detta görs för att skydda lokala lekbestånd av strömming och sill och samtidigt gynna det småskaliga fisket.

Havs- och vattenmyndigheten får dessutom i uppdrag att ta fram underlag för internationella samråd, vilket är ett nödvändigt första steg för en utflyttning av trålgränsen. Samtidigt ska myndigheten identifiera områden utanför 12 sjömil där fiske kan behöva begränsas för att skydda lekbestånd av sill och andra kustarter.

Myndigheten får även i uppdrag att ta bort eller drastiskt minska de så kallade inflyttningsområdena för hela Sveriges kust. Detta med möjlighet till begränsade undantag för till exempel kustfisket efter siklöja, räka och havskräfta. Inflyttningsområdena är undantagsområden innanför trålgränsen där trålning fortfarande kan tillåtas. Genom att ta bort eller kraftigt begränsa inflyttningsområdena förbättrar regeringen möjligheterna för kolja, strömming och andra kustfiskarter att återhämta sig och gynnar samtidigt det småskaliga kustfisket på lång sikt.

Regeringen anser att en hållbar fiskförvaltning behöver kompletteras med förvaltning av predatorerna säl och skarv för att kunna bidra till en starkare integrering i, och växelverkan med, havsmiljöarbetet. Havs- och vattenmyndigheten ska därför revidera förvaltningsplaner för gråsäl, knubbsäl och vikaresäl i syfte att komplettera med effektiva åtgärder utifrån den ändrade politiken för havsmiljön och för att hantera deras betydande reglerande effekt på vissa fiskarter.

Ovanstående insatser genomförs som ett paket med fokus på kuståtgärder framför allt inom 12 nautiska mil närmast kusten för att förvaltningen av fisk och dess predatorer samt fisket ska kunna styras av alla tre hållbarhetsdimensioner: den miljömässiga, den ekonomiska och den sociala. Parallellt med dessa nya uppdrag kommer Havs- och vattenmyndigheten ta nästa steg i det tidigare uppdraget från 2022, att genomföra ett tidsbegränsat vetenskapligt projekt som motsvarar en utflyttning av trålgränsen för fartyg som fiskar efter pelagiska arter i centrala Östersjön.

Myndigheten remitterar nu nationella bestämmelser som innebär att pelagiskt trålfiske förbjuds innanför 12 nautiska mil från norra Öland till Norra Egentliga Östersjön och omfatta de medlemsstater som har avtal om tillträde till fiske i svenskt territorialvatten. Förbudet föreslås träda i kraft den 1 februari 2025 och följs upp med analyser om vilka effekter ett trålförbud, tillsammans med miljöfaktorer och predatorer har på strömmingsbeståndet.
