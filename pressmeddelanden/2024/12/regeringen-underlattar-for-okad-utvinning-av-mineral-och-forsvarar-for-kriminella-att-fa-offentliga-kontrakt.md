# Regeringen underlättar för ökad utvinning av mineral och försvårar för kriminella att få offentliga kontrakt

Regeringen har både påbörjat och genomfört en rad insatser för att accelerera den gröna industriella omställningen. Genom att ta ett helhetsgrepp om energi- och klimatpolitiken och därmed lägga grunden för en kraftig utbyggnad av elsystemet, så stärker vi Sveriges konkurrenskraft. Därmed skapar vi förutsättningar för framtidsinvesteringar, förverkligandet av gröna innovationer och skapar tillväxt.

## Stärker möjligheterna för europeisk mineralförsörjning

EU använder i dag 30 procent av alla metaller och mineral som produceras i världen men endast 3 procent av gruvbrytningen sker innanför Europas gränser. För att utvinning i större utsträckning ska bli möjlig i Sverige krävs bland annat snabbare- och mer förutsägbara tillståndsprocesser som också är accepterade av samhället. SGU får i regleringsbrevet för 2025 ett uppdrag avseende EU:s förordning om kritiska råmaterial. Det innebär bland annat att myndigheten ska informera om var mineralerna finns genom att offentliggöra kartor med mineralförekomster.

## Regeringen fortsätter att förenkla för företag

Regeringen har lagt fram en offensiv förenklingsagenda och regeringen har under 2024 infört både ett förenklingsråd och ett implementeringsråd för att underlätta för företag och stärka svensk konkurrenskraft.

Regeringen fortsätter sin offensiva förenklingsagenda genom att ge uppdrag eller återrapporteringskrav om förenkling för företag i ett antal myndigheters regleringsbrev. Förra året gav regeringen ett 30-tal myndigheter uppdrag eller återrapporteringskrav om förenkling för företag i regleringsbreven för 2024. Uppdraget gäller även 2025 för ett antal av dessa myndigheter. Nu ger regeringen ytterligare myndigheter förenklingsuppdrag och flera myndigheter får nytt återrapporteringskrav i 2025 års regleringsbrev. Regleringsbrevsuppdragen syftar till att minska regelbördan och de administrativa kostnaderna för företag.

Bolagsverket får ett uppdrag att tillhandahålla uppgifter om juridiska personer till den digitala identitetsplånbok som Myndigheten för digital förvaltning, DIGG,  har i uppdrag att utveckla. Den digitala identitetsplånboken gör kommunikationen säkrare och enklare mellan juridiska och fysiska personer. Den digitala identitetsplånboken kommer att effektivisera en rad olika processer samtidigt som processerna blir mer säkra.

## Regeringen fortsätter att försvåra för kriminella

För att kriminella och olämpliga aktörer ska kunna hindras från att få offentliga kontrakt behövs ett effektivt system för kontroll av leverantörer. I dag finns ingen effektiv lösning för hur uppgifterna ska hämtas in. Kontrollen är besvärlig, resurskrävande och i vissa fall omöjlig. Leverantörskontrollutredningen (SOU 2023:43) lämnar bland annat förslag på att det ska införas en funktion för samordnad registerkontroll hos Bolagsverket. Bolagsverket får nu i uppdrag att utveckla ett IT-system för samordnad registerkontroll i enlighet med SOU-förslaget som ska kunna tas i drift 2028.

## Bättre förutsättningar för omställning och nettonollindustrin

Industrins gröna omställning driver både svensk konkurrenskraft och bidrar till att stora språng kan tas mot lägre nettoutsläpp. Regeringen stärker förutsättningarna för den så kallade nettonollindustrin genom att ge SGU i uppdrag att genomföra delar av förordningen om nettonollindustrin avseende koldioxidlagring och koldioxidavskiljning så kallat CCS.  SGU är även ansvarig myndighet vad gäller erkännande av strategiska nettonollprojekt inom koldioxidlagring, projekt för koldioxidavskiljning, och projekt för infrastruktur för koldioxidtransport.

Tillväxtverket har även fått i uppdrag att ge tillgång till information online, om exempelvis finansieringsmöjligheter, för att underlätta för nettonollindustrin och för tillgången på kritiska råmaterial som krävs i omställningen.
