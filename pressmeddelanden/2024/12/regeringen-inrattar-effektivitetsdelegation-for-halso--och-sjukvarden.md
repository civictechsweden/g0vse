# Regeringen inrättar effektivitetsdelegation för hälso- och sjukvården

Delegationen ska kunna bistå med analyser, föreslå åtgärder som kan öka verksamheternas effektivitet och sprida goda exempel. Delegationen kommer också ansvara för ett tillfälligt statsbidrag. I budgetpropositionen för 2025 har regeringen föreslagit att statsbidraget uppgår till 250 miljoner per år under 2025 – 2030, sammanlagt 1,5 miljard kronor.

Stöd kan sökas av en region eller regioner i samverkan. När delegationen fördelar bidrag ska den prioritera sådana ansökningar som bedöms ge störst effektivitet genom omstrukturerings- eller effektiviseringsåtgärder i verksamheten och dess administration.

– För att regionerna ska kunna fortsätta att leverera vård av en hög kvalitet till invånarna under en period med ekonomiska utmaningar behöver de arbeta kontinuerligt med att förbättra effektiviteten i verksamheten. Genom delegationen och det tillfälliga statsbidraget kan staten stödja regionerna i detta viktiga arbete, säger civilminister Erik Slottner.

Delegationen för en effektiv hälso- och sjukvård kommer finnas som ett särskilt beslutsorgan inom Kammarkollegiet.
