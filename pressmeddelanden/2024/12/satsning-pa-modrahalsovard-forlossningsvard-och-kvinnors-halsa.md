# Satsning på mödrahälsovård, förlossningsvård och kvinnors hälsa

– Vi ser en positiv utveckling inom mödrahälsovården och förlossningsvården, men det finns fortfarande utmaningar. Med denna satsning vill vi säkerställa att alla kvinnor får den vård de behöver, oavsett var i landet de bor, säger sjukvårdsminister Acko Ankarberg Johansson.

– Alla kvinnor ska känna sig trygga med vården. Med dessa medel får regionerna möjlighet att utveckla en tryggare och mer kvalitativ vård för kvinnor. Långsiktigt och uthålligt arbete lönar sig, säger Anna-Lena Hogerud, ordförande i SKR:s sjukvårdsdelegation.

Mödrahälsovården och förlossningsvården är i huvudsak trygg och säker men trots en hög standard på vården finns det fortsatta utmaningar, särskilt gällande ojämlikheter mellan regioner. Det finns även brister och utvecklingsbehov i vården av kvinnospecifika tillstånd, där det bland annat behövs mer kunskap och tydliga vårdkedjor.

Inom ramen för överenskommelsen avsätter regeringen drygt 1,5 miljarder kronor till regionerna 2025, varav 150 miljoner kronor avsätts för att stärka tillgängligheten till mödrahälsovården och förlossningsvården på landsbygden.

Överenskommelsen omfattar flera insatser, bland annat för att:

* uppnå en mer jämlik mödrahälsovård och förlossningsvård
* skapa en mer sammanhållen vårdkedja och kontinuitet i vården under graviditet, förlossning och eftervård
* alla kvinnor ska erbjudas vård och stöd efter förlossningen utifrån individuella behov
* stärka vårdpersonalens förutsättningar att arbeta utifrån nationella riktlinjer och kunskapsstöd
* säkra den långsiktiga kompetensförsörjningen av barnmorskor och andra professioner inom mödrahälsovården och förlossningsvården
* utveckla vården kring kvinnors sexuella och reproduktiva hälsa, till exempel genom hälsofrämjande och förebyggande insatser
* utveckla vårdkedjor med tydliga remissvägar för sjukdomar och tillstånd som främst drabbar flickor och kvinnor
* bidra till en tillgänglig, jämlik och kunskapsbaserad vård för flickor och kvinnor som har utsatts för sexuellt våld och könsstympning.
