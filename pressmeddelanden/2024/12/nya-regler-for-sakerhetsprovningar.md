# Nya regler för säkerhetsprövningar

Utredningen föreslår vissa ändringar i säkerhetsskyddslagens regler om vilket underlag som ska ingå i samt bedömningarna vid en säkerhetsprövning. Bland annat föreslås att det ska införas en uppräkning av vilka personliga förhållanden som normalt bör omfattas av en så kallad grundutredning.

– Ett väl fungerande säkerhetsskyddsarbete har stor betydelse för hela samhället. Det är avgörande att systemet för säkerhetsprövningar förenar ett starkt skydd av säkerhetskänslig verksamhet med tydliga och rättssäkra regler för de personer som genomgår en säkerhetsprövning. Förslagen som utredningen har presenterat ska nu skickas ut på remiss, säger justitieminister Gunnar Strömmer.

Det föreslås även en ny regel i lagen om offentlig anställning. Denna regel ska göra det möjligt att stänga av en statligt anställd från arbetet om denne inte anses lämplig ur säkerhetssynpunkt att delta i säkerhetskänslig verksamhet.

Slutligen föreslås även att vissa säkerhetsprövningsbeslut ska kunna överklagas och att en ny myndighet skapas för att hantera dessa överklaganden.

Ändringarna som rör grundutredningen och den nya regleringen kring avstängning ska enligt förslaget träda i kraft den 1 juni 2026. Något förslag på tid för ikraftträdande av reglerna om överprövning lämnas inte av utredningen.
