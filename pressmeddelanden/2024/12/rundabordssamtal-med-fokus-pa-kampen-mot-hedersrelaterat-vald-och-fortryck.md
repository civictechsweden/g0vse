# Rundabordssamtal med fokus på kampen mot hedersrelaterat våld och förtryck

- Hedersrelaterat våld och förtryck är ett allvarligt samhällsproblem och innebär en kränkning av mänskliga rättigheter för de som utsätts, oftast flickor och kvinnor, men även pojkar och män. Den här regeringen anser att lagstiftningen mot hedersrelaterat förtryck ska skärpas, stödet till utsatta förbättras och myndigheternas arbete effektiviseras, säger jämställdhets- och arbetslivsminister Paulina Brandberg.

- Barn och unga får alltför ofta utstå stora konsekvenser av hedersrelaterat våld och förtryck. Flera delar av samhället måste arbeta tillsammans mot detta, för att de barn som drabbas ska kunna få en trygg och ljus framtid. Utifrån den nya socialtjänstlagen ska socialtjänsten arbeta mer förebyggande, vilket förväntas bidra positivt till att bekämpa mäns våld mot kvinnor, våld i nära relationer och hedersrelaterat våld och förtryck, säger socialtjänstminister Camilla Waltersson Grönvall.

I april 2024 samlade regeringen ett stort antal myndigheter, Sveriges Kommuner och Regioner, civilsamhällesorganisationer och forskare för att diskutera hur man kan kraftsamla mot mäns våld mot kvinnor, våld i nära relationer och hedersrelaterat våld och förtryck. Under mötet meddelade regeringen att man under det kommande året skulle kalla till fler möten för att diskutera åtgärder mot mäns våld mot kvinnor. Regeringen aviserade också en översyn av behovet av skärpt styrning och uppföljning av myndigheternas arbete mot mäns våld mot kvinnor.

Mötet den 11 december är det andra mötet i mötesserien. Det första ägde rum den 11 september och handlade om förebyggande åtgärder samt samverkan mellan rättsväsende, vård och omsorg.

De återstående mötena kommer att äga rum under våren 2025 och fokusera på våld i ungas relationer och digitalt våld samt ekonomiskt våld och så kallat eftervåld. Barns utsatthet för våld i nära relationer kommer genomgående att uppmärksammas.
