# Parisa Liljestrand deltar vid pressträff om Europeisk kulturhuvudstad i Sverige 2029

– Oavsett om det är Kiruna eller Uppsala som förslås tilldelas detta värdskap hoppas jag att det ska vara en möjlighet att låta fler människor upptäcka det rika kulturliv och kulturarv som finns i Sverige. Våra kulturella och kreativa branscher har en viktig roll för Sveriges ekonomiska tillväxt och välfärd och jag hoppas även att värdskapet kommer att vara till nytta för dem, säger kulturminister Parisa Liljestrand.

På pressträffen offentliggör den europeiska expertjuryn sin rekommendation om vilken stad de anser att den svenska regeringen bör utse. En formell rapport kommer att lämnas från juryn till svenska regeringen, som förväntas vara klar i januari 2025. Därefter ska regeringen underrätta Europaparlamentet, rådet, kommissionen och regionkommittén om utnämningen.

Vid pressträffen deltar Kajsa Ravin, generaldirektör för Kulturrådet, Annika Wäppling-Korzinek, chef för EU-kommissionens representation i Sverige samt Else Christensen-Redžepović, EU-juryns ordförande. Representanter från både Kiruna och Uppsala deltar också.

Pressträffen kan följas digitalt både i Sverige och omvärlden. Till pressträffen är media och svenska kulturmyndigheter och institutioner inbjudna.
