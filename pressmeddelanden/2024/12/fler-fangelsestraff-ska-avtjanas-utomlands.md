# Fler fängelsestraff ska avtjänas utomlands

− Brottsbekämpningen har fått allt kraftfullare verktyg och fler brott klaras upp vilket betyder att trycket på Kriminalvården ökar. Samtidigt är en dryg femtedel av alla som sitter i svenska fängelser i dag inte svenska medborgare. Nu ser vi till att fler utlänningar som begår brott i Sverige ska avtjäna sina straff i hemlandet. Detta för att minska belastningen på svenska anstalter och värna om skattebetalarnas pengar, säger justitieminister Gunnar Strömmer.

− För oss har det länge varit en självklarhet att icke-medborgare så långt det är möjligt ska avtjäna sitt fängelsestraff i sitt hemland och därför ser vi oerhört positivt på att vi nu går vidare med förslaget. Det är centralt för att frigöra resurser för en överbelastad kriminalvård och för att svenska skattebetalare inte ska betala för andra länders kriminella medborgare, säger Richard Jomshof, ordförande i justitieutskottet (SD).

Regeringens omläggning av rättspolitiken medför att fler personer kommer sitta i fängelse, och under längre tid. Förslagen innebär att dömda personer ska kunna avtjäna fängelsestraffen i sina hemländer i fler fall än tidigare. Därigenom kan också belastningen på svenska anstalter minska.

Förslagen innebär bland annat att

* en mer enhetlig och effektiv reglering införs för när Sverige kan begära och lämna bistånd med verkställighet av bland annat fängelsestraff i relation till länder utanför Norden och EU,
* frågor om överförande av verkställighet som huvudregel ska prövas på myndighetsnivå,
* möjligheterna att föra över fängelsestraff från Sverige utvidgas, och
  nya regler i syfte att påskynda processen vid överförande av fängelsestraff införs.

Lagändringarna föreslås träda i kraft den 1 juli 2025
