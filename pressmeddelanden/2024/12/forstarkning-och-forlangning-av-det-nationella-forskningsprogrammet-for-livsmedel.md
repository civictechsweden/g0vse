# Förstärkning och förlängning av det nationella forskningsprogrammet för livsmedel

– Det här är en viktig satsning i arbetet med att stärka Sveriges livsmedelsberedskap. Förstärkningen på livsmedelsforskning och innovation är avgörande för att nå livsmedelsstrategins mål och för sektorns utveckling, säger landsbygdsminister Peter Kullgren.

Forskning och innovation inom livsmedelssystemet behövs för att öka robustheten och långsiktig konkurrenskraft genom att fortsatt stärka livsmedelskedjans alla led, från primärproduktion på land och i vatten, via alla led till slutlig konsumtion och export. Det kan exempelvis ske genom utveckling av nya processer, produkter och användningsområden för råvaror. Ett hållbart, robust och anpassningsbart livsmedelssystem skapar motståndskraft mot klimatförändringar och främjar klimatanpassning och säkerställer trygg och säker livsmedels- och dricksvattenförsörjning i hela landet.

– Det är särskilt roligt att det finns så stort intresse från näringslivet till att bidra i den nya satsningen. Det är mycket positivt – en forsknings- och innovationssatsning som utgår från företagens behov har de bästa förutsättningarna att lyckas, säger landsbygdsminister Peter Kullgren.

Det förstärkta anslaget hanteras av Forskningsrådet för miljö, areella näringar och samhällsbyggande (Formas).
