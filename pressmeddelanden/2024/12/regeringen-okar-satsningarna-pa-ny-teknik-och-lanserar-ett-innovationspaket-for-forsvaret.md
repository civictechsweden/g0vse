# Regeringen ökar satsningarna på ny teknik och lanserar ett innovationspaket för försvaret

– Vi behöver höja vår militära förmåga med hjälp av ny teknik och innovation. Vi har en stor strategisk fördel i Sverige eftersom vi både har en stark försvarsindustri och är ett av de mest innovativa länderna i världen. Nu växlar regeringen upp arbetet ytterligare för att omsätta försvarsinnovationer till militär förmåga. Då blir Sverige och Nato säkrare, säger försvarsminister Pål Jonson.

I budgeten för 2025 tillfördes medel till försvaret som medför att från och med 2025 dubbleras regeringens finansiering av det civil-militära innovationsprogrammet från 60 till 120 miljoner kronor per år. Programmet, som syftar till att höja den militära förmågan, drivs gemensamt av Försvarsmakten och Vinnova. Under 2024 har programmet genomfört sina första utlysningar.

Tidigare har 15 civila småföretag beviljats stöd för att utveckla sina produkter och tjänster till innovationer som kan lösa försvarsrelaterade utmaningar vid Vinnova och Försvarsmaktens gemensamma projekt. Genom att programmet nu dubbleras kommer ännu fler små och medel-stora företag att ges möjlighet att delta samtidigt som andra satsningar kan genomföras som skapar förutsättningar för nya försvarsföretag. Exempelvis behöver mötesplatser som möjliggör samverkan mellan försvarsmyndigheter och framväxande företag skapas i flera delar av Sverige, från norr till söder.

## Uppdrag till FOI

Utöver satsningar på innovationsprogrammet så ger regeringen till Totalförsvarets forskningsinstitut (FOI) i uppdrag att bygga upp en verksamhet för skyndsam förmågeutveckling i samtliga konfliktnivåer. Kriget i Ukraina har visat på vikten av att även under svåra förhållanden fortsatt kunna utveckla och anpassa den militära förmågan.

FOI ges även i uppdrag av regeringen att utveckla metoder och förmåga att skyndsamt omvandla befintlig teknik samt resultat av forskning och utveckling till militära tillämpningar. Inom ramen för tillförda medel i budgeten för 2025 tilldelar regeringen FOI 30 miljoner per år för att genomföra det nya uppdraget. FOI ska stärka utvecklingen av ny försvarsteknik genom att fördjupa samarbetet med näringslivet och arbeta för att bättre ta vara på sina innovationer, till exempel genom att utnyttja patent och andra immateriella tillgångar.

## Internationella satsningar

Utöver de nationella satsningar som regeringen genomför så deltar Sverige aktivt i en rad internationella samarbeten för att främja försvarsinnovation, bland annat inom Nato.

Nyligen beviljades fem svenska företag medel för att delta i Natos försvarsinnovationssatsning Diana. (Defence Accelerator of the North Atlantic) Från och med 1 januari 2025 så tillträder den svenska generallöjtnanten Dennis Gyllensporre som ordförande i Dianas styrelse.

Satsningarna på försvarsinnovation sker inom ramen för regeringens försvarsinnovationsinitiativ som sjösattes under våren 2023. Kopplat till initiativet finns bland annat den strategiska inriktningen för försvarsinnovation samt regeringens försvarsinnovationsråd där försvarsminister Pål Jonson är ordförande.
