# Barn och bildning prioriteras i regleringsbreven för 2025

– Regeringen prioriterar bildning och barns tillgång till kultur, bland annat genom att förstärka bidraget till Skapande skola. Med dessa uppdrag i myndigheternas regleringsbrev tar vi nu ytterligare steg för att Sverige ska bli ett läsande land, och för att fler barn via skolan ska få tillgång till kultur och kulturarv, säger kulturminister Parisa Liljestrand.

## Gemensam ingång till museernas digitala utbud för skolan

Regeringen har beslutat att ge Riksantikvarieämbetet i uppdrag att undersöka förutsättningarna för att inrätta en gemensam ingång till museernas digitala utbud för skolan och lämna förslag på möjliga former för en sådan. Uppdraget syftar till att underlätta för skolan och lärarna att få en bättre överblick av vilket material och vilka tjänster museerna erbjuder till skolan vilket i förlängningen ökar tillgängligheten till museerna för eleverna.

Riksantikvarieämbetet ska i uppdragets genomförande inhämta synpunkter från de centrala museerna och andra relevanta aktörer.

## Insamling och tillgängliggörande av goda exempel på läs- och skrivfrämjande insatser

Kulturrådet får i uppdrag att samla in och tillgängliggöra goda exempel på läs- och skrivfrämjande insatser i hela landet, inklusive insatser riktade till personer i behov av särskilt stöd. Uppdraget omfattar offentliga, ideella, privata och samverkansinitiativ utanför skolans område. Uppdragets syfte är att skapa vägledning och inspiration för aktörer som på olika sätt vill bidra till läs- och skrivfrämjandet i Sverige. Uppdraget ska genomföras så att de goda exemplen görs lättillgängliga.

Statens kulturråd ska i genomförandet av uppdraget inhämta kunskaper och erfarenheter från läsrådet.

## Framtagande av läslistor

Skolverket och Kulturrådet fick inför 2024 i uppdrag att ta fram läslistor med olika typer av litteratur som ska vara ett stöd för förskollärare och lärare. Läslistorna redovisades den 2 december 2024. Vid behov kommer myndigheterna årligen att inlämna uppdaterade läslistor. Insatsen kompletteras nu med en del som för Skolverkets del avser hur arbetet med böckerna kan bedrivas och för Kulturrådets del hur böckerna ska finnas att tillgå.

Skolverket och Kulturrådet tillförs 1,5 miljoner kronor vardera 2025 och beräknas tillföras 3 miljoner kronor vardera 2026 och 2027 för genomförandet av insatsen.

[Pressmeddelande: Skolminister Lotta Edholm och kulturminister Parisa Liljestrand tog emot förslag till läslistor för förskolan och skolan](/pressmeddelanden/2024/12/skolminister-lotta-edholm-och-kulturminister-parisa-liljestrand-tog-emot-forslag-till-laslistor-for-forskolan-och-skolan/ "Skolminister Lotta Edholm och kulturminister Parisa Liljestrand tog emot förslag till läslistor för förskolan och skolan")
