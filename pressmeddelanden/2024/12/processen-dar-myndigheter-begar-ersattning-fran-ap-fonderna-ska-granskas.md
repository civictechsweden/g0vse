# Processen där myndigheter begär ersättning från AP-fonderna ska granskas

– Det är angeläget att genomlysa och kvalitetssäkra hur myndigheterna begär ersättning från pensionssystemet så att pensionsspararnas pengar används på ett korrekt och effektivt sätt. Därför ger regeringen Ekonomistyrningsverket i uppdrag att genomlysa processen, säger äldre- och socialförsäkringsminister Anna Tenje.

Pensionsmyndigheten – tillsammans med Skatteverket, Kronofogdemyndigheten och Statens servicecenter – administrerar olika delar av pensionssystemet och har därför rätt att ta ut avgifter för att finansiera sina respektive verksamheter. För 2025 har regeringen beslutat att knappt 1,8 miljarder kronor ska tas från systemen för att finansiera de berörda myndigheternas administration.

Ekonomistyrningsverket får i uppdrag att genomlysa processen för hur de årliga ersättningskraven från de fyra myndigheterna hanteras och skulle kunna förbättras. Regeringens avsikt med uppdraget är att göra en extern genomlysning och utvärdera hur kostnadseffektiv administrationen är och där så finns skäl ta emot förslag på förbättringar.

Uppdraget, som ska redovisas den 1 juni 2026, ska genomföras i samarbete med de berörda myndigheterna och ESV ska inhämta deras synpunkter under arbetets gång.
