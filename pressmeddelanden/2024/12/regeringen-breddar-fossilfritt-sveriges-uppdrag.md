# Regeringen breddar Fossilfritt Sveriges uppdrag

Fossilfritt Sverige och Svante Axelssons arbete har spelat en central roll i att utveckla näringslivets färdplaner för fossilfri konkurrenskraft där en lång rad branscher redogör för hur de ska kunna bli klimatneutrala senast år 2045. Branscherna har påbörjat genomförandet av färdplanerna men det är en process som kräver uppföljning och utveckling för att skynda på den svenska klimatomställningen.

– Fossilfritt Sverige är en effektiv plattform för att driva på klimatomställningen i Sveriges olika branscher. Nu ska Fossilfritt Sverige fokusera på genomförandet av färdplanerna och öka efterfrågan på fossilfria produkter och tjänster. Detta arbete är en viktig förutsättning för att Sverige ska nå vårt klimatmål om nettonollutsläpp senast år 2045, säger klimat- och miljöminister Romina Pourmokhtari.

Utredaren Svante Axelsson ska stödja näringslivets arbete med att utveckla, genomföra, följa upp och uppdatera sina färdplaner för klimatomställningen. Utredaren ska också främja ökad efterfrågan på fossilfria och resurseffektiva produkter och tjänster, exempelvis genom samordnad kravställning i den offentliga upphandlingen.

Uppdraget ska redovisas senast den 31 december 2026.
