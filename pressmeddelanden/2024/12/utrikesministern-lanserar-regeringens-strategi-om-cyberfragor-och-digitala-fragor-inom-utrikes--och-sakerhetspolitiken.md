# Utrikesministern lanserar regeringens strategi om cyberfrågor och digitala frågor inom utrikes- och säkerhetspolitiken

– Cyberfrågor och digitala frågor växer i betydelse och tar allt större plats inom utrikes- och säkerhetspolitiken. Vi har därför tagit fram en strategi för att hantera denna omvälvande utveckling. Det handlar om att stärka Sveriges välstånd och konkurrenskraft i en digital värld och att stärka motståndskraften mot cyberhot genom internationella samarbeten, säger utrikesminister Maria Malmer Stenergard.

Strategin är den första svenska strategin för cyberfrågor och digitala frågor inom utrikes- och säkerhetspolitiken. Den omfattar hela utrikespolitiken: säkerhet, handel och näringslivsfrämjande, mänskliga rättigheter samt utvecklingssamarbete. För att stärka Sveriges roll och inflytande internationellt är det avgörande att driva en sammanhållen och integrerad utrikes- och säkerhetspolitik inom cyberfrågor och digitala frågor.

Strategin innehåller nödvändiga prioriteringar för att kunna bedriva en effektiv politik. EU, Nato, bilaterala strategiska samarbeten samt ett samarbete med den privata sektorn är de primära plattformarna för att driva svenska intressen. Strategin lyfter fram vikten av ett nära samarbete mellan länder och organisationer, men också betydelsen av samverkan mellan offentlig och privat sektor.
