# Uppdrag att kartlägga användningen av digitala verktyg i psykiatrin

– Digitala verktyg har potential att öka tillgängligheten och skapa förutsättningar för en mer effektiv vård. Genom denna kartläggning vill vi säkerställa att vi nyttjar dess möjligheter på bästa sätt, säger socialminister Jakob Forssmed.

Utvecklingen av digitala vårdtjänster har gått snabbt de senaste åren. En fortsatt bred utveckling av nya arbetssätt med stöd av digitalisering har stora möjligheter att göra vården både bättre för patienterna och effektivare för samhället i stort. Digitalisering är ett kraftfullt verktyg för att effektivisera vården, arbeta mer preventivt och möta ett ökat vårdbehov utan att kostnaderna ökar i motsvarande grad. Det handlar både om kontakt med läkare och andra yrkesgrupper via olika kanaler – video eller chatt – men också andra former av digitala tjänster.

Uppdraget syftar till att identifiera hur digitala verktyg och tjänster används som komplement i vårdprocessen samt att belysa framgångsfaktorer och hinder vid tillämpningen.

Uppdraget är en del av Socialstyrelsens regleringsbrev för budgetåret 2025 och ska delredovisas senast den 31 maj 2025. Slutredovisningen, som ska lämnas senast den 31 maj 2026, ska identifiera utvecklingsbehov och föreslå hur Socialstyrelsen kan stödja ett sådant arbete.
