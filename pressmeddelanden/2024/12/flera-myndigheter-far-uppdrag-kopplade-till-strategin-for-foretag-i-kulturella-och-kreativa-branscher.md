# Flera myndigheter får uppdrag kopplade till strategin för företag i kulturella och kreativa branscher

Av regeringens strategi framgår bland annat att det ska finnas en god kompetensförsörjning inom de kulturella och kreativa branscherna samt att de ska ha ett stort och växande internationellt genomslag och att exporten ska öka. Det framkommer också att företag och offentliga aktörer ska ha god kunskap om upphovsrätt och upphovsrättens betydelse för företagande inom kulturella och kreativa branscher och de förutsättningar som den tekniska utvecklingen ger.

– De kulturella och kreativa branscherna är en av Sveriges nya basnäringar. Strategin syftar till att öka företagens potential för bland annat tillväxt, sysselsättning och export. Det är viktigt att främja dessa branschers förutsättningar, vilket även gynnar den fria kulturen då många utövare och kreatörer är företagare, säger kulturminister Parisa Liljestrand.

## Uppdrag och återrapporteringskrav kopplade till strategin

Regeringen har i regleringsbreven för 2025 nu beslutat om nya uppdrag och återrapporteringskrav kopplade till strategin för företag i kulturella och kreativa branscher. Uppdragen och återrapporteringskraven kommer att ge regeringen viktigt underlag i arbetet med strategin.

Universitetskanslersämbetet får i uppdrag att följa upp de konstnärliga högskoleutbildningarnas bidrag till kompetensförsörjningen inom kulturella och kreativa branscher mot bakgrund av regeringens strategi. Uppdraget ska redovisas senast den 31 mars 2026.

Svenska institutet får i uppdrag att bidra till genomförandet av strategin. Uppdraget ska redovisas senast den 31 mars 2026.

Statens kulturråd får som återrapporteringskrav att redovisa hur myndigheten bidrar till genomförandet av regeringens strategi. Myndigheten får även en förstärkning på 5 miljoner kronor 2025–2027 för en satsning på kulturlivets internationalisering, svenskt deltagande i EU-programmet Kreativa Europa samt främjandet av kulturexport.

Konstnärsnämnden får i regleringsbrevet för 2025 i uppdrag att sprida kunskap om upphovsrätten och dess betydelse för konstnärers företagande inom kulturella och kreativa branscher och de förutsättningar som den tekniska utvecklingen ger. Genom en ändring i Konstnärsnämndens instruktion får myndigheten även i uppdrag att följa upp och sprida information om villkoren för konstnärernas företagande i de kulturella och kreativa branscherna. Ändringen ska träda i kraft den 21 januari 2025.

I riktlinjerna för statens bidrag till Stiftelsen Svenska Filminstitutet 2025 framkommer att Filminstitutet ska redovisa hur stiftelsen har utvecklat och medverkat i insatser i linje med strategin.
