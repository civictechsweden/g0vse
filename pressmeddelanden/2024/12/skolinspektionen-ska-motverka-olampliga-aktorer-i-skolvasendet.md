# Skolinspektionen ska motverka olämpliga aktörer i skolväsendet

– Att bedriva utbildningsverksamhet i Sverige innebär att man förvaltar samhällets förtroende. Endast seriösa aktörer ska ha det förtroendet. För att stärka kommunerna i detta arbete ger vi nu Skolinspektionen i uppdrag att bl.a. utvidga sitt befintliga stödmaterial. Myndigheten får också ett återrapporteringskrav att redovisa vad som görs för att motverka att kriminella utnyttjar vårt skolsystem, säger utbildningsminister Johan Pehrson.

– Sveriges skolsystem är till för seriösa aktörer som levererar undervisning av hög kvalitet. Samtidigt som vi ger Skolinspektionen fler och bättre verktyg för att se till att alla skolor erbjuder god undervisning vill vi också stärka kommunernas arbete. Det ska inte råda några tveksamheter om att vi bara accepterar skolor med hög kvalitet, säger Moderaternas gruppledare i utbildningsutskottet, Josefin Malmqvist.

– För att upprätthålla förtroendet för friskolesystemet så måste oseriösa aktörer bort. Vi måste vara vakna och får inte blunda för signaler om islamistisk extremism. Det ska inte få finnas i svensk skola, säger Mathias Bengtsson, utbildningspolitisk talesperson, Kristdemokraterna.

– Det stora antalet alarmerande rapporter de senaste åren visar med all önskvärd tydlighet att den växande islamismen inom svensk skola behöver tas på största allvar. Det är helt uppenbart att vi måste stärka tillsynen samt ägar- och ledningsprövningen i samtliga led, och där har Skolinspektionen det yttersta ansvaret. Pedagogiska verksamheter som predikar våld, hat eller hot ska inte tillåtas fortsätta med sin undervisning överhuvudtaget, säger Patrick Reslow, skolpolitisk talesperson, Sverigedemokraterna.

Under 2024 har Skolinspektionen, genom ett årligt uppdrag från regeringen, förstärkt sin tillsyn och annan granskning av skolor med konfessionell inriktning och andra skolor där Skolinspektionen bedömer att det finns en riskbild avseende extremism och islamism, eller avseende att elever utsätts för påverkan som syftar till att motarbeta grundläggande fri- och rättigheter eller det demokratiska styrelseskicket.

I redovisningen från Skolinspektionen framkommer det att under åren 2019–2023 fattade Skolinspektionen beslut om återkallelse för sju huvudmän med anledning av att personer i huvudmannens ägar- och ledningskrets bedömdes ha kopplingar till antidemokratisk extremism. Innevarande år har Skolinspektionen fattat beslut om återkallelse för två huvudmän med anledning av bedömd risk för att elever kan utsättas för antidemokratisk påverkan.

Mot bakgrund av vad Skolinspektionen har redovisat, och vikten av att motverka olämpliga aktörer, ger regeringen nu myndigheten i uppdrag att utvidga sitt befintliga stödmaterial för kommunernas ägar- och ledningsprövning så att det även omfattar ekonomisk prövning. Skolinspektionen ska också ta fram stödmaterial för kommunernas tillsyn av konfessionella inslag i syfte att motverka extremism, eller att barn utsätts för antidemokratisk påverkan.

## Skolinspektionen ska motverka välfärdsbrott

I Skolinspektionens regleringsbrev för 2024 gav regeringen myndigheten i uppdrag att motverka välfärdsbrottslighet. Enligt Skolinspektionens rapport finns det ett antal risker vad gäller verksamheter, ägarförhållanden och sammanhang i skolväsendet. Exempelvis är kommunal vuxenutbildning (komvux) en utbildningsform där det finns risk att oseriösa aktörer nyttjar och sätter andra värden än utbildningen främst.

För att ytterligare kunna följa Skolinspektionens arbete inom detta område ger regeringen nu myndigheten ett återrapporteringskrav om att motverka välfärdsbrottslighet.

Enligt återrapporteringskravet ska Skolinspektionen redovisa vilka insatser som gjorts för att motverka att kriminella eller andra olämpliga aktörer verkar inom skolväsendet.
