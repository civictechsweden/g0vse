# Rusta och matcha ska bli bättre och mer kostnadseffektivt

Institutet för arbetsmarknads- och utbildningspolitisk utvärdering har tillsammans med Arbetsförmedlingen genomfört en utvärdering av matchningstjänsten Rusta och matcha. Slutsatserna är bland annat att leverantörer behöver starkare incitament att uppnå bra resultat, och att kostnaden per deltagare bör minska.

I Arbetsförmedlingens regleringsbrev för 2025 ger regeringen därför myndigheten i uppdrag att förändra de anskaffade matchningstjänsterna. Leverantörernas betalning ska få en starkare koppling till hur väl de lyckas få arbetslösa i arbete eller utbildning. Kostnaderna per genomsnittlig deltagare i tjänsten ska minska påtagligt.

– Rusta och Matcha behöver bli billigare och bättre. Om en aktör inte kan leverera behöver det få konsekvenser. Tydligare incitament ska göra arbetsmarknadspolitiken bättre, och stärka individens möjligheter att komma i arbete, säger arbetsmarknads- och integrationsminister Mats Persson.
