# Försvarsbeslutet ska omsättas till konkreta åtgärder hos 68 myndigheter

Regeringen har beslutat om en gemensam inriktning för Sveriges totalförsvar, inklusive såväl det militära som det civila försvaret. Det skapar bättre förutsättningar för gemensam planering och minskar risken för olika tolkningar av hur målen i försvarsbeslutet ska uppnås.

Försvarsbeslutet har omsatts i tre övergripande inriktningsbeslut:

* Gemensamma planeringsförutsättningar för utveckling av totalförsvaret 2025–2030 som riktar sig till både myndigheter inom det militära försvaret samt beredskapsmyndigheter. Planeringsförutsättningarna betonar bland annat att det väpnade angreppet är dimensionerande för totalförsvaret och att myndigheterna ska förbereda och planera för att under minst tre månader kunna möta och hantera ett krig i Europa som leder till allvarliga konsekvenser för samhällets funktionalitet.
* En inriktning för det militära försvaret 2025–2030 som riktar sig till myndigheter inom det militära försvaret. Inriktningen betonar utvecklingen av krigsförbanden och att berörda myndigheter ska bidra till att öka Försvarsmaktens operativa förmåga.
* En inriktning för det civila försvaret 2025–2030 som riktar sig till beredskapsmyndigheter. Inriktningen betonar myndigheternas arbete med planering och förberedelse inför höjd beredskap som ska genomföras i syfte att stärka förmågan och öka takten i utvecklingen av det civila försvaret.

– Genom dessa beslut vill vi uppnå en ensad, tydlig och kraftfull styrning för de myndigheter som ska förverkliga de höga ambitioner som regeringen och samtliga riksdagspartier är överens om i det försvarsbeslut som ska gälla de kommande fem åren, säger försvarsminister Pål Jonson.

Inriktningsbesluten vänder sig nu till en större grupp myndigheter än tidigare. Dessutom kan innehållet användas av kommuner, regioner och andra aktörer inom totalförsvaret i sin planering och förberedelse inför höjd beredskap och ytterst krig.

– För första gången sedan kalla krigets slut så har vi en kraftfull och sammanhållen totalförsvarsplanering där det militära och civila försvaret ska gå i takt. De historiska satsningar som vi har gjort på det civila försvaret ska omsättas till konkret förmåga, säger minister för civilt försvar Carl-Oskar Bohlin.

Regeringen har även beslutat om särskilda uppdrag i regleringsbreven till 18 myndigheter, i syfte att utveckla och stärka det civila försvaret inom sina respektive ansvarsområden. Dessa myndigheter har prioriterats när det gäller medel i den ekonomiska planeringsramen för civilt försvar. Uppdragen ska bidra till att medlen omsätts till faktiska åtgärder och höjd förmåga.

Den 1 januari 2025 träder också en ny förordning med instruktion för Försvarsmakten i kraft. Den nya förordningen har anpassats till Försvarsmaktens inriktning och organisation utifrån totalförsvarsbeslutet och Natomedlemskapet.
