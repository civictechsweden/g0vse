# 40 miljoner kronor i humanitärt stöd till barn i Gaza inför vintern

– Barnen i Gaza är fruktansvärt utsatta och genomlider förfärande förhållanden i det krig som pågått i över ett år. Kyla och regn under vintern gör situationen ännu svårare. Sveriges stöd går till att stärka Unicefs arbete med att bistå barn med grundläggande behov såsom kläder, skor, skydd, undervisning och insatser för psykosocialt stöd. Under min resa till Israel och Palestina har jag betonat vikten av en omedelbar vapenvila samt obehindrat humanitärt tillträde till Gaza. Den civila befolkningen, inte minst barnen, behöver få allt stöd de behöver, säger bistånds- och utrikeshandelsminister Benjamin Dousa.

Det svenska stödet till Unicef bidrar till ett omfattande behov på marken. Unicefs arbete med utbildning samt skydd av barn i Gaza är ett prioriterat område där Unicef uppgett att ytterligare finansiering behövs. Flertalet skolor har förstörts eller fungerar som boende för internflyktingar och kan därför inte användas. Unicef stödjer undervisning och fritidsaktiviteter som bedrivs i provisoriska lokaler, framför allt tält. Behovet av uppvärmda och regnsäkra lokaler under vintern är stort, liksom varma kläder och skor. Unicef stödjer också psykosociala program för traumabearbetning samt barn som blivit föräldralösa eller kommit bort från sina familjer.

Det aktuella stödet är en del av Sveriges långsiktiga engagemang för att stödja civila som drabbats av kriget i Gaza och för att främja efterlevnaden av internationell humanitär rätt. Sverige har sedan oktober 2023 bidragit med över 630 miljoner kronor i riktat humanitärt bistånd till Gaza. Sverige är därtill en av de största givarna av kärnstöd till flera av de internationella aktörerna på plats i Gaza, inklusive Unicef.
