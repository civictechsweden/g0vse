# Utrikesminister Maria Malmer Stenergard deltar i OSSE:s ministerrådsmöte i Valletta

Det årliga ministerrådsmötet är OSSE:s centrala beslutsfattande organ dit de 57 deltagande staterna bjuds in. Mötet är en möjlighet för de deltagande staterna att diskutera de aktuella säkerhetspolitiska utmaningarna i Europa.

Ministerrådsmötet äger rum mot bakgrund av det fortsatt allvarliga säkerhetspolitiska läget i Europa, orsakat av Rysslands fullskaliga anfallskrig mot Ukraina. Ryssland är en deltagande stat i OSSE.

– Mötet är ett viktigt tillfälle att utkräva politiskt ansvar av Ryssland och Belarus för deras krig mot Ukraina. Jag kommer vid mötet att visa Sveriges orubbliga stöd för Ukraina, säger utrikesminister Maria Malmer Stenergard.

Ministerrådsmötet ska även hantera ett antal centrala institutionella frågor: tillsättning av organisationens fyra chefstjänster - generalsekreterare, representant för mediefrihet, högkommissarie om nationella minoriteter och chef för ODIHR (kontoret för mänskliga rättigheter och demokrati). Därtill återstår beslut om OSSE:s enhetliga budget för 2025, samt om ordförandeskapsländer för 2026 och 2027.
