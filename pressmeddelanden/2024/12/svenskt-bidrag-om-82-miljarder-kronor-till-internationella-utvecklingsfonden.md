# Svenskt bidrag om 8,2 miljarder kronor till Internationella utvecklingsfonden

Den 5–6 december avslutas IDA:s tjugoförsta påfyllnad i Seoul, Sydkorea. Påfyllnaden sker i en tid av stagnerande social och ekonomisk utveckling i många av världens låginkomstländer. Dessa har de senaste åren drabbats av växande skuldnivåer, stegrande klimatrisker samt begränsad tillgång till finansiering till följd av ökad ekonomisk och geopolitisk osäkerhet.

– Regeringens kommande stöd till IDA om 8,2 miljarder kronor är en investering i framtiden för världens låginkomstländer, och för Sverige. Fonden spelar en viktig roll för att stödja reformarbetet och förbättra det lokala investeringsklimatet i fattigare länder. Inget land har någonsin lyfts ur fattigdom enbart genom bistånd. Målet är att mottagarländerna på sikt ska kunna leda sin egen utveckling. säger bistånds- och utrikeshandelsminister Benjamin Dousa.

Genom IDA:s innovativa finansieringsmodell möjliggör varje investerad biståndskrona tre och en halv till fyra kronor i finansiering. Arbetsprogrammet för kommande tre år omfattar finansiering om totalt 100 miljarder US-dollar som når ut till 1,9 miljarder människor i 78 av världens fattigaste länder. Det tematiska fokuset ligger på för regeringen högt prioriterade områden såsom sysselsättning, privata investeringar, stöd till flyktingar och värdsamhällen samt klimat. Minst 45 procent av finansieringen ska gå till klimatåtgärder.

Med utfästelsen om 8,2 miljarder kronor fortsätter Sverige vara en av de mest generösa givarna till IDA och i den absoluta toppen i förhållande till ekonomins storlek. IDA är i dag mottagare av regeringens enskilt största kärnstöd inom biståndet.
