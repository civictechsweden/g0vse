# Medel till Röda Korset och Vårsta Diakoni för förstärkt traumavård

– Både Röda Korset och Vårsta Diakoni gör fantastiska insatser för att utveckla behandlingar till personer i behov av traumavård. Detta utgör ett komplement till den offentliga vården och är gott exempel på hur civilsamhället berikar det offentliga, säger socialminister Jakob Forssmed.

Regeringen har beviljat Röda Korsets ansökan om 17 miljoner kronor för 2024 för att stärka och utveckla sina behandlingscentrum för personer som lider av trauma från krig, tortyr och svåra flyktupplevelser. Röda Korset har genom sitt arbete en stödjande roll till den svenska staten, i samverkan med ansvariga regioner. Organisationen har specialistkompetens inom området tortyr\- och krigsskaderehabilitering, både nationellt och internationellt.

Regeringen har även beslutat om att bevilja Vårsta Diakoni 7,5 miljoner kronor för 2024 för att stärka och utveckla sin traumaklinik och sina behandlingsmetoder för personer med posttraumatiskt stressyndrom (PTSD), komplex PTSD och komplex traumatisering. Vid kliniken bedrivs förutom behandling även utbildning och forskning bland annat inom områdena stress och trauma.

Regeringen beräknar att avsätta medel för organisationernas ansökan även under perioden 2025–2026, under förutsättning att riksdagen har anvisat medel för det aktuella anslaget.
