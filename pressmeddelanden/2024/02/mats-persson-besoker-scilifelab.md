# Mats Persson besöker SciLifeLab

SciLifeLab är ett nationellt centrum för molekylära biovetenskaper. Forskningsinfrastrukturen erbjuder en teknikplattform med tillhörande expertis som möjliggör banbrytande forskning inom en rad forskningsområden, däribland medicinsk forskning och miljöforskning. I vårändringsbudgeten för 2023 ökade regeringen anslaget till SciLifeLab med 10 miljoner kronor.

Under dagens besök kommer Mats Persson bland annat att få en introduktion om den framgångsrika SciLifeLab-modellen och forskningsinfrastrukturens roll som motor för teknologi och datadriven livsvetenskap i Sverige. På agendan står också samtal kring SciLifeLabs roll för Sverige som ledande forskningsnation samt besök i laboratorierna.
