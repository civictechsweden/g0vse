# Arbetslösheten har ökat till 8,0 procent

– Trots ett relativt försvagat konjunkturläge är det många arbetsgivare som letar efter kompetenta personer att anställa. Blir man av med jobbet ska man vara redo att flytta eller utbilda sig. Vissa delar av landet skriker efter personal samtidigt som arbetslösheten ökar. Det går inte ihop, säger arbetsmarknads- och integrationsminister Johan Pehrson.

Konjunkturinstitutet visar i sin Konjunkturbarometer att företagen och hushållen har en relativt dyster syn på svensk ekonomi, även om det skett en viss förbättring i januari jämfört med de sista månaderna 2023. Samtidigt visar Statistiska Centralbyråns senaste arbetskraftsundersökning att arbetslösheten ökar till 8,0 procent. Regeringens prognos är att den fortsätter öka för att i början av 2025 landa på 8,5 procent. Det motsvarar mer än 40 000 fler arbetslösa jämfört med 2023. Utvecklingen drivs till stor del av en snabbt stigande arbetslöshet bland utrikes födda, som redan innan låg på långt högre nivåer än inrikes födda.
