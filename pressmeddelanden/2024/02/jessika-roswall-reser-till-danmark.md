# Jessika Roswall reser till Danmark

Den 1 januari 2024 inleddes det svenska ordförandeskapet i Nordiska ministerrådet, det officiella samarbetsorganet för de nordiska regeringarna.

Vid årets första ministermöte träffas Nordens samarbetsministrar (MR-SAM) i Köpenhamn för att bland annat besluta om fördelningen av budgeten för 2025. Ministrarna kommer också diskutera arbetet mot gränshinder under en informell lunch.

- Att fortsätta underlätta för företag och människor att verka över gränserna är helt avgörande för vår konkurrenskraft och tillväxt. Det är kärnan i det nordiska samarbetet. Vi arbetar i dag på flera nivåer för att riva gränshinder, men det finns mycket kvar att göra. Därför accelererar regeringen nu arbetet med att undanröja gränshinder, säger Jessika Roswall.

I samband med besöket i Köpenhamn har Jessika Roswall även ett möte med Nordiska ministerrådets generalsekreterare Karen Elleman och ett möte med Lykke Friis från tankesmedjan Europa (Tænketanken Europa).
