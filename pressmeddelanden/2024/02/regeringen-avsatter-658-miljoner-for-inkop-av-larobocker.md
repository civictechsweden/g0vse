# Regeringen avsätter 658 miljoner för inköp av läroböcker

– I många skolor saknar elever och lärare tillgång till läromedel av hög kvalitet. Genom det här statsbidraget får Sveriges skolor möjlighet att köpa in ungefär 1,3 miljoner läroböcker under 2024\. Det är ett viktigt steg i vår strävan mot principen om en lärobok per elev och ämne, säger skolminister Lotta Edholm.

Skolverket har nu beslutat om bidragsramarna för 2024 gällande statsbidraget för inköp av läroböcker. Bidragsramarna är den summa som avgör hur mycket varje kommun och fristående huvudman kan söka.

– Tyvärr har det funnits en ogenomtänkt digitalisering av skolan som har inneburit fler skärmar och färre böcker, även långt ner i åldrarna. Detta trots att det finns vetenskapligt stöd för att elever lär sig grundläggande färdigheter – som att läsa, skriva och räkna – bäst med traditionell undervisning med böcker, papper och penna, säger skolminister Lotta Edholm.

Statsbidraget gör det möjligt för skolhuvudmän att söka medel för att köpa in förlagsproducerade läroböcker till förskoleklassen, grundskolan, anpassade grundskolan, specialskolan och sameskolan. Det går även att söka statsbidrag för lärarhandledningar.

Tabellen nedan visar hur mycket de kommunala skolorna i respektive län kan ansöka om. Se bidragsramen för de fristående huvudmännen på Skolverkets webbplats.

| Blekinge län | 8 281 730 kr |
| --- | --- |
| Dalarnas län | 16 186 871 kr |
| Gotlands län | 2 985 510 kr |
| Gävleborgs län | 14 899 469 kr |
| Hallands län | 19 959 144 kr |
| Jämtlands län | 7 238 338 kr |
| Jönköpings län | 22 786 838 kr |
| Kalmar län | 13 733 630 kr |
| Kronobergs län | 11 916 270 kr |
| Norrbottens län | 12 644 032 kr |
| Skåne län | 77 520 004 kr |
| Stockholms län | 115 129 714 kr |
| Södermanlands län | 15 833 741 kr |
| Uppsala län | 20 816 641 kr |
| Värmlands län | 15 625 631 kr |
| Västerbottens län | 15 016 232 kr |
| Västernorrlands län | 12 881 643 kr |
| Västmanlands län | 14 938 924 kr |
| Västra Götalands län | 95 419 911 kr |
| Örebro län | 17 473 381 kr |
| Östergötlands län | 25 567 083 kr |

Källa: Skolverket

Statsbidraget bygger på en överenskommelse mellan Sverigedemokraterna, Moderaterna, Kristdemokraterna och Liberalerna.
