# Pensionsgruppen överens: översyn av nivån för pensionsavgiften och hantering av överskott i pensionssystemet

Pensionsgruppen, som består av riksdagens åtta partier, har ställt sig bakom att genomföra en översyn av avgiftsnivån i det allmänna inkomstgrundade pensionssystemet. Frågan har sin bakgrund i Pensionsgruppens överenskommelse från 2017 om långsiktigt höjda och trygga pensioner.

Pensionsgruppen har också kommit överens om att ta fram förslag på hur överskott i pensionssystemet kan hanteras.

Det här är andra gången Pensionsgruppen ställer sig bakom en viktig fråga för pensionssystemets utveckling sedan en överenskommelse gjordes om att gruppen skulle utvidgas till att omfatta samtliga åtta riksdagspartier. Sedan tidigare ställer sig alla partier bakom förslaget om mer flexibla regler för utbetalning av tjänstepensioner.

– Med dagens besked hedrar vi överenskommelsen från 2017 vad gäller att genomföra en analys av avgiftsnivån i pensionssystemet samtidigt som vi också kommit överens om att ta fram förslag på hur överskottet i pensionssystemet kan hanteras. Dessa båda överenskommelserna visar att samtliga åtta riksdagspartier är villiga och beredda att ta ansvar för ett långsiktigt och hållbart pensionssystem, säger äldre\- och socialförsäkringsminister Anna Tenje.

Med anledning av Pensionsgruppens överenskommelse avser regeringen fatta beslut om direktiv till en utredning med uppdrag att analysera avgiftsnivån i det allmänna inkomstgrundade pensionssystemet.

Äldre\- och socialförsäkringsminister Tenje har beslutat om inrättande av en arbetsgrupp inom Regeringskansliet med uppdrag att ta fram förslag för hantering av överskott i pensionssystemet.
