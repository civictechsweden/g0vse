# SGU ska återinrätta Mineraljakten

Regeringen har i budgetpropositionen för 2024 beslutat om ett tillskott på 70 miljoner kronor till SGU. Höjningen syftar till att stärka myndighetens arbete med att kartlägga malmpotentiella områden och att informera om och främja mineralutvinning i Sverige. Regeringen beslutar nu att tre miljoner kronor av dessa medel ska användas till att stödja privatpersoners sökande efter förekomster av värdefulla mineral i Sverige. Detta ska ske genom att återinföra en tävling med den så kallade Mineraljakten som förebild, där den breda allmänheten kan delta. Mineraljakten har tidigare gett upphov till ett antal fynd som lett till såväl prospektering som nya gruvor.

– Sverige sitter bokstavligen på en guldgruva. Vår berggrund är rik på kritiska och strategiska mineral och metaller som är avgörande i det gröna och digitala samhällsbygget. Genom att återstarta Mineraljakten vill regeringen bidra till att främja en trygg och ökad försörjning av mineral och metall i Sverige, säger energi- och näringsminister Ebba Busch.

Mineraljakten som koncept går ut på att finna mineraluppslag som kan undersökas och på sikt utvinnas och förädlas och har därmed potential att skapa nya arbetstillfällen. Mineraljaktsdata kan framför allt ha stor betydelse när det gäller mer ovanliga metaller och råvaror som på senare tid fått ökad användning i modern teknologi, till exempel sällsynta jordartsmetaller, litium, kobolt och grafit. Prospektering efter denna typ av kritiska element har tidigare skett i mycket begränsad omfattning. Mot denna bakgrund kan data från Mineraljakten vara en av få viktiga informationskällor.

Det ingår i SGU:s uppdrag att utforma reglerna för tävlingen inklusive pris till vinnaren. Det är också SGU som ska informera mineraljägarna om vilka bestämmelser som gäller när de letar efter värdefulla mineral i naturen. Historiskt har Mineraljakten delat ut priser till flera mineraljägare varje år. I samband med den senaste Mineraljakten som arrangerades 2014 blev sexton mineraljägare ordinarie pristagare och ytterligare sex fick stimulanspriser. Förstaplatsvinnaren fick 50.000 kronor.

En säker, trygg och hållbar mineral- och metallförsörjning är avgörande för samhällets utveckling och beredskap samt en förutsättning för att lyckas med klimatomställningen i en ekonomi som växer. Uppdraget till SGU är i linje med EU:s industristrategi och EU:s kritiska råmaterialakt som anger att tillgången på metaller och mineral är en strategisk säkerhetsfråga för EU framöver. Sverige är i nuläget underprospekterat, men har stor potential att utvinna de metaller som spelar en nyckelroll i Europas industriprocesser.

Regeringen beräknar att tre miljoner kronor per år 2025 och 2026 kommer att avsättas för uppdraget.
