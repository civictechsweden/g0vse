# Det ska bli lättare för elever att få läsa i snabbare takt och på en högre nivå

– Det är viktigt att alla elever får chans att utmanas i undervisningen och möjlighet att nå så långt som möjligt i sin kunskapsutveckling. Det här gäller även de mest högpresterande eleverna, skolan får inte hålla tillbaka de som kan och vill gå före, säger skolminister Lotta Edholm.

I den proposition som nu läggs fram föreslår regeringen att elever som behöver utmanas mer i undervisningen lättare ska kunna få läsa på en högre nivå i sin ordinarie skola. Det ska vara enklare för elever att få läsa gymnasieämnen redan i grundskolan, specialskolan eller sameskolan. Regeringen föreslår också att elever i gymnasieskolan som behöver extra utmaningar ska kunna få genomföra utbildningen i snabbare takt än på tre år, som är det normala. Detta är i dag inte möjligt utan tillstånd från Skolverket.

– För att bygga ingenjörslandet Sverige måste vi fortsätta höja matematikkunskaperna bland Sveriges barn och unga. Även de elever som har lättast att nå målen behöver få utmanas med individanpassade utmaningar, och den här förändringen kommer leda till bättre kunskapsresultat för dessa elever, säger utbildningsminister Mats Persson.

Dessutom satsar regeringen på riksrekryterande spetsutbildningar i grundskolans högre årskurser och i gymnasieskolan. De försöksverksamheter som finns idag föreslås bli permanenta.

Lagändringarna föreslås träda i kraft den 2 juli 2024.

Förslaget bygger på en överenskommelse mellan Sverigedemokraterna, Moderaterna, Kristdemokraterna och Liberalerna.
