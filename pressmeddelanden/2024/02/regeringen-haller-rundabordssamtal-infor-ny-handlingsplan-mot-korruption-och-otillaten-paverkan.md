# Regeringen håller rundabordssamtal inför ny handlingsplan mot korruption och otillåten påverkan

Regeringen har i budgetpropositionen för 2024 aviserat att en ny handlingsplan ska tas fram. Planen ska ta ett brett grepp om arbetet mot korruption och otillåten påverkan.

Civilminister Erik Slottner och justitieminister Gunnar Strömmer har därför bjudit in experter på området till ett rundabordssamtal. Ett stort antal aktörer kommer att medverka, bland annat Ekobrottsmyndigheten, Skatteverket, Försäkringskassan och Göteborgs Stad.

Syftet är att få en gemensam bild av vilka utmaningar som finns och vilka åtgärder som regeringen respektive myndigheterna kan vidta för att motverka korruption och otillåten påverkan.

Samtalen kommer att fokusera på ökad digitalisering och utveckling av systemstöd för att upptäcka och motverka korruption vid inköp. Även stärkt arbete mot otillåten påverkan i offentlig förvaltning samt förutsättningar för uppföljning och kontroll i kommunsektorn är på agendan.
