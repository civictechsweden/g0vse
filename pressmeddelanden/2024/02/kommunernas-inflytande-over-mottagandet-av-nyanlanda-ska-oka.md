# Kommunernas inflytande över mottagandet av nyanlända ska öka

Det ska bli lättare att anpassa mottagandet av nyanlända till de förutsättningar som finns i varje kommun. Syftet är att skapa goda förutsättningar för ett likvärdigt, enhetligt och flexibelt mottagande i kommunerna och skapa en grund för en bättre integration av nyanlända. Det bör även fortsättningsvis ske en fördelning av det totala antalet nyanlända mellan kommuner. Fördelningen behöver ske utifrån integrationskapaciteten i kommunen.

– Etableringsboende innebär att boendet för nyanlända villkoras med att den nyanlände aktivt bidrar till sin etablering, till exempel genom deltagande i etableringsprogrammet hos Arbetsförmedlingen. Det skapar goda förutsättningar för integration och gör det samtidigt tydligt för nyanlända att det krävs egna ansträngningar för att hitta en långsiktig boendelösning, säger arbetsmarknads- och integrationsminister Johan Pehrson.

Utredaren ska bland annat

* föreslå ett nytt regelverk för bosättning för vissa nyanlända som ger kommunerna ett större inflytande över mottagandet,
* analysera och föreslå vilka faktorer som ska beaktas vid fördelningen av nyanlända mellan kommuner för att systemet ska främja integration,
* föreslå en reglering av etableringsboende som innebär att kommunerna är skyldiga att ordna en tidsbegränsad boendelösning i max tre år för nyanlända som anvisats till kommunen och att kommunerna villkorar etableringsboendet med att den nyanlände aktivt bidrar till sin etablering i arbets- och samhällslivet i syfte att korta tiden i boendelösningen,
* analysera om det finns behov av att anpassa ersättningarna till kommunerna för mottagandet av nyanlända, och
* lämna nödvändiga författningsförslag.

Uppdraget ska redovisas senast den 31 mars 2025.
