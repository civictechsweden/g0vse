# Krafttag mot den kriminella ekonomin – stärkt arbete för att komma åt kriminellas tillgångar och brottsvinster

Det ska bli svårare att göra vinster på och investera i brottslighet. I regeringens nationella strategi mot organiserad brottslighet presenteras fem mål för att trycka tillbaka den organiserade brottsligheten. Ett av målen är att bekämpa och motverka den kriminella ekonomin.

En viktig del i detta är att öka återtagandet av brottsvinster. I december 2023 beslutade därför regeringen om en lagrådsremiss med förslag på en ny förverkandelagstiftning. Det handlar bland annat om en ny förverkandeform, som gör det möjligt att ta tillgångar med brottsligt ursprung från kriminella, oavsett om det kan bevisas att någon har begått ett konkret brott.

Regeringen har beslutat om ett uppdrag till Ekobrottsmyndigheten, Kronofogdemyndigheten, Polismyndigheten, Skatteverket, Tullverket och Åklagarmyndigheten att utveckla och stärka arbetet med att återta brottsvinster.

–Den nationella strategin mot organiserad brottslighet möjliggör en ännu större kraftsamling för att strypa den kriminella ekonomin. En viktig del i detta är att ta kriminellas tillgångar. Det här uppdraget är viktigt för att ytterligare öka trycket i det arbetet, säger justitieminister Gunnar Strömmer.

– För att knäcka den organiserade brottsligheten måste vi strypa den kriminella ekonomin. De åtgärder vi har presenterat är viktiga ytterligare steg för att komma åt gängens pengar, säger finansminister Elisabeth Svantesson.

Inom ramen för uppdraget ska myndigheterna

* redovisa vilka åtgärder som planeras och vidtas utifrån aktuella reformer på området,
* redogöra för hur myndigheterna var för sig och gemensamt kan utveckla arbetssätt och arbetsformer så att återtagandet av brottsvinster kan öka,
* ta fram uppföljningsbara resultatindikatorer, däribland omfattningen av återtagna brottsvinster,
* beskriva hur det internationella samarbetet på myndighetsnivå kan utvecklas för att öka återtagandet av brottsvinster.

Uppdraget ska redovisas senast den 31 mars 2025\.
