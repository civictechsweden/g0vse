# Rundabordssamtal om regeringens STEM-strategi

– Sverige behöver fler personer med gedigna kunskaper inom naturvetenskap, teknik, ingenjörsvetenskap och matematik för att vi ska klara oss i konkurrensen med andra länder. Om Sverige inte kan adressera den kompetensbrist som finns riskerar vi att bli omsprungna av länder som satsar stort på forskning och utveckling, säger utbildningsminister Mats Persson.

I budgetpropositionen för 2024 föreslog regeringen flera olika satsningar på utbildning och forskning som ska stärka ingenjörslandet Sverige och möta de stora kompetensbehoven, bland annat en utbyggnad av civilingenjörsutbildningarna och en höjning av ersättningsbeloppen för utbildningar inom naturvetenskap och teknik.

Men det är inte tillräckligt att satsa enbart på högre utbildning och forskning. Förskolan och grundskolan lägger grunden för barns och elevers förmåga och intresse redan i tidig ålder, och den gymnasiala utbildningen utvecklar elevernas kunskaper i teknik, matematik och naturvetenskap. Därför behöver matematikämnet i skolan stärkas och barns och elevers intresse för teknik och naturvetenskap främjas. I slutet av 2024 kommer regeringen att presentera en STEM-strategi som spänner över hela utbildningssystemet från förskola till forskarutbildning.

Syftet med dagens möte är att samla in idéer och förslag på åtgärder från näringslivet och berörda intressenter. Deltagarna kommer bland annat att diskutera hur man kan öka intresset för STEM-utbildningar bland unga och vilka insatser som behövs för att få fler kvinnor att påbörja en STEM-utbildning.

Vid frågor eller intervjuförfrågningar vänligen kontakta pressekreterare Agnes Eklund.
