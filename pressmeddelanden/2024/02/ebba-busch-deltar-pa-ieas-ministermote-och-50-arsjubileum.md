# Ebba Busch deltar på IEA:s ministermöte och 50-årsjubileum

Under två dagar samlas ministrar, ledande aktörer inom energiområdet samt representanter från finansbranschen och civilsamhället för att föra diskussioner om energiomställningen och stärkt försörjningstrygghet för energi globalt.

– IEA:s ministermöte är det första större globala mötet på energi- och klimatområdet sedan COP28 i Dubai. Under mötet har vi möjlighet att flytta fram positionerna ytterligare för att nå nettonollutsläpp till 2050. Jag kommer bland annat lyfta fram vikten av betydande elektrifiering med hjälp av ett robust och stabilt elsystem som levererar konkurrenskraftig fossilfri el där det behövs, och när det behövs, säger energi- och näringsminister Ebba Busch.

Energi- och näringsministern ska bland annat delta i högnivådialoger om försörjningstrygghet och investeringar i ren energi. Under mötet ska ministrarna för IEA:s medlemsländer även anta en strategisk inriktning för byråns arbete under kommande tvåårsperiod.

IEA bildades 1974 som ett svar på oljekrisen. Idag deltar 31 länder i samarbetet som fortsatt syftar till att upprätthålla försörjningstrygghet, men som även utvidgats till att täcka fler områden såsom forskning och att påskynda den globala energiomställningen för att nå Parisavtalets klimatmål.
