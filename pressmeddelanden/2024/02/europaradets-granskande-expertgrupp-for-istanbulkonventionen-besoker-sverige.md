# Europarådets granskande expertgrupp för Istanbulkonventionen besöker Sverige

- Mäns våld mot kvinnor, annat våld i nära relation och hedersrelaterat våld och förtryck är prioriterade frågor för regeringen. Istanbulkonventionen utgör en viktig grund för Sveriges arbete med att förebygga och bekämpa våld mot kvinnor, säger jämställdhets- och biträdande arbetsmarknadsminister, Paulina Brandberg.

Under besöket i Sverige möter expertgruppen departement, myndigheter och civilsamhällesorganisationer samt gör verksamhetsbesök på två polisstationer, Södersjukhuset och Centrum mot Våld i Luleå.

Regeringens rapport som lämnades in den 26 oktober 2023 utgör utgångspunkten för denna tematiska uppföljning av Sveriges tillämpning av Istanbulkonventionen. Civilsamhället har haft möjlighet att lämna skuggrapporter till Europarådet om hur de anser att Sverige efterlever konventionen. Den nuvarande granskningsprocessen av Sveriges tillämpning pågår mellan 2023–2028.

Under det svenska ordförandeskapet i Europeiska unionens råd 2023 prioriterade regeringen att slutföra de mångåriga förhandlingarna om EU:s anslutning till Istanbulkonventionen. Som ny part till konventionen, kommer därför även EU:s tillämpning att granskas av GREVIO så småningom.
