# Nytt uppdrag om stärkt konsumentskydd över internet

Genom digitaliseringen har det skett en betydande förändring av marknaden där distansförsäljning i allt högre grad sker över internet. Europaparlamentet och rådet antog nyligen ett direktiv som inför regler om distansförsäljning av finansiella tjänster i konsumenträttighetsdirektivet. Direktivet inför också ett krav på näringsidkare att ha en ångerrättsfunktion – en knapp eller liknande – som ska underlätta för konsumenter att utöva sin ångerrätt när konsumenten ingått avtal på internet.

Konsumentkreditutredningen har sedan tidigare i uppdrag att analysera och lämna förslag på hur ett nytt konsument­kreditdirektiv ska genomföras i svensk rätt. Utredningen får nu i uppdrag att även lämna förslag på hur ändringarna i konsumenträttighetsdirektivet ska genomföras.

Utredaren ska

* analysera ändringarna i konsumenträttighetsdirektivet,
* ta ställning till de alternativa tillvägagångssätt och valmöjligheter som ändringsdirektivet erbjuder, och
* lämna nödvändiga författningsförslag.

Utredningstiden förlängs. Uppdraget ska redovisas senast den 11 april 2025. Ett delbetänkande som avser delarna i de ursprungliga direktiven ska dock lämnas senast den 11 oktober 2024.
