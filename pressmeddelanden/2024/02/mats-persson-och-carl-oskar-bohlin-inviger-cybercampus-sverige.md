# Mats Persson och Carl-Oskar Bohlin inviger Cybercampus Sverige

Cybercampus Sverige är en nationell satsning som ska möjliggöra ny och dynamisk forskning, innovation och utbildning inom cybersäkerhet- och försvar. Projektet ska både stärka Sveriges cybersäkerhet, samhällets motståndskraft och öka konkurrenskraft. Regeringen satsar 25 miljoner kronor år 2024 och 40 miljoner kronor årligen från 2025 för etableringen av Cybercampus Sverige.

– I det allvarliga säkerhetspolitiska läge som Sverige i dag befinner sig i med en kraftig ökning av cyberattacker är det avgörande att vi lyckas stärka både kompetensförsörjning och forskning inom cybersäkerhet. Cybercampus Sverige är en strategiskt viktig satsning för att vi ska kunna utbilda fler experter inom cybersäkerhet, säger utbildningsminister Mats Persson.

Den uppmärksammade cyberattacken mot it-leverantören Tietoevry belyser vikten av att Sverige stärker beredskapen på informations- och cybersäkerhetsområdet.

– Regeringen arbetar på bred front för att höja cybersäkerhetsnivån i Sverige, exempel på detta är genom skärpta krav på myndigheter, en omstrukturering av det nationella cybersäkerhetscentret och framtagandet av en ny nationell informations- och cybersäkerhetsstrategi. Vår ambition är att Cybercampus Sverige ska bli en viktig del av det ekosystem för cybersäkerhet som vi nu bygger upp, säger minister för civilt försvar Carl-Oskar Bohlin.
