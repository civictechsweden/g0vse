# Förändringar i Tullverkets ledning

– En av regeringens viktigaste uppgifter är kampen mot den organiserade brottsligheten och gängkriminaliteten. Tullverket har en central roll i det arbetet och myndigheten får nya verktyg och muskler att bekämpa brottsligheten. Charlotte Svensson har gjort flera viktiga insatser för Tullverket, inte minst genom att stärka det underrättelsebaserade arbetet. Nu behöver en ny ledning ta vid som kan genomföra det arbetet med nya perspektiv, säger finansminister Elisabeth Svantesson.

Mot den bakgrunden har regeringen efter samråd med generaltulldirektör Charlotte Svensson beslutat att hon lämnar sitt nuvarande uppdrag och i stället får ansvar för en utredning. Utredningen handlar om kommuners möjligheter att göra bakgrundskontroller inför och under en anställning i kommunerna. Utredningen kommer att bedrivas i ett snabbspår.

– Att stärka kommunernas möjligheter att göra bakgrundskontroller är en mycket högt prioriterad fråga för regeringen. Det handlar om att freda centrala samhällsfunktioner mot bland annat infiltration. Med Charlotte Svenssons bakgrund och kompetens är hon mycket väl lämpad för uppgiften, säger finansminister Elisabeth Svantesson.

I dag fattar regeringen beslut om att Charlotte Svensson blir generaldirektör i Regeringskansliet. Ny vikarierande generaltulldirektör blir överdirektören Johan Norrman. En ny ordinarie generaltulldirektör kommer att rekryteras i en öppen ansökningsprocess enligt gängse rutiner.
