# Fler preventiva tvångsmedel för att förebygga och förhindra allvarliga brott

– Brottsoffrens integritet och allmänhetens behov av skydd mot grov brottslighet är starka intressen som alldeles för länge fått stå i skuggan. Detta vänder vi på nu – fler brott måste förhindras innan de sker. Därför flyttar vi nu ytterligare fram brottsbekämpningens positioner, säger justitieminister Gunnar Strömmer.

Brotts­utvecklingen i Sverige är mycket allvarlig. För att bryta utveck­lingen och öka trygg­heten behöver de brotts­bekämpande myndig­heterna effekti­vare verktyg för att kunna förhindra fler brott.

Den 1 oktober 2023 trädde lagändringar i kraft som utökade möjligheterna för polis och åklagare att använda preventiva tvångsmedel för att förhindra vissa allvarliga brott som begås inom kriminella nätverk. Även om lagändringarna varit i kraft under en förhållandevis kort tid har de redan haft effekt. Våldsbrott har förhindrats och förundersökningar om förberedelse till mord och allvarliga vapen- och narkotikabrott har kunnat inledas.

Regeringen föreslår nu att möjligheterna att använda preventiva tvångsmedel ska utökas ytterligare, något som har efter­frågats av både polis och åklagare.

I lagrådsremissen föreslår regeringen bland annat följande lagändringar:

* Fler tvångsmedel och verkställighetsåtgärder, till exempel hemlig rumsavlyssning och husrannsakan, ska få användas i preventivt syfte mot bland annat spioneri, terroristbrott och allvarlig brottslighet som begås i kriminella nätverk.
* Inhämtning av vissa uppgifter om elektronisk kommunikation utanför en förundersökning ska få ske i fråga om fler typer av brott, till exempel grovt bedrägeri, grovt skattebrott, grovt bidragsbrott och grov smuggling.
* Genomsökning på distans ska få användas i utlänningsärenden med kvalificerade säkerhetsaspekter. Det innebär att handlingar som lagras utanför en telefon eller dator, till exempel på en extern server eller i det s.k. molnet, får genomsökas i vissa ärenden där utlänningar utgör ett allvarligt hot mot Sveriges säkerhet.
* Rättssäkerheten för den enskilde ska stärkas, bland annat genom utökade förbud mot avlyssning och övervakning.

Lagändringarna föreslås träda i kraft den 1 juli 2024.

Förslagen bygger på en överenskommelse mellan Sverigedemokraterna, Moderaterna, Kristdemokraterna och Liberalerna.
