# Uppföljande möte med sociala medier-bolag om digitala plattformars utformning och kopplingen till barns och ungas hälsa

– Skärmanvändningen har alltför länge tillåtits breda ut sig på bekostnad av annat. Både i skolan och på fritiden behövs en livsstil som inte sliter på hjärnan och drabbar hälsan. Det är uppenbart att de stora digitala plattformarna har ett stort ansvar för barns och ungas hälsa och därför är jag angelägen om att höra vilka ytterligare åtgärder som vidtagits sedan vårt förra samtal, säger socialminister Jakob Forssmed.

Vid det förra mötet, i juni 2023, presenterade bolagen ett antal olika initiativ för att stödja ett hälsosamt användande av sociala medier.

Regeringen har tidigare gett Folkhälsomyndigheten i uppdrag att, tillsammans med Statens medieråd, göra en kunskapssammanställning om sambandet mellan digital medieanvändning och effekter på den psykiska och fysiska hälsan samt den kognitiva utvecklingen bland barn och unga. Utifrån kunskapssammanställningen och forskningsläget ska en åldersanpassad vägledning och rekommendationer för digital medieanvändning bland barn och unga i åldrarna 0–18 år tas fram och spridas.
