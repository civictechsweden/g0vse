# Utrikesminister Tobias Billström deltar i EU Indo-Pacific Ministerial Forum och ASEAN-EU ministermöte

– Den indopacifiska regionen är av växande betydelse för Sverige och EU. Det är viktigt att våra regioner fördjupar den politiska dialogen om våra gemensamma utmaningar och möjligheter, inte minst gällande frihandel, den gröna omställningen och geopolitiska spänningar. Jag ser fram emot att följa upp de viktiga diskussioner vi hade i Stockholm den 13 maj förra året, när Sverige stod värd för det senaste EU Indo-Pacific Ministerial Forum, säger utrikesminister Tobias Billström.

EU Indo-Pacific Ministerial Forum samlar utrikesministrar från EU och den indopacifiska regionen. Josep Borrell, EU:s höga representant för utrikes frågor och säkerhetspolitik, leder mötet. Ministerforumet syftar till att främja dialog och stärka partnerskapet mellan EU och den indopacifiska regionen och är en viktig plattform för att identifiera och utforma gemensamma framtidsvisioner. Diskussionerna för detta möte väntas fokusera på geopolitik och säkerhet, handel och välstånd, samt den gröna omställningen.

Samma dag deltar även Tobias Billström vid ett ASEAN-EU ministermöte under ledning av EU:s höga representant Josep Borrell och Filippinernas utrikesminister Enrique Manalo. Mötet väntas fokusera på det strategiska partnerskapet mellan EU och ASEAN (Sydostasiatiska nationers förbund), den framtida inriktningen för EU-ASEAN-relationen samt regionala och internationella frågor.
