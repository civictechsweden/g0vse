# Strålsäkerhetsmyndigheten får en ny generaldirektör

För att kunna fördubbla Sveriges elproduktion fram till år 2045 krävs bland annat ny kärnkraft motsvarande tio konventionella reaktorer. Det ställer stora krav på Strålsäkerhetsmyndighetens förmåga att hantera ansökningar om nya reaktorer snabbt och effektivt, med integritet och hög kvalitet. Det ställer också stora krav på generaldirektörens kompetens inom reaktorsäkerhetsområdet.

– Michael Knochenhauer har med sina djupa kunskaper och mångåriga erfarenhet inom kärnteknisk verksamhet från både privat och statlig sektor de kvalifikationer som uppdraget kräver. Jag är därför glad att han tackade ja till att bli ny generaldirektör och chef för Strålsäkerhetsmyndigheten, säger klimat\- och miljöminister Romina Pourmokhtari.

Michael Knochenhauer har över 40 års erfarenhet av kärnkraftsäkerhet och är för närvarande vikarierade generaldirektör för Strålsäkerhetsmyndigheten samt tidigare avdelningschef för Kärnkraftsäkerhet vid samma myndighet. Han har även varit verksam som VD på Scandpower AB samt forskningsdirektör vid Lloyds Register Consulting.
