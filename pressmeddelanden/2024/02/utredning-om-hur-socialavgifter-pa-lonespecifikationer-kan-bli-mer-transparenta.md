# Utredning om hur socialavgifter på lönespecifikationer kan bli mer transparenta

En utredare får i uppdrag att utreda förutsättningarna för att införa en skyldighet för myndigheter under regeringen att i samband med löneutbetalningar redovisa inbetalda socialavgifter. Utredaren ska lämna förslag som innebär att en sådan skyldighet införs.

– Staten är en stor arbetsgivare och myndigheterna under regeringen ska därför föregå med gott exempel för andra arbetsgivare. Ett sätt är att redovisa denna information på ett samlat, tydligt och öppet sätt till sina anställda, säger civilministern Erik Slottner.

Utredningen ska ske internt inom Finansdepartementet, genom en så kallad bokstavsutredning. Uppdraget kommer påbörjas den 26 februari 2024 och slutredovisas senast den 24 juni.
