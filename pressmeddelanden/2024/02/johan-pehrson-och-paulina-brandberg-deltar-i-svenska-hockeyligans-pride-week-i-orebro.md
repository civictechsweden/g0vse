# Johan Pehrson och Paulina Brandberg deltar i Svenska Hockeyligans Pride Week i Örebro

SHL Pride Week är ett gemensamt initiativ där Svenska Hockeyligan och de 14 hockeyklubbarna arbetar för en mer inkluderande idrott. Genom SHL Pride Week utbildas personer inom hockeyn i inkluderingsfrågor med fokus på normer och hbtqi-frågor. Johan Pehrson och Paulina Brandberg deltar i evenemanget i samband med en match mellan Örebro Hockey och MoDo Hockey.

– Idrottsdrömmar börjar ofta i skolan, men det är också där de ibland tar slut. Intolerans och mobbning släcker drömmar. Det kommer vi aldrig att acceptera. Unga hbtqi-personer ska känna att de har en given plats i hockeyrinken, säger arbetsmarknads- och integrationsminister Johan Pehrson.

– Sverige ska vara världens bästa land för hbtqi-personer, självklart också inom idrotten. Att förebilder så som hockeyspelare visar att intoleransen inte har någon plats inom sporten gör skillnad, och det vill vi uppmärksamma, säger jämställdhets- och biträdande arbetsmarknadsminister Paulina Brandberg.
