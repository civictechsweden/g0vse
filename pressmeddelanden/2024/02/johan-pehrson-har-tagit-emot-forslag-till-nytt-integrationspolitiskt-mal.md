# Johan Pehrson har tagit emot förslag till nytt integrationspolitiskt mål

Utredaren Elin Landell föreslår ett nytt mål för integrationspolitiken och ger även ett förslag för hur jämställdhetsperspektivet kan förtydligas. Utredningen kommer den 31 maj att redovisa sitt slutbetänkande. Det kommer att innehålla förslag på hur målet för integrationspolitiken kan få större genomslag i den offentliga verksamheten samt hur målet mer ändamålsenligt kan följas upp.

– Sverige har stora integrationsproblem som påverkar hela samhället. Det integrationspolitiska mål vi har haft sedan 2008 har uppenbart inte fyllt sitt syfte och behöver ersättas med ett nytt. Regeringens utgångspunkt är att integrationspolitiken ska vara kravbaserad och betona individens eget ansvar. Den som kommer till Sverige ska anstränga sig för att bli självförsörjande, lära sig svenska och bli en del av den svenska gemenskapen. Jag ser fram emot att läsa igenom betänkandet och ta ställning till förslaget, säger arbetsmarknads- och integrationsminister Johan Pehrson.

Utredningen lämnar sitt slutbetänkande den 31 maj 2024.
