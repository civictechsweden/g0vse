# Ungern köper fyra Gripenplan av Sverige

Ungern har haft svenska Gripenplan sedan 2006; tolv Gripen C och två tvåsitsiga Gripen D. De fjorton flygplanen, som Ungern opererat genom ett hyrköpsavtal, kommer att övergå helt i Ungerns ägo i början av 2026. Utöver dessa köper Ungern nu ytterligare fyra nya Gripenplan.

– Jas 39 Gripen är en svensk stolthet, och en av de tillgångar som vi kommer föra med oss in i Nato, parallellt med undervattensförmåga, radarteknologi och mycket annat. Och det gläder mig att det snart kommer flyga ännu fler Gripen i det europeiska luftrummet, säger statsminister Ulf Kristersson.

Sverige ska enligt avtalet också bistå med stöd och logistik kring planen från år 2026 till 2036.

– Ungern har genom åren varit en uppskattad medlem i Gripenfamiljen, och Ungerns högst professionella flygvapen har lämnat värdefulla bidrag till utvecklingen av Gripensystemet. Sverige ser fram emot ett fortsatt fördjupat samarbete med Ungern på försvarsområdet, säger försvarsminister Pål Jonson.
