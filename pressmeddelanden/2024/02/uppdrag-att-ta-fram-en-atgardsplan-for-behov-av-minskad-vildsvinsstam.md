# Uppdrag att ta fram en åtgärdsplan för behov av minskad vildsvinsstam

– Dagens beslut är viktigt, både med hänsyn till eventuella utbrott av afrikansk svinpest och till de skador en tät vildsvinsstam orsakar i jordbruket och trafiken. Genom det här uppdraget vill regeringen snabbt få fram fler förslag på effektiva verktyg, däribland hur incitamenten till jakt kan öka, säger landsbygdsminister Peter Kullgren.

I uppdraget ingår flera deluppdrag som bland annat att analysera hjälpmedel för att underlätta vildsvinsjakt, ta fram en metod för att uppskatta populationen av vildsvin i Sverige samt dokumentera erfarenheter av fångstredskap som användes vid jakt efter vildsvin under höstens utbrott av afrikansk svinpest.

I uppdraget ingår också att redovisa förslag på möjliga åtgärder för att öka incitamenten att bedriva vildsvinsjakt och ta fram underlag för bedömning av behov av att minska vildsvinsstammen lokalt eller regionalt samt åtgärdsplan för genomförandet. Åtgärdsplanen ska främja avsättningen av vildsvinskött i linje med livsmedelsstrategins övergripande mål.
