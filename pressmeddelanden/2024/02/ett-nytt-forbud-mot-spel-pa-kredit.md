# Ett nytt förbud mot spel på kredit

Riskerna med spel har under de senaste åren uppmärksammats i allt större om­fattning och spelberoende är idag ett folkhälsoproblem. Spel­problem och överskuldsättning har ett mycket nära samband. Personer med spelproblem löper en ökad risk för överskuldsättning och personer som är överskuldsatta löper en ökad risk att drabbas av spelproblem.

– Spel om pengar på kredit kan leda till stora ekonomiska svårigheter. Därför stoppar vi nu den möjligheten. Det är inte rimligt att spelbolag eller spelombud medverkar till att enskilda tar så stora risker, säger finansmarknadsminister Niklas Wykman.

Det är sedan länge förbjudet enligt spellagen för spelbolag med svensk licens och för spelombud att erbjuda eller lämna kredit för insatser i spel. För att motverka skuldsättning till följd av spel om pengar på ett mer effektivt sätt föreslås nu att detta ersätts med ett mer heltäckande kreditförbud.

Enligt förbudet ska det inte vara tillåtet för dessa spelbolag och spelombud att ta emot betalningar som finansierats med en kredit – oavsett hur och när krediten har lämnats. I det ingår bland annat att spel om pengar inte får betalas med kreditkort.

Spelbolag med svensk licens omfattas av en omsorgsplikt som innebär att de ska motverka överdrivet spelande. De ska ha en handlingsplan för genomförandet av det arbetet. I promemorian föreslås att Spelinspektionen ska få ett bemyndigande att ställa krav på vad dessa handlingsplaner ska innehålla. Det är något som efterfrågats av Spelinspektionen och som syftar till att licenshavarna ska genomföra omsorgsplikten på ett bättre sätt.

Författningsändringarna föreslås träda i kraft den 1 september 2024 (bemyndigandet) respektive den 1 april 2025 (kreditförbudet).
