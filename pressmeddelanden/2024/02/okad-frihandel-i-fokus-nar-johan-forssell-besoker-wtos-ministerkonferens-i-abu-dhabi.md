# Ökad frihandel i fokus när Johan Forssell besöker WTO:s ministerkonferens i Abu Dhabi

– Försvaret av den öppna marknadsekonomin och frihandeln är en central fråga för regeringen. Tyvärr går mycket i dag åt fel håll, med mer slutenhet och protektionism. WTO:s ministerkonferens är en viktig chans för att ändå kunna nå viktiga framsteg, inte minst för att fler utvecklingsländer ska kunna delta i den internationella handeln, säger bistånds- och utrikeshandelsminister Johan Forssell.

– Vid mötet i Abu Dhabi hoppas jag att vi ska komma framåt i viktiga frågor som förbud mot skadliga fiskesubventioner, fortsatt tullfrihet på streaming och ett återupprättat system för att lösa handelstvister. Men också att de frihandelsvänliga länder som vill kan gå vidare med egna avtal för ökad frihandel, utan att det blockeras av andra länder, säger bistånds- och utrikeshandelsministern.

Sveriges prioriteringar inför ministerkonferensen är:

* Återupprätta ett fullt fungerande system för tvistlösning.
* Stöd till den digitala omvandlingen genom fortsatt tullförbud på elektroniska överföringar såsom t.ex. streaming online.
* Ett investeringsförenklingsavtal för att underlätta investeringar, i synnerhet i utvecklingsländer.
* Avsluta förhandlingar om ett förbud mot skadliga fiskesubventioner.
* Främja innovation genom att motverka nya undantag i WTO:s immaterialrättsliga regelverk.
* Inleda ett arbetsprogram för att begränsa skadliga industrisubventioner.
* Fortsatt fokus på sänkningar av handelsstörande stöd i jordbruksförhandlingarna.
