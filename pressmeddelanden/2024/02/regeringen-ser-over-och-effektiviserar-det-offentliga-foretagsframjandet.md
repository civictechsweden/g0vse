# Regeringen ser över och effektiviserar det offentliga företagsfrämjandet

– Det är viktigt att vi hanterar skattebetalarnas pengar på ett ansvarsfullt sätt. Regeringen ser ett behov av att få bättre överblick över våra offentliga stöd till företag och vilken nytta som skapas. Därför genomför vi denna satsning som vi menar kommer leda till ett effektivare och mer ändamålsenligt stöd till näringslivet, säger energi\- och näringsminister Ebba Busch.

I budgetpropositionen för 2024 avsattes 15 miljoner kronor för att stärka arbetet med att systematisk utvärdera företagsfrämjande insatser. Ett första uppdrag går nu till Tillväxtverket som ska tillgängliggöra myndighetens data över företagsstöd via en API\-lösning. Liknande uppdrag planeras till fler myndigheter. På så sätt uppnås bättre överblick över det företagsfrämjande systemet och förutsättningarna stärks för mer systematiska utvärderingar.

Tillväxtverket är en central aktör i det offentliga företagsfrämjande systemet och genomför en bredd av insatser för att främja företagande inom många politikområden. Aktuella data i detta uppdrag är direkta och indirekta företagsstöd och omfattar alla myndighetens företagsstöd, framför allt inom utgiftsområde 24 Näringsliv, 23 Areella näringar, landsbygd och livsmedel, 19 Regional utveckling och 17 Kultur, medier, trossamfund och fritid.

Tillväxtverket ska slutredovisa uppdraget den 15 januari 2025 och har en budget på 3 miljoner kronor för genomförandet av uppdraget.
