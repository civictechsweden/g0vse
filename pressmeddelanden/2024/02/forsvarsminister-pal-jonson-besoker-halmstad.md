# Försvarsminister Pål Jonson besöker Halmstad

Dagen inleds med ett besök hos FMTS som stödjer Försvarsmakten med teknisk tjänst i fred, kris och krig. Skolan bedriver bland annat teknisk utbildning på 23 orter i Sverige inom Försvarsmaktens alla grenar. I samband med besöket orienteras försvarsministern även om verksamheten vid Militärhögskolan Halmstad (MHS H).

Vidare besöker försvarsministern Halmstads hamn för att diskutera betydelsen av fungerande infrastruktur för att kunna ge och ta emot militär och civil hjälp i händelse av kris och krig.

Besöket i Halmstad avslutas på Luftvärnsregementet. Fokus för besöket är att få en bild av hur det går med tillväxten på förbandet och vilka möjligheter och utmaningar som regementsledningen ser framgent. Under besöket på Lv 6 kommer ministern även att träffa värnpliktiga för att diskutera viktiga personalfrågor som villkoren under utbildningen och tillgången till personlig utrustning.

Möjlighet för intervjuer av föranmäld media finns vid kl. 13:00 (information om när man bör vara på plats för inpassering meddelas separat). Anmälan av intresse att delta behöver ske senast fredag 9 februari kl. 08:00 till Jessica Krantz. Bifoga namn och personnummer. Begränsat antal platser.
