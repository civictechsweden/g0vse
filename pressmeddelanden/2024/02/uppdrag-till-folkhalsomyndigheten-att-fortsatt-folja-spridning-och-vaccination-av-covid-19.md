# Uppdrag till Folkhälsomyndigheten att fortsatt följa spridning och vaccination av covid-19

– Behovet att följa utvecklingen av covid-19 är fortsatt stort och utmaningar kvarstår. Exempelvis är skillnaderna i vaccinationstäckning mellan olika grupper påfallande. Därför ger vi Folkhälsomyndigheten i uppdrag att göra fördjupade analyser och bistå regionerna i deras arbete med att åstadkomma en så hög vaccinationstäckning som möjligt, säger socialminister Jakob Forssmed.

I uppdraget till Folkhälsomyndigheten ingår att följa upp förekomsten av covid-19 och genomföra fördjupade studier för att öka kunskaper om viruset och dess spridning. Myndigheten ska även genomföra fördjupade studier av vaccinationstäckning och vaccinationseffekt för covid-19 i olika delar av befolkningen och ta fram vaccinationsrekommendationer. I uppdraget ingår också att följa och vid behov vidta åtgärder för att motverka felaktig information och ryktesspridning om vaccination mot covid-19.

Folkhälsomyndigheten får använda 104 miljoner kronor för uppdraget under 2024. Uppdraget ska slutredovisas till Socialdepartementet senast den 15 februari 2025.
