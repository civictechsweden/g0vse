# Justitieminister Gunnar Strömmer, finansmarknadsminister Niklas Wykman och civilminister Erik Slottner håller rundabordssamtal om hur penningtvättstillsynen kan stärkas

Att bekämpa brottslighet är en högt prioriterad fråga för regeringen. Möjligheten att tjäna pengar är en av de viktigaste drivkrafterna bakom den organiserade brottsligheten. Kriminellas brottsvinster ska inte kunna tvättas vita för att användas i den legala ekonomin.

För att diskutera hur penningtvättstillsynen kan stärkas bjuder justitieminister Gunnar Strömmer, finansmarknadsminister Niklas Wykman och civilminister Erik Slottner in berörda myndigheter och organisationer till ett rundabordssamtal.

– Att strypa den kriminella ekonomin är helt avgörande för att trycka tillbaka den organiserade brottsligheten i Sverige. Vi måste därför gemensamt se till att täppa till varenda hål som gör det möjligt för kriminella att sopa igen spåren efter sig och dölja pengarnas ursprung, säger justitieminister Gunnar Strömmer.

– Det är centralt att samtliga aktörer arbetar med alla sina verktyg för att vi gemensamt ska pressa tillbaka kriminaliteten, säger finansmarknadsminister Niklas Wykman.

– Vi har en smutsig byk att ta hand om när det gäller penningtvätt. Det kommer att krävas både ihållande och hårdare nypor. Detta är ett gemensamt ansvar för näringslivet och politiken, säger civilminister Erik Slottner.

Verksamhetsutövarna, exempelvis banker, spelföretag, fastighetsmäklare och advokater, har fått ansvaret att motverka att deras verksamhet missbrukas av kriminella. Det innebär att verksamhetsutövarna har en central roll i det brottsförebyggande arbetet och att det är tillsynsorganens ansvar att se till att verksamhetsutövarna fullgör sitt ansvar.
