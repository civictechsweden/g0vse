# Trettonde sanktionspaketet mot Ryssland är antaget

– Ryssland inledde den fullskaliga invasionen av Ukraina för två år sedan, men den ryska aggressionen har pågått i tio år. Det är mycket angeläget att EU fortsätter utöka sanktionerna mot Ryssland. Det här paketet har en tonvikt på den ryska militärindustrin, vilket regeringen välkomnar. Vi vill att arbetet med ett fjortonde paket inleds omgående efter dagens beslut, säger utrikesminister Tobias Billström.

Det trettonde sanktionspaketet består både av sektoriella åtgärder så som vissa nya exportförbud och nya listningar av sanktionsbelagda personer och enheter. Listan över företag som omfattas av striktare exportrestriktioner på grund av deras stöd till Rysslands krigsindustri utvidgas.

Utöver detta beläggs ett hundratal personer och ett åttiotal enheter med sanktioner som innebär inreseförbud till EU, frysning av tillgångar samt förbud mot att tillgängliggöra medel till dem. Detta omfattar bland annat personer och enheter i den ryska militärindustrin, offentliga företrädare för den ryska ockupationen på ukrainskt territorium, personer och enheter som är ansvariga för bortförandet av ukrainska barn från ockuperade områden, samt ryska personer och enheter som deltar i vapenleveranser till Ryssland.
