# Grön omställning och AI i fokus när bistånds- och utrikeshandelsminister Johan Forssell besöker Kalifornien med Kronprinsessparet

– Kalifornien är världens femte största ekonomi och ett nav för teknologisk innovation och forskning. Många svenska företag är redan på plats och det är dags att Sverige som land är det också. Våra intressen i delstaten är starka och växer. Precis som Sverige ligger Kalifornien också sedan länge i framkant inom den gröna omställningen, och med det nya generalkonsulatet kommer möjligheterna att främja kontakter, handel och investeringar att öka ytterligare, säger bistånds- och utrikeshandelsminister Johan Forssell.

Generalkonsulatet i San Francisco öppnade den 1 januari men invigs officiellt den 20 februari 2024. Med generalkonsulatet stärks Sveriges närvaro på USA:s västkust och därmed möjligheterna att bedriva ett mer aktivt handels- och Sverigefrämjande inom framför allt grön omställning och nya framväxande teknologier. Därutöver förbättras möjligheterna att ge konsulärt stöd till svenska medborgare.

Under besöket kommer bistånds- och utrikeshandelsministern, tillsammans med Kronprinsessparet, bland annat att träffa Kaliforniens guvernör Gavin Newsom och ett avtal om samarbete för att främja den gröna omställningen kommer att skrivas under. Vidare kommer utvecklingen av AI att diskuteras vid besök på techjättarna OpenAI, Intel, Nvidia och Google samt på Stanford University. Den gröna omställningen och näringslivets centrala roll i denna kommer att vara ett centralt tema under besöket.
