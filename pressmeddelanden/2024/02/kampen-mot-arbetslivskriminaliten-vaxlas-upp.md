# Kampen mot arbetslivskriminaliteten växlas upp

Arbetslivskriminaliteten är ett allvarligt samhällsproblem och en inkomstkälla för den organiserade brottsligheten. Kriminaliteten leder till att konkurrensen snedvrids och att seriösa företagare konkurreras ut av oseriösa företag. Den skapar otrygghet på arbetsmarknaden, arbetskraft utnyttjas och offentliga medel riskerar att gå till kriminella.

Regeringen ger nu därför Delegationen mot arbetslivs­kriminalitet ett tilläggsuppdrag att analysera de upplägg som används inom vissa särskilt utsatta näringsgrenar och reglerade yrken, så som bygg, restaurang, transport, kroppsvård, städ och vissa delar av de gröna näringarna. Delegationen ska lämna förslag på hur samhället kan slå tillbaka med träffsäkra och effektiva åtgärder anpassat till de specifika uppläggen av arbetslivskriminalitet.

– Arbetslivskriminaliteten undergräver förtroendet för grundläggande samhällsstrukturer och är skadlig, både för samhället och för enskilda som utnyttjas och utsätts för brottslighet. Vi är fast beslutna att knäcka denna brottslighet och nu växlar vi därför upp kampen för att slå sönder den kriminella ekonomin, säger jämställdhets- och biträdande arbetsmarknadsminister Paulina Brandberg.

Åtgärderna ska bland annat ge myndighetssamverkan mot arbetslivskriminalitet nya verktyg vid planering, genomförande och uppföljning av de gemensamma kontrollerna av arbetsställen. Arbetslivskriminalitet i kombination med organiserad brottslighet förstärker ytterligare de oseriösa företagens inflytande på arbetsmarknaden. Delegationen mot arbetslivskriminalitet ska därför också kartlägga vilka kopplingar som finns mellan arbetslivskriminalitet och organiserad brottslighet i Sverige, med särskilt fokus på hur arbetslivskriminaliteten används för att finansiera den kriminella ekonomin.

Delegationen ska även ta ställning till om det behövs mer ändamålsenliga verktyg generellt för att förbättra förutsättningarna för att bekämpa arbetslivskriminalitet och analysera förutsättningarna för ett mer strukturerat långsiktigt samarbete mellan de samverkande myndigheterna och arbetsmarknadens parter.

Uppdragen ska redovisas i juni 2024 respektive februari 2025.
