# Tillfälligt höjt tak för rotavdraget

Förslaget innebär att taket för rotavdraget ska vara 75 000 kronor per person och taket för rutavdraget 75 000 kronor per person under 2024. Det ska jämföras med dagens reglering där taket för rotavdraget är 50 000 kronor och det gemensamma taket uppgår till 75 000 kronor. Fram till den 30 juni 2024 får dock högst 50 000 kronor användas för rotavdrag och högst 75 000 kronor sammanlagt för rot- och rutavdrag.

– Sverige befinner sig i ett svårt ekonomiskt läge och byggbranschen har drabbats extra hårt. För att stötta byggbranschen går vi därför fram med ett tillfälligt höjt rotavdrag. Rotavdraget är en tidigare beprövad konjunkturåtgärd, säger finansminister Elisabeth Svantesson.

Bestämmelserna föreslås träda i kraft den 1 juli 2024 och upphöra att gälla vid utgången av december 2024. Bestämmelserna får tillämpas på hushållsarbete som har betalats, förmån av hushållsarbete som har tillhandahållits och hushållsarbete som har redovisats i en förenklad arbetsgivardeklaration under 2024. Förslaget innebär att skatteintäkterna minskar med 960 miljoner kronor 2024.

Förslaget bygger på en överenskommelse mellan regeringen och Sverigedemokraterna.
