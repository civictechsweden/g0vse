# Statsbesök till Mexiko

Regeringen representeras av bistånds- och utrikeshandelsminister Johan Forssell. Drygt 25 svenska företag deltar i den näringslivsdelegation som Business Sweden arrangerar.

Syftet med statsbesöket är att befästa den goda relationen mellan Sverige och Mexiko och stärka de ekonomiska och politiska förbindelserna, med fokus på innovation, partnerskap, handel och investeringar.

Mexiko är Latinamerikas näst största marknad och världens femtonde största ekonomi. Många svenska företag har haft verksamhet i Mexiko under decennier och med en ung befolkning och en dynamisk ekonomi finns goda möjligheter att fördjupa och bredda handelsutbytet. Mexiko är en framträdande multilateral aktör med nära samarbete med Sverige. Besöket ger möjlighet att utveckla detta samarbete.

Statsbesök till Mexiko har tidigare ägt rum 1982 och 2002.

Statsbesökets program är tre dagar långt och äger rum i Mexico City och i Mérida i delstaten Yucatán.

## Programmet i korthet

Statsbesöket första dag inleds med kransnedläggning och officiell välkomstceremoni, vid vilken president Andrés Manuel López Obrador och hans fru Beatriz Gutiérrez Müller välkomnar kungaparet till nationalpalatset. Därefter följer ett bilateralt möte med presidentparet. Kungaparet besöker även den mexikanska senaten. Dagen avslutas med att kungaparet står värdar för en svarsmiddag.

Dag två står näringslivsfrågor och barns rättigheter i fokus. På förmiddagen inleder kungen Mexico–Sweden Business Forum. På forumet kommer bland annat hållbara transportlösningar, hållbar gruvnäring, telekomindustrin och hälsa att diskuteras. Kungaparet besöker sedan SOS Barnbyar och det stora statliga universitetet, Universidad Nacional Autónoma de México (UNAM). Efter en lunch med representanter för näringslivet inviger kungen Ericssons nya kontor i Mexico City. Kungaparet träffar därefter medlemmar ur svenskkolonin. Dagen avslutas med en föreställning med traditionella mexikanska danser på Palacio de Bellas Artes.

Tredje dagen fortsätter i staden Mérida. Kungaparet besöker den prekolumbianska ruinstaden Uxmal, ett av Unescos världsarv. Där mottas de av representanter från  ursprungsbefolkningarna Maya och Yaqui. Senare på dagen kommer kungaparet att delta i ett möte Yucatáns guvernör.

Statsbesöket avslutas dagen därpå, när kungaparet lämnar Mexiko.

Statsrådet Forssell deltar i programmet. Han kommer även att ha bilaterala möten med företrädare för Mexikos regering.

Ett mer detaljerat program publiceras närmare besöket.

## Till redaktionen

Medierepresentanter intresserade av att bevaka besöket på plats är välkomna att ta kontakt med Boel Lindbergh, se kontaktuppgifter nedan.
