# Uppdrag till Fastighetsmäklarinspektionen att redovisa kostnader för registrering och tillsyn

Fastighetsmäklarinspektionen tar i dag ut samma avgift för registrering och samma årliga avgift för tillsyn av fastighetsmäklare respektive fastighetsmäklarföretag. Det finns skäl att utvärdera om de avgifter som tas ut motsvarar de faktiska kostnader som myndigheten har för registrering respektive tillsyn.

Sedan sommaren 2021 omfattar registreringsskyldigheten och skyldigheten att betala en årlig avgift även fastighetsmäklarföretag. Det ska även ses över om kostnaderna för tillsyn och registrering skiljer sig åt beroende på storleken på registrerade företag.

– FMI har bedrivit tillsyn över fastighetsmäklarföretag i över två år och det finns skäl att bedöma om kostnaderna faktiskt motsvarar avgifterna. Det är viktigt att undersöka om de mindre företagen och fastighetsmäklare betalar en för hög avgift, säger civilminister Erik Slottner.
