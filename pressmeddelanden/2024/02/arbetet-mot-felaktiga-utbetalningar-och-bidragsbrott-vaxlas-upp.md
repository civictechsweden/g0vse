# Arbetet mot felaktiga utbetalningar och bidragsbrott växlas upp

– Felaktiga utbetalningar och bidragsbrottsligheten ska bort. Kriminella gäng ska inte kunna försörja sig på bedrägerier mot våra välfärdssystem. Myndigheterna ska bli ännu bättre på att se till att utbetalningarna är korrekta och går till rätt mottagare, säger arbetsmarknads- och integrationsminister Johan Pehrson.

Regeringen har beslutat att Arbetsförmedlingen ska ha som mål för 2024 att andelen felaktiga utbetalningar ska minska. Arbetsförmedlingen har också ett återrapporteringskrav och ska bland annat redovisa antalet felaktiga utbetalningar, andelen återbetalda kronor av de upptäckta felaktiga utbetalningarna och antalet polisanmälningar som myndigheten gjort.

Inspektionen för arbetslöshetsförsäkringen ska analysera felaktiga utbetalningar från arbetslöshetskassorna och effekten av arbetslöshetskassornas kontrollarbete. Myndigheten ska även analysera Arbetsförmedlingens kontroll av arbetssökande som deltar i arbetsmarknadspolitiska insatser hos externa leverantörer.

Svenska ESF-rådet, myndigheten som förvaltar Europeiska socialfonden+ i Sverige, ska redovisa sitt arbete för att motverka felaktiga utbetalningar och risker för brottslighet i verksamheten. Svenska ESF-rådet ska även redovisa åtgärder för att möta nya behov i det framtida arbetet mot felaktiga utbetalningar.
