# Överenskommelse mellan regeringen och Sveriges Kommuner och Regioner banar väg för ny socialtjänstlag

Socialtjänstlagen utgör grunden för socialtjänstens verksamhet. Nuvarande socialtjänstlag bygger till stora delar på 1980 års socialtjänstlag. Socialtjänsten behöver reformeras för att kunna möta dagens och framtidens samhällsutmaningar samt den demografiska utvecklingen. Det behövs en långsiktig omställning, där socialtjänsten skiftar fokus till ett mer förebyggande arbete och tidiga insatser. Socialtjänsten behöver vara lättillgänglig och insatser behöver kunna erbjudas på ett enklare sätt än i dag. Socialtjänstens verksamhet behöver även utgå från bästa tillgängliga kunskap.

– Jag ser fram emot att under året kunna presentera en ny socialtjänstlag. De närmaste åren innebär en förändringsresa för socialtjänsten, som på många håll redan har påbörjats. Det innebär ett paradigmskifte till en långsiktigt hållbar, mer förebyggande och kunskapsbaserad socialtjänst, säger socialtjänstminister Camilla Waltersson Grönvall.

– Socialtjänsten behöver arbeta mer förebyggande och flexibelt än idag, för att tidigare nå dem som behöver stöd.  Ny lagstiftning är en förutsättning, men kommunerna behöver även ställa om arbetssätt och organisation. Med den här överenskommelsen kan vi stärka stödet till kommunerna i omställningsarbetet, säger Erik Pelling, ordförande för beredningen för socialpolitik och individomsorg på Sveriges Kommuner och Regioner (SKR).

Under 2024 kommer arbetet inom ramen för överenskommelsen framför allt att fokusera på att förbereda kommunerna inför att den nya socialtjänstlagen träder i kraft, i syfte att stärka förutsättningarna för ett långsiktigt omställningsarbete. Inom ramen för arbetet ska SKR bland annat stödja kommuners erfarenhetsutbyte och gemensamma lärande samt stimulera samverkan mellan kommuner, stödja utvecklingen av lättillgängliga och förebyggande arbetssätt samt bidra till spridning av metoder och arbetssätt som bygger på bästa tillgängliga kunskap.

## Statsbidrag till kommunerna för omställningen

Regeringen ger Socialstyrelsen i uppdrag att fördela 200 miljoner kronor i statsbidrag till kommuner under 2024 för att stödja kommunerna i omställningen till en långsiktigt hållbar, mer förebyggande och kunskapsbaserad socialtjänst.

Kommunerna får använda medel till att genomföra läges- och behovsanalyser och planering inför den nya socialtjänstlagen. SKR och Socialstyrelsen ska ge stöd till kommunerna i arbetet. Socialstyrelsen ska med utgångspunkt i kommunernas behov också planera för och förbereda nationella kompetenshöjande insatser för att stödja kommunerna i omställningen och genomförandet av den nya socialtjänstlagen.

Kommunernas förutsättningar och behovsområden inför omställningen skiljer sig åt. Under det förberedande året 2024 får kommunerna använda medel till att genomföra läges- och behovsanalyser inför den nya socialtjänstlagen. Kommuner kan med fördel samverka med varandra i arbetet.

Regeringen avsätter 200 miljoner kronor under det förberedande året 2024. Av medlen fördelas 650 000 kronor (lika belopp) till varje kommun.

Socialstyrelsen ska senast den 30 september 2025 lämna en redovisning till Regeringskansliet med en samlad analys av kommunernas lägesbilder inför den nya socialtjänstlagen samt redovisning av myndighetens arbete.
