# Ny biståndsstrategi ökar fokus på demokratiförsvarare och oberoende journalister

Demokrati, mänskliga fri- och rättigheter och rättsstatens principer är avgörande för frihet, säkerhet och för att samhället ska utvecklas. Samtidigt ser vi hur orosmolnen i världen hopar sig. För sjuttonde året i rad är demokratin på tillbakagång, vilket leder till ökat förtryck och konflikter. Rysslands fullskaliga invasion av Ukraina är ett tydligt exempel.

Ett annat är hur auktoritära stater motarbetar grundläggande mänskliga fri- och rättigheter och använder ny digital teknik för förtryck och spridning av desinformation.

– Med den här strategin så lägger regeringen ett större fokus på de individer som varje dag kämpar för sin frihet runt om i världen. Vi vill stötta individerna inom de förtryckande systemen. Tyvärr ser vi att demokratiutvecklingen går åt fel håll. Just därför måste Sverige dra sitt strå till stacken. Vi ska göra vad vi kan för att stötta de hoppfulla krafter som finns, säger bistånds- och utrikeshandelsminister Johan Forssell.

Med strategin ökar regeringens fokus på att stötta människorätts- och demokratiförsvarare, fria val och oberoende journalistik, jämfört med tidigare strategi. 2024 års budget för strategin är 900 miljoner kronor, en summa som fastställs årligen av regeringen.
