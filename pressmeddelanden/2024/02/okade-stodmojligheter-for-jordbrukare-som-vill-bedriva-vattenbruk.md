# Ökade stödmöjligheter för jordbrukare som vill bedriva vattenbruk

– Vattenbruket är en framtidsbransch som kan skapa jobb och tillväxt i hela landet. Det kan även bidra till att hållbarhetsmål nås och att landet får en bättre tillgång till fisk, skaldjur, musslor och alger vilket stärker Sveriges försörjningsförmåga, säger landsbygdsminister Peter Kullgren.

Innovationen och nytänkandet inom vattenbruket är stort. Ett exempel på detta är slutna, integrerade vatten\- och jordbrukssystem där svenska lantbrukare föder upp fisk på sina gårdar. Regeringen möjliggör nu för jordbruksföretag att kunna få stöd för investeringar i vattenbruk inom havs\-, fiskeri\- och vattenbruksprogrammet. Något som tidigare alltså inte varit möjligt.

I och med beslutet om ändringarna blir stödnivåerna desamma för allt vattenbruksstöd, vilket är positivt utifrån målet om ett växande hållbart vattenbruk i Sverige. Ändringarna innebär även att allt stöd till vattenbruket hanteras på samma sätt, oavsett vilken typ av företag som söker stöd, vilket förenklar myndigheternas handläggning.

Havs\-, fiskeri\- och vattenbruksprogrammet 2021–2027 ska främja ett miljömässigt, ekonomiskt och socialt hållbart fiske och vattenbruk i Sverige. Programmet finansieras både av pengar från Europeiska havs\-, fiskeri\- och vattenbruksfonden och av nationella pengar och förmedlas av Jordbruksverket. Den totala budgeten för alla vattenbruksrelaterade åtgärder i programmet är cirka 640 miljoner kronor.
