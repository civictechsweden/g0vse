# Nya exportkreditgarantier samt öppnande av handelssekreterarkontor i Kiev underlättar för svenska företag att bidra till Ukrainas uppbyggnad

– Det är en historisk dag att vi nu äntligen får Ukrainagarantierna på plats. Med exportkreditgarantierna och inrättandet av det nya handelskontoret i Kiev blir det enklare för svenska företag att investera i Ukraina. Det är också ett konkret exempel på hur regeringen arbetar med att öka synergierna mellan bistånd, handel och näringslivsfrämjande, säger bistånds- och utrikeshandelsminister Johan Forssell.

De särskilda exportkreditgarantierna gör det enklare och mindre riskfyllt för svenska företag att investera i Ukraina. Det medför förbättrade möjligheter att exportera samhällsviktiga varor till Ukraina och kan därmed bidra till ekonomisk utveckling och uppbyggnad i landet.

Regeringen har även beslutat att en ny handelssekreterare kommer att tillsättas i Ukraina samt att ett nytt handelssekreterarkontor kommer att öppnas i Kiev.

– Detta är ett stort och viktigt steg för att Sverige på bästa sätt ska kunna bidra till att främja handel och investeringar till Ukrainas uppbyggnad, säger bistånds- och utrikeshandelsministern.
