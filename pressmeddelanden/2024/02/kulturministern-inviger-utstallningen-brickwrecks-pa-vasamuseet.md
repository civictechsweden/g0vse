# Kulturministern inviger utställningen Brickwrecks på Vasamuseet

– Museer har en viktig uppgift att stärka vår kunskap och vidga våra perspektiv. För mig som kulturminister är det viktigt att museer når nya besökare och att de arbetar aktivt med att nå barn och unga för att stärka deras möjlighet att ta del av kulturlivet, kulturarv och bildning. Den här utställningen tror jag kommer att vara ett steg i precis den riktningen. Den väcker vår fascination, fantasi och vilja till eget skapande, säger kulturminister Parisa Liljestrand.

Utställningen Brickwrecks med modeller i LEGO ® är byggd av Ryan McNaught för Australian National Maritime Museum och är inlånad till Vasamuseet som en tillfällig utställning till slutet av september 2024.

Vasamuseet är en del av myndigheten Statens maritima och transporthistoriska museer (SMTM). I november 2023 tilldelades SMTM utmärkelsen Sveriges modernaste myndighet utifrån fyra kriterieområden: rättssäkerhet och effektivitet, ledar- och medarbetarskap, förnyelse och innovation samt hållbarhet.
