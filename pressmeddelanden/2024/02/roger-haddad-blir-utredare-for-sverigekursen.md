# Roger Haddad blir utredare för Sverigekursen

I syfte att stärka kunskaperna om det svenska samhällets grundläggande värderingar och tydliggöra vilka förväntningar som finns på den enskilde, ska den särskilda utredaren Roger Haddad göra en översyn av samhällsorienteringen för nyanlända. Roger Haddad har erfarenhet från både nationell och kommunal nivå vad gäller utbildning, arbetsmarknad och integration. Han ska bland annat föreslå hur utbildningen kan bli obligatorisk och föreslå ett nytt innehåll med ökad tonvikt på bland annat jämställdhet.

– Som nyanländ behöver man få en bra bild av hur det svenska samhället fungerar. Jag är glad att samhällsorienteringen ses över, och Roger Haddad är med sin erfarenhet av integrationsfrågor helt rätt person att leda utredningen, säger arbetsmarknads- och integrationsminister Johan Pehrson.

– Det är viktigt att de som kommer till Sverige utbildas i våra grundläggande värderingar i en tid när dessa utmanas varje dag och att de får en bra och korrekt bild av de förutsättningar och krav som finns. Jag ser fram emot att ta fram förslag till en ny samhällsorientering, säger Roger Haddad.

Förslag ska lämnas på bland annat omfattning, innehåll, hur samhällsorienteringen kan avslutas med ett godkänt skriftligt prov och hur den kan bli en del av kommunal vuxenutbildning. Utredaren ska även föreslå en skärpt incitamentsstruktur med tydligare koppling till relevanta ersättningssystem, exempelvis etableringsersättning, så att ersättning villkoras med deltagande i samhällsorienteringen.

Uppdraget En förbättrad samhällsorientering för nyanlända, dir. 2023:169, ska redovisas senast den 21 februari 2025.
