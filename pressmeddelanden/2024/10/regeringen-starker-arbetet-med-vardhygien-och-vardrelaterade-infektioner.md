# Regeringen stärker arbetet med vårdhygien och vårdrelaterade infektioner

– Det är viktigt att vi har en samlad och tillgänglig information om vårdhygien och vårdrelaterade infektioner för att kunna förebygga och hantera dessa på bästa sätt, säger sjukvårdsminister Acko Ankarberg Johansson.

– God hygien inom vården har stor betydelse för att förebygga infektioner och hindra spridningen av antibiotikaresistenta bakterier. Detta uppdrag kommer att stärka arbetet mot antibiotikaresistens och förbättra patientsäkerheten, säger socialminister Jakob Forssmed.

Information om vårdrelaterade infektioner och vårdhygienarbete i Sverige har länge baserats på nationella patientsäkerhetsmätningar från Sveriges Kommuner och Regioner. Dessa mätningar har varit viktiga för att förebygga antibiotikaresistens och infektioner i slutenvården.

Även om mätningar och resultat finns lokalt och regionalt, saknas nationellt aggregerad information sedan 1 januari 2024. Det finns dock ett fortsatt behov av sådan information för att ge en aktuell lägesbild.

Socialstyrelsen och Folkhälsomyndigheten ska i sitt arbete samverka med E-hälsomyndigheten och informera samt inhämta synpunkter från Sveriges Kommuner och Regioner, professionsorganisationer och relevanta delar av den nationella kunskapsstyrningen. Uppdraget inkluderar även en dialog med Utredningen om stärkt framtida smittskydd (S 2023:08).

Socialstyrelsen ska vara administrativt sammanhållande för genomförandet och redovisningen av uppdraget. En gemensam muntlig delredovisning ska lämnas till Socialdepartementet senast den 1 mars 2025 och en skriftlig slutredovisning senast den 30 juni 2025.
