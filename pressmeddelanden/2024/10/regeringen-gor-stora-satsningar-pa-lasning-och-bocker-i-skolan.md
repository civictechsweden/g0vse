# Regeringen gör stora satsningar på läsning och böcker i skolan

– Regeringen vill återupprätta en stark kunskapsskola där fokus i de tidigare årskurserna ligger på grundläggande färdigheter som att läsa, skriva och räkna. De bästa förutsättningarna för att utveckla dessa färdigheter får man i analoga miljöer och med analoga verktyg. Därför är det viktigt att eleverna får arbeta med papper och penna och inte minst att de har tillgång till riktiga läroböcker, säger utbildningsminister Johan Pehrson.

– Skolbibliotekarier är viktiga för att väcka barns läslust, men också för att stärka elevers läsförmåga. Därför storsatsar regeringen på bemannade skolbibliotek och avsätter medel för inköp av skönlitteratur, säger skolminister Lotta Edholm.

Regeringen gör många satsningar på läsning inom utbildningsområdet. Det rör sig bland annat om:

* Lagändringar för att alla elever ska få tillgång till bemannade skolbibliotek.
* Lagändringar för att elever ska ha tillgång till läroböcker, andra läromedel och andra lärverktyg, samt statsbidrag som gör det möjligt för skolhuvudmän att köpa läroböcker.
* Läslistor med svensk och internationell skönlitteratur tas fram för att fungera som ett stöd för lärare när de ska välja litteratur för sin undervisning.
  Satsning på bokinköp till förskolor och skolor.
* Kraftsamling för ett läsande land: ett råd av representanter för civilsamhället, akademin och näringslivet.
* Förstärkt bidrag till Svenska barnboksinstitutet.
