# Regeringsuppdrag till Statskontoret att redovisa statsbidrag

– Statskontorets tidigare kartläggning för 2023 visar att antalet riktade statsbidrag inte har varit så få sedan 2018\. Med detta uppdrag får vi fortsatt stöd för att följa den utvecklingen, säger civilminister Erik Slottner.

Statskontoret ges i uppdrag att översiktligt redovisa uppgifter om samtliga statsbidrag till kommuner och regioner, inklusive utfallet av respektive bidrag. Uppdraget är en avgränsad fortsättning på det uppdrag som myndigheten haft under flera år för att redovisa utvecklingen av statens styrning av kommunsektorn.

Samtidigt pågår ett kontinuerligt arbete för att förbättra och effektivisera statens styrning genom riktade statsbidrag, så att de skapar största möjliga nytta. I detta sammanhang avser regeringen inrätta en digital informationsportal om riktade statsbidrag. En sådan portal syftar till att underlätta hanteringen av statsbidrag för kommuner och regioner samt minska de administrativa kostnaderna.

Uppdraget ska årligen redovisas senast den 5 juni under 2025–2027\.
