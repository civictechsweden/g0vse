# Uppdrag att främja kategoristyrning vid inköp i offentlig sektor

– I översynen av nationella upphandlingsstrategin framkom att många myndigheter brister i sin styrning av inköpsverksamheten. Ledningarna behöver ta ansvar för denna viktiga fråga och se till att organisationerna har de förutsättningar som behövs för att skattemedel används på bästa sätt. Detta uppdrag är en av flera åtgärder som regeringen genomför för att adressera de utmaningar som har identifierats i översynen, säger civilminister Erik Slottner.

Med en strategisk styrning av inköpsverksamheten skapas goda förutsättningar för att åstadkomma produktivitetsförbättringar samt hantera risker kopplade till bland annat korruption och hållbarhet. Det möjliggör en strategisk hantering av frågan om försörjningsberedskap vid upphandling till och av samhällsviktig verksamhet.

Inledningsvis ska Upphandlingsmyndigheten genomföra en workshop med kommuner som har erfarenhet från att utveckla ett strategiskt arbetssätt för inköpsverksamheten. Myndigheten ska sprida lärdomarna till kommuner som ännu inte har börjat arbeta kategoristyrt, i syfte att påskynda denna utveckling.

Uppdraget pågår till och med den 15 december 2025.
