# Parisa Liljestrand besöker Oslo för att delta i det nordiska minister- och sametingspresidentmötet

Mötena med ministrarna från Norge och Finland med ansvar för samepolitiska frågor och sametingspresidenterna i Sverige, Norge och Finland genomförs vartannat år. Vid årets möte kommer bland annat arbetet med sanning och försoning i Sverige, Finland och Norge och rasism mot samer att diskuteras. På agendan står också diskussioner om utmaningar som de samiska språken står inför i den digitala miljön.

– Att mötas över nationsgränserna är viktigt i arbetet med att stärka den samiska kulturen och det samiska språkets ställning. Utifrån min bakgrund som lärare och rektor ligger inte minst frågor om språk mig varmt om hjärtat, säger Parisa Liljestrand.

Regeringen har antagit ett handlingsprogram för bevarande och främjande av de nationella minoritetsspråken 2022–2024 och inom det programmet ingår ett antal satsningar som syftar till att stärka de samiska språken.

Det nordiskt samiska språkpriset Gollegiella delas ut vartannat år. Priset instiftades 2004 av ministrarna för samefrågor och sametingspresidenterna i Norge, Sverige och Finland och syftar till att främja, utveckla och bevara de samiska språken. Pristagarna kan vara flera och utses av en bedömningskommitté med samiska ledamöter.
