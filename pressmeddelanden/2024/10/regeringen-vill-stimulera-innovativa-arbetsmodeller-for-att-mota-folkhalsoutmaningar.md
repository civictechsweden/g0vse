# Regeringen vill stimulera innovativa arbetsmodeller för att möta folkhälsoutmaningar

– För att vända en utveckling med växande psykisk ohälsa, utbredd ensamhet och ökat stillasittande behöver vi skifta fokus mot insatser som främjar hälsa och förebygger ohälsa, där behoven är som störst. Med det här uppdraget gör vi det möjligt för olika aktörer att hitta nya sätt att samarbeta och använda nya innovativa metoder för att nå tydliga resultat, säger socialminister Jakob Forssmed.

För att satsningar på mer främjande och förebyggande insatser ska bli effektiva krävs nya arbetssätt och ett nytänkande kring styrning och finansiering av olika initiativ, samt ett långsiktigt och bättre nationellt stöd till lokala och regionala aktörer. Regeringen har därför aviserat en satsning i budgetpropositionen för 2024 för att stärka detta stöd, med särskilt fokus på att stimulera användandet av innovativa investeringsmodeller såsom sociala utfallskontrakt.

Sociala utfallskontrakt är en arbetsmodell med fokus på arbete och finansiering med utgångspunkt i förbättrade sociala utfall. Modellen kan stimulera nya samarbeten då insatser inom ramen för ett kontrakt kan genomföras av såväl offentliga, ideella som privata utförare.

I uppdraget ska Folkhälsomyndigheten bland annat bidra med kunskap om hälso\- och samhällsekonomiska beräkningar, särskilt inom psykisk hälsa hos barn och unga. Vinnova ska bidra med kunskap om hur nationell utfallsfinansiering kan utformas och administreras. Barnrättsperspektivet, funktionshinderperspektivet och jämställdhetsperspektivet ska beaktas vid genomförandet av uppdraget.

För uppdraget avsätts totalt tio miljoner kronor under 2024, varav Folkhälsomyndigheten får använda åtta miljoner kronor och Vinnova två miljoner kronor.

Regeringen planerar att avsätta medel för att stärka det nationella stödet under perioden 2025–2026, förutsatt att riksdagen anvisar medel för detta ändamål.
