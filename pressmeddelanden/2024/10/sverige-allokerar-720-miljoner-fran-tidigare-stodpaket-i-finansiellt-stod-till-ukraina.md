# Sverige allokerar 720 miljoner från tidigare stödpaket i finansiellt stöd till Ukraina

I torsdags fattade regeringen beslut om att dels bemyndiga Försvarets materielverk (FMV) att förhandla och ingå överenskommelse med Danmark rörande donation av 20 miljoner euro för anskaffning av försvarsmateriel genom ukrainsk försvarsindustri för donation till Ukraina, dels om uppdrag till Försvarsmakten att utbetala medlen till Danmark.

Den danska modellen, som Sverige avser stödja, ska hjälpa upphandlingar som ukrainsk industri vill genomföra. I den danska modellen ingår mekanismer för att säkerställa att de donerade medlen används effektivt samt att Ukraina även återkopplar erfarenheter kring användningen av den levererade materielen. Tidigare danskt stöd enligt denna modell har lett till att Ukraina kunnat producera 18 pjäser av ett ukrainskt artillerisystem.

Genom att produktionen i Ukraina ökar stärks den sammanlagda europeiska försvarsindustriella basen. En stärkt försvarsindustriell bas är nödvändigt för att möta de stora behoven på grund av kriget i Ukraina och de europeiska ländernas uppbyggnad av försvarsförmåga.

Tillsammans med det uppdrag som Försvarets materielverk redan har avseende stöd till Ukraina inom upphandlingsområdet, öppnar stödet till Ukrainas industriella bas, genom den danska modellen, upp ytterligare samarbetsmöjligheter mellan ukrainsk och europeisk försvarsindustri. Det omfattar bland annat att gemensamt kunna utveckla innovativa lösningar som direkt testats på slagfältet, men även att öka kapaciteten i Ukraina att producera och underhålla försvarsmateriel.

Regeringen avser också att allokera cirka 43 miljoner euro till ett antal etablerade multilaterala initiativ för att på ett snabbt och effektivt sätt stötta den ukrainska Försvarsmakten.

Exempel på initiativ som kan komma att stödjas är inom några av de förmågekoalitioner som upprättas inom ramen för Ukraine Defence Contact Group, UDCG:

* Koalitionen för stridsflyg, anskaffning av jaktrobotar för det ukrainska F\-16\-programmet
* Koalitionen för maritim säkerhet, utbildning av ukrainskt marininfanteri
* Minröjningskoalitionen, upphandling av landminröjningsutrustning.
* IT\-koalitionen, som Sverige nyligen blev medlem i, upphandling av hårdvara för ledning och kommunikation.

Sverige kommer också inom ramen för detta stöd att bidra till Natos fond för Ukraina (NATO CAP), som upphandlar militär utrustning.
