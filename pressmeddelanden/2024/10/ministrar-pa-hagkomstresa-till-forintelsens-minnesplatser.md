# Ministrar på hågkomstresa till Förintelsens minnesplatser

Elevernas hågkomstresa finansieras av det årliga statsbidraget för hågkomstresor. För 2024 har regeringen avsatt totalt 7 miljoner kronor för utbildningsinsatser om, och hågkomstresor till Förintelsens minnesplatser.

Som en del av utbildningsinsatsen har eleverna inför hågkomstresan deltagit i ett tvådagars förberedande seminarium med workshops, diskussioner och föreläsningar om det judiska livet i framför allt Polen och om Förintelsen och dess olika faser, den nazistiska politiken samt en föreläsning om antisemitismens långa rötter.

Under hågkomstresan besöks Förintelsens minnesplatser tillsammans med specialutbildade guider. Syftet med resan är att öka kunskapen om Nazitysklands förbrytelser mot judar, romer och andra grupper. Genom arbetsuppgifter och samtal under resan ges eleverna nya insikter och möjligheter till reflektion kring Förintelsens olika aktörer; offer, förövare, hjältar/räddare och åskådare samt fundera över sina egna värderingar, hur man ser på sig själv och andra, hur man förhåller sig till principen om alla människors lika värde.

Efter hågkomstresan deltar de i ett endagsseminarium där fokus framför allt ligger på samtida antisemitism och andra fördomsmönster, sociala medier, konspirationsteorier och hur algoritmer fungerar.
