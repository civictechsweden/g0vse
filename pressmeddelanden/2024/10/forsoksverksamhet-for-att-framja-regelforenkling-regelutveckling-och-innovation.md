# Försöksverksamhet för att främja regelförenkling, regelutveckling och innovation

– Det är viktigt att innovativa gröna tekniker och regelverken för dessa utvecklas i takt med varandra. Genom uppdraget skapar vi förutsättningar för att främja förenkling, regelutveckling och utveckling av nya nettonolltekniker inom exempelvis energiområdet, säger energi\- och näringsminister Ebba Busch.

EU\-förordningen om nettonollindustrin innebär att medlemsstaterna ska stärka arbetet med regulatoriska sandlådor, som är en typ av regulatorisk försöksverksamhet. Varje medlemsstat ska bland annat inrätta regulatoriska sandlådor för nettonollteknik på begäran av företag som utvecklar innovativ nettonollteknik och uppfyller särskilda kriterier. Enligt förordningen ska Sverige införa en eller flera kontaktpunkter som ansvarar för att hantera företags ansökningar om inrättande av regulatoriska sandlådor för nettonollteknik.

För att förbereda Sveriges införande av en sådan kontaktpunkt ska Vinnova analysera hur kontaktpunkten bör struktureras och genomföras. En utgångspunkt för Vinnovas analys är att regelförenkling, regelutveckling och innovation för de tekniker som anges i EU\-förordningen ska främjas genom kontaktpunkten. Behovet av att utveckla arbetet med regulatoriska sandlådor i Sverige lyfts bland annat i Produktivitetskommissionens delbetänkande Goda möjligheter till ökat välstånd.

Vinnova ska redovisa uppdraget senast den 28 februari 2025\.
