# Kommunikationsuppdrag ska öka kännedom om nya socialtjänstlagen

Socialstyrelsen har fått i uppdrag att förbereda för den nya socialtjänstlagen som träder i kraft i juli 2025\. Regeringen ger nu i uppdrag åt Socialstyrelsen att genomföra kunskapshöjande kommunikationsinsatser i samband med den nya lagens införande.

– Den nya socialtjänstlagen gör att socialtjänsten ska vara mer förebyggande, mer tillgänglig och arbeta utifrån kunskap. Men för att göra den här förändringen behöver människor också veta hur socialtjänsten fungerar och vilken hjälp man kan få. Därför ger vi nu Socialstyrelsen i uppdrag att sprida kunskap om den nya lagen och vad som gäller i kontakten med socialtjänsten, säger socialtjänstminister Camilla Waltersson Grönvall.

Den nya socialtjänstlagen ska bland annat göra så att socialtjänsten arbetar mer förebyggande, är enklare att nå, är lättare att få hjälp av, och den ska erbjuda insatser snabbare. Den nya socialtjänstlagen stärker också barnets rättigheter eftersom den anpassas till barnkonventionen.

Det nya uppdraget sträcker sig från en uppstartsperiod under 2024 till genomförande av kommunikationsinsatser under 2025 och 2026\.
