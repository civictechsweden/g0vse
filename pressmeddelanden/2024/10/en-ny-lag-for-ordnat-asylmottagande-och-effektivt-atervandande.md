# En ny lag för ordnat asylmottagande och effektivt återvändande

Den 2 oktober presenterade regeringen lagförslag som ska skapa en ny ordning för asylsökandes boende med målsättningen att få ett mer ordnat och effektivt mottagande av asylsökande. I dag, tisdagen den 15 oktober, presenterades ytterligare förslag för att genomföra denna omfattande reform av mottagandet av asylsökande, när migrationsminister tog emot slutbetänkandet om en ny mottagandelag.

– Förslagen som regeringen har tagit emot i dag innebär att vi lämnar den gamla ordningen med eget boende för asylsökande bakom oss. Reformen av mottagandesystemet syftar till att få bättre ordning och snabbare processer. Det är viktigt för den enskilde som får kortare tid i ovisshet samt för myndigheterna och kommunerna som kan planera sin verksamhet bättre. Det bidrar också till regeringens arbete att minska utanförskapet och effektivisera återvändandet, säger migrationsminister Johan Forssell.

Utredningens uppdrag har bland annat varit att göra en översyn av lagen om mottagande av asylsökande med flera, LMA, föreslå åtgärder för ett ordnat mottagande och effektivt återvändande, samt att föreslå hur asylsökandes mottagningsvillkor kan anpassas till miniminivåer enligt EU\-rätten.

I slutbetänkandet föreslås ytterligare skyldigheter för asylsökande att

* delta i närvarokontroller på boendet,
* endast vistas i det län där asylboendet ligger,
* fullgöra en anmälningsskyldighet till Migrationsverket om myndigheten fattar individuellt beslut om det, och
* få minskad dagersättningen om den asylsökande vistas utanför länet eller inte följer sin individuella anmälningsskyldighet.

För att anpassa de svenska reglerna till EU\-rättens miniminivå för mottagande av asylsökande föreslår utredningen att en tidsgräns om sex månader införs för asylsökandes tillträde till arbetsmarknaden.

Utredningen föreslår att lagändringarna träder i kraft den 1 oktober 2026\.
