# Regeringen beslutar om proposition om nytt Öresundsavtal

–Varje dag tar tiotusentals pendlare tåget från Sverige till Danmark. Genom det nya Öresundsavtalet skapar vi en bättre och attraktivare arbetsmarknad i regionen genom att förenkla för såväl pendlarna som arbetsgivarna, säger finansminister Elisabeth Svantesson.

Det nya Öresundsavtalet innebär en anpassning till dagens arbetsmarknad. Personer som pendlar över Öresund kommer lättare kunna arbeta en del av arbetstiden i sitt bosättningsland utan förändrad beskattningssituation. Det kommer exempelvis inte i fortsättningen vara ett krav på att arbetet i bosättningslandet utförs i hemmet, utan det kommer vara möjligt att arbeta från andra ställen som exempelvis caféer eller sommarstugor. Den utökade flexibiliteten blir också tillgänglig för offentligt anställda, vilket inte är fallet enligt det nuvarande avtalet.

Genom det nya avtalet byggs kompensationsordningen ut så att kompensation även ges för offentligt anställda gränspendlare som inte betalar inkomstskatt i sin hemkommun. Det kommer att ge en ökad nettokompensation till Sverige från Danmark.

Lagen om särskild inkomstskatt för utomlands bosatta ändras. Detta innebär att löneinkomster kan beskattas i Sverige vid de fall arbete har utförts i Danmark i enlighet med det nya avtalet.

Det nya avtalet kan träda i kraft när det har godkänts av parlamenten i båda länderna. De nya eller ändrade reglerna kan därför bli tillämpliga tidigast den 1 januari 2025\.
