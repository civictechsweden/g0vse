# Förslag om utvidgat växa-stöd

I dag kan enmansföretag, till exempel aktiebolag utan anställda eller en enskild näringsidkare, få sänkta arbetsgivaravgifter (växa\-stöd) i upp till 24 månader för sin först anställda. Med växa\-stödet behöver endast ålderspensions­avgiften på 10,21 procent betalas på den del av ersättningen som inte överstiger 25 000 kronor per månad.

I propositionen föreslås att växa\-stödet utvidgas så att det omfattar upp till två anställda och att beloppsgränsen höjs från 25 000 till 35 000 kronor.

– Det är avgörande för svenskt välstånd att sysselsättningen ökar. Även drivkraften till arbete behöver öka och det är viktigt att de som kan arbeta också gör det. Samtidigt behöver det också bli mer lönsamt att anställa medarbetare. Att utvidga växa\-stödet är en viktig del i det arbetet, säger finansminister Elisabeth Svantesson.

Förslaget bedöms minska skatteintäkterna med 80 miljoner kronor 2025 och med 190 respektive 250 miljoner kronor 2026 och 2027\.

Ändringarna föreslås träda i kraft den 1 januari 2025\. De nya reglerna gäller för anställningar som påbörjas efter den 30 april 2024 och tillämpas på ersättning som ges efter den 31 december 2024\.
