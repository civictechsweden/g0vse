# Regeringen ger stöd för att barn i familjehem ska få bättre förutsättningar för en god skolgång

– Samhället har ett särskilt stort ansvar för placerade barn. Därför är det extra viktigt att se till att barn och unga som är placerade får det stöd de behöver för att gå ut grundskolan med fullständiga betyg, säger socialtjänstminister Camilla Waltersson Grönvall.

– Alla barn har rätt till en god och likvärdig skolgång. Dessutom är en fullgjord skolgång en stark skyddsfaktor mot kriminalitet och många andra  problem senare i livet. Därför är det här stödet extra viktigt, säger skolminister Lotta Edholm.

Regeringen beviljar Stiftelsen Allmänna Barnhuset sammanlagt en miljon för att vidareutveckla och sprida arbetsmodellerna Skolfam och Förfam. Skolfam är en förebyggande arbetsmodell för att stärka skolresultat för barn i familjehem. Genom arbetssättet samverkar socialtjänst, skola och familjehem med fokus på att stärka barnens skolresultat. Förfam är ett motsvarande koncept för barn i förskolan.

Regeringen beräknar att totalt 4 miljoner kronor kommer att avsättas för projekten för 2025, och 4 miljoner för 2026\.
