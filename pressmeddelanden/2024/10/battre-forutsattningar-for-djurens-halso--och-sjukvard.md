# Bättre förutsättningar för djurens hälso- och sjukvård

– Nu tar vi nästa steg i den här processen. Lagrådsremissen är ett steg på vägen. Övriga bedömningar kopplade till förslagen som lämnas i betänkandet kommer att hanteras i kommande proposition. Regeringen har också tillsatt en bokstavsutredning för att titta på frågan om hur de privata aktörerna kan få en större roll när det gäller jourberedskap för veterinärer, säger landsbygdsminister Peter Kullgren.

Regeringen föreslår ändringar i lagen (2009:302) om verksamhet inom djurens hälso- och sjukvård som innebär att verksamhetstillsyn införs och att djurvårdare ska kunna ansöka om godkännande så att de kan utföra vissa uppgifter självständigt och stå under tillsyn. Regeringen föreslår också att skyddade titlar, som till exempel tandläkare eller psykolog, inom djurens hälso- och sjukvård endast får användas av de som har rätt att använda de titlarna inom humanvården. Titeln hovslagare ska endast få användas av godkända hovslagare. Regeringen föreslår även en förordningsändring som innebär att veterinärer med examen från tredje land ska kunna få svensk veterinärlegitimation efter att ha uppvisat kunskaper och färdigheter som motsvarar de svenska kraven.

Lagändringarna föreslås träda i kraft 1 september 2025, med undantag för behörighetsregleringen för djurvårdare som föreslås träda i kraft 1 september 2030.
