# Kulturminister Parisa Liljestrand reser till Malmö

Syftet med besöket är att föra samtal kring yttrandefrihet och hot och hat mot journalister samt att kulturministern ska få veta mer om hur Sydsvenskans redaktion arbetar. Vid besöket möter hon bland annat chefredaktören Jonas Kanje och tidningens redaktionschefer.

– Mediernas oberoende och den fria och granskande journalistiken är en förutsättning för demokratins funktion. Vi har en vidsträckt yttrande- och pressfrihet i Sverige som vi ska vara stolta över, och den ska värnas. Samtidigt vill vi inte se att den används för att rikta hat och hot i försök att tysta journalister. Det utgör inte bara ett angrepp mot den enskilda personen utan även mot vårt demokratiska samhälle som på sikt kan få allvarliga konsekvenser, säger kulturminister Parisa Liljestrand.

Regeringen beslutade tidigare i år att tilldela Brottsofferjouren en miljon kronor för att bygga upp en nationell kontaktpunkt för journalister som är i behov av stöd eller skydd till följd av sin yrkesutövning. Samtidigt fick Mediemyndigheten i uppdrag att följa frågan om journalisters säkerhet och samla relevanta aktörer till dialog.
