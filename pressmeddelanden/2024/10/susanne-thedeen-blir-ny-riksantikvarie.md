# Susanne Thedéen blir ny riksantikvarie

– Det är med stor glädje jag kan meddela att regeringen vid sitt sammanträde i dag har beslutat att ge Susanne Thedéen detta uppdrag. Hon är en erfaren chef med stor erfarenhet av att driva strategiska förändrings\- och utvecklingsarbeten. Med sin gedigna erfarenhet från ledande positioner i statsförvaltningen och breda kunskap inom kulturarvsfältet har Susanne Thedéen goda förutsättningar att fortsätta utveckla Riksantikvarieämbetet som en självklar och tongivande part i samhällsbyggnadsprocessen och den naturliga ledaren i det nationella kulturarvsarbetet, säger kulturminister Parisa Liljestrand.

Susanne Thedéen är civilekonom från Handelshögskolan i Stockholm och filosofie doktor i arkeologi från Stockholms universitet. Hon disputerade 2004 på en avhandling om begravningsritualer och livscykelritualer under bronsålder. Hon har mångårig erfarenhet från statsförvaltningen, musei\- och kulturmiljöområdet. Hon var länsmuseichef på Gotlands museum 2017–2022 och har en bakgrund som planeringschef och biträdande förvaltningschef vid Stockholms universitet. 2022 fick hon tjänsten som överantikvarie vid Riksantikvarieämbetet och har sedan Joakim Malmström lämnade posten som riksantikvarie i mars 2024 varit vikarierande riksantikvarie. Thedéen har även innehaft ett antal förtroendeuppdrag inom universitets\- och högskolevärlden, liksom inom kulturarvssektorn.

– Jag är ödmjuk inför det ansvar och förtroende jag fått av regeringen. Uppdraget som riksantikvarie tar jag mig an med stort engagemang. Med beslutsamhet kommer jag tillsammans med medarbetarna att utveckla myndighetens och kulturarvsarbetets relevans i samhällsutvecklingen, säger Susanne Thedéen.

Riksantikvarieämbetet ansvarar för frågor om kulturarvet. Ansvaret omfattar i första hand frågor om kulturlandskap, kulturmiljöer, kulturföremål och museer. Riksantikvarieämbetet har också en viktig roll i arbetet med beredskap och skydd av kulturarv. Regeringen beslutade i början av 2024 att ge ett antal myndigheter i uppdrag att bilda ett råd för skydd av kulturarv. Syftet med rådet är att det ska bidra till en effektiv beredskapsplanering för skydd av samlingar av kulturarv samt kulturhistoriskt värdefulla fastigheter och miljöer i Sverige. Riksantikvarieämbetet är sammankallande och i rådet ingår representanter från Riksarkivet, Kungliga Biblioteket, Myndigheten för samhällsskydd och beredskap, Statens fastighetsverk och länsstyrelserna. Även de centrala museerna, de regionala museerna och Svenska kyrkan ska erbjudas att ingå i rådet.
