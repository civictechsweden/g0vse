# Svenskt bidrag till Natos avskräckning och försvar under 2025

– Det här är ett historiskt beslut. Sverige har tidigare deklarerat att vi ska föra en solidarisk allianspolitik. Nu omsätter vi det i praktiken, när vi för första gången som allierad bidrar med en väpnad styrka till Natos kollektiva försvar, säger utrikesminister Maria Malmer Stenergard.

– Nato är den yttersta garanten för europeisk och transatlantisk säkerhet. Den proposition regeringen nu lämnar till riksdagen möjliggör för Sverige att bidra till Natos avskräckning på ett trovärdigt, pålitligt och solidariskt sätt, säger försvarsminister Pål Jonson.

– Det är centralt både för vår trovärdighet i Nato och för Sveriges egen säkerhet att Försvarsmakten har möjlighet att delta i sådana operationer, säger infrastruktur\- och bostadsminister Andreas Carlson.

– Den proposition som vi nu presenterar omfattar ett helhetsperspektiv där de bidrag som vi nu kan förutse under 2025 samlas i en proposition, säger utrikespolitisk talesperson för Liberalerna Joar Forssell.

Som en del av Natos koncept för avskräckning och försvar av det nordatlantiska området föreslår regeringen i en proposition till riksdagen att Sverige ställer en väpnad styrka till Natos förfogande. Natos åtgärder för avskräckning och försvar syftar till att vara krigsavhållande. Robust avskräckning i fredstid är en central del i Natos övergripande strategi för säkerhet.

Styrkan som regeringen föreslår Sverige ska bidra med ska bestå av:

* markförband till Natos framskjutna närvaro i Lettland (Forward Land Forces)
* örlogsfartyg till Natos stående marina styrkor
* stridsflygplan till Natos luftrumsövervakning och incidentberedskap
* markförband, specialförband, amfibieförband och örlogsfartyg till vissa andra fredstida säkerhetshöjande operationer och aktiviteter.

Bidraget stärker möjligheten till försvaret av Sverige och Nato som helhet, och planeras att genomföras under 2025\.
