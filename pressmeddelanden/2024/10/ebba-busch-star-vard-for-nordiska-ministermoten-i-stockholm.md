# Ebba Busch står värd för nordiska ministermöten i Stockholm

Sveriges prioriteringar under ordförandeskapet är näringslivets gröna omställning, att bidra till hållbar tillväxt och ökad konkurrenskraft i hela Norden, samt att vidareutveckla den nordiska elmarknaden.

– Det nordiska regionala samarbetet är ett av de äldsta och mest omfattande i världen. Något vi ska vara stolta över. Som ordförandeland har Sverige fått leda arbetet med att ta fram samarbetsprogrammen som nu väntas antas. Ett ännu tätare nordiskt samarbete stärker vårt näringslivs konkurrenskraft och bidrar till minskad klimatpåverkan globalt, säger energi- och näringsminister Ebba Busch.

Under dagarna väntas delegationer från Finland, Åland, Island, Danmark, Norge och Grönland.

### Rådet för energipolitik – för en konkurrenskraftig nordisk elmarknad

Under mötet kommer energiministrarna bland annat att diskutera ett fördjupat samarbete på elmarknaden, vätgasens roll i energiomställningen samt utbyta erfarenheter kring energisituationen i de nordiska länderna med särskilt fokus på försörjningstrygghet.

Energiministrarna väntas även anta ett nytt samarbetsprogram för 2025–2030 som beskriver de energipolitiska prioriteringarna de kommande åren.

I anslutning till ministermötet planeras även ett studiebesök hos Stockholm Exergis bio-CCS-anläggning i Värtahamnen.

### Kritiska metaller och mineral på agendan när näringsministrarna möts i Sickla testgruva

Mötet fokuserar på näringslivets gröna omställning, vikten av att säkra tillgång till innovationskritiska metaller och mineral samt möjligheten att utvinna dessa på ett hållbart sätt. Ministrarna ska även diskutera hur det nordiska samarbetet på området kan kompletteras med åtgärder på nationell nivå och EU-nivå.

Under mötet väntas näringsministrarna anta en deklaration om nordiskt industripartnerskap. Deklarationen ska främja ett fördjupat samarbete och säkerställa att den nordiska industrin förblir fortsatt konkurrenskraftig. Det handlar bland annat om att fatta politiska beslut som främjar etableringen av gröna industriprojekt och säkrar Nordens position i globala värdekedjor.

Därtill väntas näringsministrarna även anta ett nytt samarbetsprogram för 2025–2030 som beskriver de näringspolitiska prioriteringarna för de kommande åren.

Efter mötet får ministrarna en guidning i Sickla testgruva.
