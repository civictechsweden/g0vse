# Stärkt stöd till avhoppare

De senaste åren har allt fler individer på allt fler platser i landet fått stöd för att kunna lämna kriminaliteten bakom sig. Samtidigt återstår flera utmaningar i arbetet, inte minst mot bakgrund av att barn och unga dras in i och utnyttjas av de kriminella nätverken.

Regeringen ger därför Polismyndigheten, Kriminalvården, Statens institutionsstyrelse och Socialstyrelsen i uppdrag att fortsätta utveckla arbetet med stöd till avhoppare i landet.

– Det behövs ett nationellt sammanhållet och likvärdigt stöd till avhoppare i Sverige. Nu tar vi viktiga steg framåt i det arbetet. Varje individ som lämnar de kriminella gängen är en vinst för samhället, säger justitieminister Gunnar Strömmer.

Myndigheterna ska enligt uppdraget öka fokus på barn och unga samt anpassa arbetet till flickor och kvinnor i organiserad brottslighet. I uppdraget ingår också att analysera och lämna förslag inom ett antal angelägna områden, bland annat hur samverkan med den psykiatriska vården och civilsamhället kan utvecklas och ta ställning till behovet av en nationell kontaktpunkt för avhopparverksamhet och föreslå hur en sådan skulle kunna utformas.

– Det är positivt att stöd till avhoppare erbjuds på allt fler platser i landet. Samtidigt behöver vi säkerställa att insatserna är effektiva och att de resurser som satsas på området inte hamnar i händerna på oseriösa aktörer, säger socialtjänstminister Camilla Waltersson Grönvall.

I budgetpropositionen för 2025 föreslår regeringen att länsstyrelserna får en regional roll i arbetet med avhoppare och avsätter 12 miljoner kronor per år för detta. Regeringen avser också att tillsätta en utredning som bland annat ska se över regleringen på avhopparområdet i syfte att säkerställa att offentliga medel går till seriösa aktörer som bedriver en verksamhet av god kvalitet.

Uppdraget ska redovisas senast den 1 mars 2025.
