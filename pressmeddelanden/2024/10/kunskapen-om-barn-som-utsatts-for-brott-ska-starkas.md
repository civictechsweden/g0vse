# Kunskapen om barn som utsätts för brott ska stärkas

Studien om traumatiska barndomsupplevelser, Adverse Childhood Experiences, ska undersöka hur svåra händelser i barndomen kan påverka sociala relationer, hälsa och välmående på lång sikt. En förbättrad forskningsbaserad kunskap kan generera nya insikter på området och bidra positivt till arbetet med förebyggande och stödjande insatser.

Att förebygga, upptäcka och bekämpa våld mot barn och unga är en viktig utgångspunkt i regeringens arbete med att stärka stödet till barn och unga som upplever våld i nära relationer.

– Vi kan inte passivt se på när barn utsätts för brott. Barn får inte bli svikna av vuxenvärlden, därför är uppdraget till Barnafrid viktigt. Vi hoppas få ny värdefull kunskap som kan bidra i arbetet med att bekämpa olika typer av våld, säger jämställdhets\- och arbetslivsminister Paulina Brandberg.

– Alla barn har rätt att skyddas från alla former av våld och försummelse. Våld mot barn hotar barnets rätt till hälsa, liv och utveckling på både kort och lång sikt, både i barndomen och i vuxenlivet. Denna studie kommer vara värdefull i många avseenden, bland annat i fråga om framtida våldsförebyggande arbete, säger socialtjänstminister Camilla Waltersson Grönvall.

Totalt får 3 000 000 kronor användas för studiens genomförande. Studien är ett led i genomförandet av regeringens åtgärdsprogram för att förebygga och bekämpa mäns våld mot kvinnor, våld i nära relationer och hedersrelaterat våld och förtryck samt prostitution och människohandel 2024–2026\.
