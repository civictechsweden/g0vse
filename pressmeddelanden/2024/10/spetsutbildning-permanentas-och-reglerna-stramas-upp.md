# Spetsutbildning permanentas och reglerna stramas upp

– Många högpresterande elever får inte undervisning som är tillräckligt stimulerande, det är ett stort problem både för den enskilda eleven och för hela skolväsendet. Därför är det viktigt att vi nu permanentar spetsutbildningarna, säger skolminister Lotta Edholm.

Spetsutbildningen i grundskolan innebär en fördjupning eller breddning i vissa grundskoleämnen eller undervisning i gymnasieämnen. Spetsutbildningen i gymnasieskolan ska ges inom ramen för ett högskoleförberedande program och ska inriktas mot matematik eller naturvetenskapliga, teknikvetenskapliga, samhällsvetenskapliga eller humanistiska ämnen.

De nya reglerna kommer att innebära vissa förändringar för att säkerställa att utbildningarna håller en hög kvalitet. För att få bedriva en riksrekryterande spetsutbildning måste Skolverket bedöma att utbildningen uppfyller de krav som är nödvändiga för att eleverna ska få en utbildning av god kvalitet, något som nu har förtydligats. För att få statsbidrag för spetsutbildning måste undervisningen bedrivas av lärare som är anställda av huvudmannen och uppfyller kraven på legitimation och behörighet. Det ställs också krav på huvudmannens ekonomi som ska minska risken för felaktiga utbetalningar av statsbidrag. De elever som vill gå en spetsutbildning kommer att behöva göra ett inträdesprov i det ämne eller ämnesområde som spetsutbildningen är inriktad mot.

– Nu stramar vi upp regelverket för att de spetsutbildningar som startar ska hålla en hög kvalitet. Det gäller både krav på legitimation och behörighet för lärarna och krav på huvudmannens ekonomi som ska minska risken för felaktiga utbetalningar av statsbidrag, säger Patrick Reslow, utbildningspolitisk talesperson för Sverigedemokraterna.

– Att permanenta spetsutbildningar är ett viktigt steg för att säkerställa att våra mest högpresterande elever får den utmaning de behöver för att nå sin fulla potential, för att stärka kompetensförsörjningen och svensk konkurrenskraft, säger Josefin Malmqvist, gruppledare för Moderaterna i utbildningsutskottet.

– För att en hög nivå på spetsutbildningen ska uppnås kommer kraven för behörighet att höjas och den som söker kommer att få göra ett prov i det ämne eller ämnesområde som spetsutbildningen är inriktad mot, säger Mathias Bengtsson, utbildningspolitisk talesperson för Kristdemokraterna.

De utbildningar som i dag bedrivs inom försöksverksamheten kan komma att fortsätta, men skolorna kommer att behöva ansöka om nya tillstånd enligt de nya reglerna. Både kommunala och enskilda huvudmän kommer att kunna ansöka om att få bedriva spetsutbildningarna som kommer att kunna starta till höstterminen 2025.

Förordningsändringarna bygger på en överenskommelse mellan regeringen och Sverigedemokraterna.
