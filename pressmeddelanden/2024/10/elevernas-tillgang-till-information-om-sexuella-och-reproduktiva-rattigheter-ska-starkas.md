# Elevernas tillgång till information om sexuella och reproduktiva rättigheter ska stärkas

Alla unga människor ska känna trygghet och integritet i sin egen sexualitet och sexuella relationer, de ska också kunna identifiera goda relationer och kunna skilja dem från risksituationer. Tillgång till information är en del av skolans hälsofrämjande område och är en viktig förutsättning för att unga ska kunna fatta välavvägda beslut om sin egen kropp.

– Det finns ett behov av att stärka kunskapen och informationen om sexuell och reproduktiv hälsa och rättigheter bland alla unga, inte minst i områden där utanförskapet är stort, säger jämställdhets\- och arbetslivsminister Paulina Brandberg.

– Att ge barn och unga kunskap på området är ett steg för att värna deras rättigheter och förebygga att deras rättigheter kränks, särskilt på nätet, säger socialtjänstminister Camilla Waltersson Grönvall.

För att stärka barns och ungas kunskap och tillgång till information om sexuella och reproduktiva rättigheter får nu Folkhälsomyndigheten och Statens skolverk i uppdrag att i två avseenden uppdatera, och vid behov komplettera, åldersanpassat stödmaterial för utveckling av undervisningen inom kunskapsområdet sexualitet, samtycke och relationer. En del av uppdraget avser att utveckla kunskapsunderlag som stärker alla elevers tillgång till information om sexuella och reproduktiva rättigheter. Målet är att skapa förutsättningar för informerade val som motverkar påtvingat sexuella handlingar och att unga ska känna trygghet och integritet i sin egen sexualitet och sexuella relationer. Kunskapsunderlaget bör också ge vägledning kring hur skolan kan möta utmaningar och problematik som i synnerhet drabbar elever som lever i hedersrelaterat våld och förtryck.

– Kunskap, attityder och värderingar etableras ofta i unga år och alla barn och unga behöver få med sig en god kunskap om SRHR från skolan för att främja deras hälsa, säger socialminister Jakob Forssmed.

För personer i alla åldrar, men särskilt för unga och unga vuxna, är livet på nätet en integrerad del av vardagen, vilket bör beaktas i det främjande och förebyggande arbetet. Den andra delen av uppdraget fokuserar därför på kunskap om sexuell riskutsatthet exempelvis på nätet, digitalt våld, sexuell exploatering i form av utnyttjande av barn genom köp av sexuell handling samt sexuellt utnyttjande i form av att barn skildras i film eller bilder som sprids i pornografiska eller andra syften.

I det våldsförebyggande arbete ska fokus vara på både den som utsätts, och på den som riskerar att utsätta någon för våld. Kunskapsunderlagen ska ge tydlig vägledning i hur undervisning och arbete kan ske anpassat till barnens ålder.

Folkhälsomyndigheten och Statens skolverk ska efterhöra och beakta synpunkter från Socialstyrelsen, särskilt när det gäller uppdraget nationellt hälsoprogram för barn och unga. De material som tas fram inom ramen för uppdraget ska kunna användas som underlag inför kommande uppdatering av Vägledning för elevhälsan.

Folkhälsomyndigheten och Statens skolverk ska lämna en delredovisning av uppdraget den 30 september 2025\. Slutredovisningen ska lämnas in senast den 1 mars 2027\.
