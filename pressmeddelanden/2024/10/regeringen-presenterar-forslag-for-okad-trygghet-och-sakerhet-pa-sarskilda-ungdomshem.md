# Regeringen presenterar förslag för ökad trygghet och säkerhet på särskilda ungdomshem

Beslut om avskildhet kan ske om det är nödvändigt med hänsyn till ordningen eller säkerheten på det särskilda ungdomshemmet eller för att förhindra ungdomen avviker från hemmet.

– Hot och våld har ingen plats på SiS\-hem. Ändå är det alltför vanligt, särskilt nattetid. Därför föreslår regeringen åtgärder som ökar säkerheten och tryggheten på hemmen, för att barn och unga ska kunna vårdas i en trygg miljö, säger socialtjänstminister Camilla Waltersson Grönvall.

– Det här är ett av flera steg regeringen nu tar för en välfungerande statlig barn\- och ungdomsvård. Det är nödvändigt med åtgärder för att unga som har nära till hot och våld inte ska utgöra en risk för varken sig själva, andra barn och unga eller samhället i stort, säger socialminister Jakob Forssmed.

– Insatser för att förebygga och bekämpa våld och förtryck mot barn och unga är särskilt prioriterade för regeringen. Genom detta beslut stärker vi tryggheten för samhällets mest utsatta barn och ungdomar, säger jämställdhets\- och arbetslivsminister Paulina Brandberg.

Syftet med att införa en möjlighet att besluta om avskildhet i anslutning till dygnsvilan är att öka tryggheten och säkerheten kvällar och nätter på de särskilda ungdomshemmen. Åtgärden kan också förhindra att ungdomar avviker från hemmet – vilket säkerställer tryggheten både för den vårdade själv, dess omgivning och samhället i övrigt då den unge förhindras att begå eller utsättas för allvarlig brottslighet.

Beslut om avskildhet föreslås kunna användas för den ungdom som vårdas med stöd av 3 § LVU på en låsbar enhet på ett särskilt ungdomshem med förhöjd säkerhetsnivå eller som avtjänar sluten ungdomsvård och som till exempel bedöms ha en hög benägenhet att använda sig av hot och våld för att lösa konflikter.

Lagändringarna föreslås träda i kraft den 15 december 2024\.
