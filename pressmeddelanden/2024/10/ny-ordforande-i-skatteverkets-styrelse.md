# Ny ordförande i Skatteverkets styrelse

Helena Lindbergs mandatperiod som riksrevisor avslutades i september i år. Hon har dessförinnan varit generaldirektör för Myndigheten för samhälls­skydd och beredskap 2009–2017, generaldirektör för Krisberedskaps­myndigheten och Statens räddningsverk under 2008 samtidigt som hon ledde organisationskommittén som förberedde bildandet av Myndigheten för samhällsskydd och beredskap. Hon har också varit expeditions- och rättschef i Försvarsdepartementet samt chefsjurist och stabschef på Säkerhetspolisen. Helena Lindbergs förordnande gäller från och med den 1 november 2024 till och med den 31 oktober 2027.

Carl Gustav Fernlund, före detta domare i Europeiska unionens domstol, lämnar sitt uppdrag när hans förordnande löper ut den 31 oktober. Carl Gustav Fernlund har varit styrelseordförande sedan september 2023.
