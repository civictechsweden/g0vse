# Regeringen föreslår 1,8 miljarder kronor till Swedfund för investeringar i hållbar utveckling och stöd till Ukraina

Förslaget ingår i budgetpropositionen för 2025 och innebär att Swedfund tilldelas ett kapitaltillskott om högst 1,2 miljarder kronor, varav högst 500 miljoner kronor för investeringar i Ukraina. Dessutom föreslås ett kapitaltillskott på högst 600 miljoner kronor specifikt för ökade klimatinvesteringar.

– Behovet av investeringar i Ukraina för att stödja landets motståndskraft, människors försörjning och ökad tillgång till samhällsviktiga produkter och tjänster är mycket stort. Genom att tilldela medel för investeringar i Ukraina visar vi vårt starka stöd för landets uppbyggnad och framtid. Swedfund har lång erfarenhet av att genomföra investeringar i svåra kontexter, vilket gör bolaget till en viktig aktör i detta arbete, säger bistånds- och utrikeshandelsminister Benjamin Dousa.

För att påskynda den gröna omställningen föreslår regeringen även ett kapitaltillskott på högst 600 miljoner kronor för ökade klimatinvesteringar i låg- och medelinkomstländer.

– Swedfund är en viktig aktör när det gäller klimatinsatser i biståndet. Ett kapitaltillskott för klimat möjliggör för Swedfund att investera mer i fossilfri energi och att stärka samhällens anpassning till klimatförändringar, säger Benjamin Dousa.

Regeringen avser även att förtydliga styrningen av Swedfund och se över ägaranvisningen för att ge Swedfund bättre förutsättningar att bidra till regeringens biståndspolitiska reformagenda.

– Vi vill förtydliga Swedfunds uppdrag för hållbar utveckling och samtidigt möjliggöra för Swedfund att investera bredare i olika kontexter, inte minst för att bidra till grön omställning och effektiv utsläppsminskning. Det ökar också Swedfunds möjligheter att mobilisera privat och institutionellt kapital, säger bistånds- och utrikeshandelsministern.

Förslaget bygger på en överenskommelse mellan regeringen och Sverigedemokraterna.
