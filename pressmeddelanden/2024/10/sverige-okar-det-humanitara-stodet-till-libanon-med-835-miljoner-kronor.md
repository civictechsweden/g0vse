# Sverige ökar det humanitära stödet till Libanon med 83,5 miljoner kronor

–  Över en miljon människor i Libanon behöver akut humanitärt stöd. Hundratusentals personer har tvingats fly sina hem. Sverige stödjer därför organisationer på plats som möter människors grundläggande behov. Det handlar om allt från filtar och madrasser att sova på, till akut sjukvård och ambulanser. Jag vill samtidigt påminna om att det under internationell humanitär rätt är en skyldighet för parter i en konflikt att skydda civila och hjälparbetare, säger bistånds\- och utrikeshandelsminister Benjamin Dousa.

Den 1 oktober presenterade FN sin samlade nödappell för den humanitära responsen i Libanon. Av den framgår att en miljon människor är i behov av skydd, mat, rent vatten, mediciner och livräddande sjukvård. FN:s katastroffond (CERF) – där Sverige är en av de största givarna – har redan gjort en utbetalning på 10 miljoner amerikanska dollar. Dessutom har EU\-kommissionen ökat sitt humanitära stöd till Libanon med 30 miljoner euro med anledning av krisen.

Stödpaketet på 83,5 miljoner kronor som Sverige presenterar i dag är ett svar på FN:s nödappell. 60 miljoner kronor är öronmärkt kärnstöd från UD och 23,5 miljoner kronor är nya allokeringar från Sida. Det innebär att Sveriges humanitära stöd till Libanon för 2024 mer än fördubblas som en direkt konsekvens av den kritiska situationen på marken och nu uppgår till totalt 158,3 miljoner kronor.

UNHCR är en av Sveriges största kärnstödspartners, och har med hjälp av svenskt kärnstöd kunnat agera omedelbart när krisen i Libanon tog fart. Nu fördelas 53 miljoner kronor av Sveriges kärnstöd till UNHCR till organisationens verksamhet i regionen. Det innebär att människor på flykt från konflikten kan få akut hjälp på båda sidor av gränsen mellan Libanon och Syrien. Dessutom kommer 7 miljoner kronor av Sveriges kärnstöd till Internationella Rödakors\- och rödahalvmånefederationen (IFRC) nu att fördelas till Libanesiska Röda Korset, vars arbete med bland annat akut sjukvård, blodbanker, och ambulansverksamhet räddar liv varje dag.

De nya allokeringarna som Sida har beslutat om är 20 miljoner kronor till den humanitära landfonden i Libanon som FN:s kontor för humanitär samordning (OCHA) förvaltar. Fonden fördelar medel till betrodda civilsamhällesorganisationer som är väl etablerade i det libanesiska samhället och har en förmåga att hjälpa de människor som har störst behov i de mest svårtillgängliga delarna av landet. Barn är ofta de som drabbas värst i konflikter. Därför har Sida också fördelat ytterligare 3,5 miljoner kronor till Rädda Barnen i Libanon.
