# Statsminister Ulf Kristersson deltar på EU-toppmöte i Bryssel

I diskussionen om Ukraina kommer EU-ländernas ledare att prata om utvecklingen vid fronten och EU:s fortsatta stöd till Ukraina.

Ledarna ska också diskutera den senaste tidens eskalering i Mellanöstern, och vad EU kan göra för att främja fred och stabilitet i regionen. Den humanitära situationen i Gaza och Libanon kommer tas upp liksom situationen för de människor som tagits som gisslan av Hamas.

På dagordningen står också en diskussion om EU:s konkurrenskraft och den rapport som Italiens tidigare premiärminister Mario Draghi presenterade i början av september.

En ingående diskussion om migration och genomförandet av den övergripande migrationsstrategin kommer också hållas. Därutöver kan ledarna mot bakgrund av den senaste tidens händelser komma att diskutera utrikespolitiska frågor, bland annat utvecklingen i Georgien, Moldavien, Venezuela och Sudan.

Inför Europeiska rådets möte kommer EU-ländernas ledare och ledare från Gulfregionen träffas i Bryssel för det första toppmötet någonsin mellan EU och Gulfstaternas samarbetsråd, GCC. Det mötet hålls onsdagen den 16 oktober. I anslutning till EU-toppmötet hålls även ett Eurotoppmöte.
