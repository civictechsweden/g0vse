# Regeringen skärper Sidas resultatredovisning av biståndet

– Det har nyligen upptäckts vissa felaktigheter i Sidas redovisning av kvantitativa resultat och regeringen tar detta på största allvar. Man måste kunna lita på att resultaten som Sida redovisar är korrekta. Det är därför viktigt att regeringen i dag har beslutat om att stärka upp arbetet med resultatredovisning ytterligare genom att uppdra åt Sida att ta fram en åtgärdsplan för att hantera de brister som framkommit, säger bistånds- och utrikeshandelsminister Benjamin Dousa.

I enlighet med regeringens reformagenda för biståndet ska all verksamhet som finansieras av biståndsmedel genomsyras av tydliga krav på resultat, effektivitet, långsiktighet och transparens. Uppföljningen av resultat ska stärkas. En korrekt redovisning av biståndets resultat är viktig för att förstå hur biståndet bidrar till att uppnå målen, för lärande om vad som fungerar och inte, samt för ansvarsutkrävande.

Sida ska senast den 4 december 2024 redovisa en analys av nuläget, en redovisning och bedömning av vidtagna och planerade åtgärder samt en tidplan för genomförande.
