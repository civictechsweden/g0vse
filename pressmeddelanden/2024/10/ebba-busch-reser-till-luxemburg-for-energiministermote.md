# Ebba Busch reser till Luxemburg för energiministermöte

Vid rådsmötet väntas en diskussion om hur energisektorn bidrar till EU:s konkurrenskraft. Det är en uppföljning av de rekommendationer som anges i den så kallade Draghi\-rapporten som presenterades i september. I rapporten anges två målsättningar för det fortsatta arbetet på energiområdet; dels behöver energikostnaderna minska för slutanvändare, dels behöver klimatomställningen accelerera genom att använda alla fossilfria teknologier. Regeringen välkomnar rapportens teknikneutrala ansats, där både förnybart och kärnkraft lyfts fram för att möta EU:s ambitiösa klimatmål och stärka Europas konkurrenskraft.

Ministrarna ska även diskutera skillnader i grossistpriser på el inom EU. Diskussionen föranleds av höga elpriser i sydöstra Europa till följd av bland annat varmt väder, låg nederbörd och Rysslands angrepp på ukrainsk infrastruktur.

Under mötet kommer EU\-kommissionen informera om försörjningstryggheten inom EU inför vintern. Försörjningstryggheten bedöms i nuläget som god \- bland annat på grund av att priset på naturgas har minskat och importen har diversifierats. Därtill uppnådde EU:s medlemsstater 90 procents gaslagerfyllnad redan i augusti.

Under mötet kommer även Ukrainas energiminister Herman Halusjtjenko informera om energisituationen i Ukraina. Rysslands fullskaliga invasion och fortsatta krigföring har förstört stora delar av ukrainsk infrastruktur. Attackerna mot Ukraina har intensifierats och särskilt inriktats på energiförsörjningen. Som en följd av detta har Ukraina identifierat stora utmaningar inför vintern. Regeringens stöd till Ukraina är fortsatt kraftfullt och långsiktigt och kommer att fortsätta så länge som det krävs.
