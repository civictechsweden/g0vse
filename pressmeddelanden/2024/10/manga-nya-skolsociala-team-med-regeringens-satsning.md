# Många nya skolsociala team med regeringens satsning

Regeringen införde 2023 ett statsbidrag till skolhuvudmän för personalkostnader i skolsociala team. Syftet med satsningen är att öka elevers närvaro i skolan, skapa en lugn och trygg skolmiljö och förbättra samverkan mellan skola och socialtjänst. Teamen kan se till att elever får rätt stöd tidigare och tydligare. De huvudmän som beviljades statsbidraget 2023 har använt det till att finansiera totalt 178 skolsociala team, varav ungefär hälften startade i samband med att statsbidraget infördes. År 2024 har ytterligare drygt 100 tillkommit. Det visar en kartläggning som gjorts av Skolverket och Socialstyrelsen.

– Det är glädjande att så många skolor valt att inrätta skolsociala team. Det visar att statsbidraget har varit ett viktigt startskott för många av de team som finns ute i landet idag. För elever med en långvarig skolfrånvaro eller andra riskbeteenden kan skolsociala team vara avgörande för att bryta en negativ utveckling, säger skolminister Lotta Edholm.

– För att vi ska lyckas bryta det utanförskap som alltför många elever befinner sig i måste skola och socialtjänst få möjlighet att arbeta sida vid sida med tidiga, förebyggande insatser. Regeringens satsning på skolsociala team är en viktig pusselbit i en förbättrad samverkan mellan skola och socialtjänst och för att hjälpa barn som befinner sig i en utsatt situation, säger socialtjänstminister Camilla Waltersson Grönvall.

Statsbidraget har de senaste två åren varit översökt, vilket visar att det finns stora behov runt om i landet att på detta sätt kunna jobba mer tvärfunktionellt med elever med långvarig skolfrånvaro eller andra riskbeteenden. Under både 2023 och 2024 översteg ansökningarna det tillgängliga beloppet och därför föreslår regeringen att statsbidraget förstärks och förlängs. Regeringens förslag i budgetpropositionen för 2025 innebär att statsbidraget förstärks med 50 miljoner till totalt 300 miljoner kronor för 2025. Regeringen beräknar 300 miljoner kronor även för 2026–2027. Bidraget fördelas lika mellan skolans och socialtjänstens personal.
