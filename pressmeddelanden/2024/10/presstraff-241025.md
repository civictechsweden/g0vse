# Tandvårdsutredningen föreslår förstärkt högkostnadsskydd för äldre med sämst munhälsa

– Även om mun- och tandhälsan i Sverige generellt är god, är den som sämst bland äldre som kanske inte har råd att gå till tandläkaren. Det är inte värdigt Sverige. Den här regeringen har för avsikt att genomföra den största tandvårdsreformen på över 20 år och utredningen är ett viktigt steg i detta, säger socialminister Jakob Forssmed.

Utredaren har haft i uppdrag att analysera och lämna nödvändiga författningsförslag på:

* hur tandvårdens högkostnadsskydd kan förstärkas för att mer efterlikna det i övrig vård och där äldre med sämst munhälsa prioriteras
* hur de särregler för avgifter för tandvård för asylsökande och för utlänningar som vistas i Sverige utan nödvändiga tillstånd kan tas bort, utan att det påverkar rätten till tandvård som inte kan anstå.

Utredningens förslag innebär ett förstärkt statligt högkostnadsskydd som kan införas stegvis för olika befolkningsgrupper utifrån ålder och behov, där det första steget ska omfatta patienter som är 67 år eller äldre. Utredningen föreslår också att patienten betalar tio procent av referenspriset för behandlingsåtgärder samt ett kommuntypstillägg som ger högre ersättning för patienter utanför storstäderna för att öka tandvårdens tillgänglighet.

Utredningen har genomförts i enlighet med Tidöavtalet, som är en överenskommelse mellan Sverigedemokraterna, Moderaterna, Kristdemokraterna och Liberalerna.
