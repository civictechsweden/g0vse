# Regeringen vill göra det lättare att följa upp elever med funktionsnedsättning

– Elever med funktionsnedsättningar och deras föräldrar har länge lyft att det behövs mer och bättre kunskap om hur det går för dem i skolan. För mig som skolminister handlar det här ytterst om att alla elever ska få den utbildning de har rätt till, säger skolminister Lotta Edholm.

Regeringen vill undersöka förutsättningarna för att samköra uppgifter från Skolverket om kunskapsresultat och förekomsten av stödåtgärder i skolväsendet med uppgifter från Socialstyrelsens patientregister. Det handlar bland annat om kunskapsresultat, hur många som blir behöriga till vidare studier eller vilka stödåtgärder eleven har fått.

För att förbereda och genomföra samkörningen har regeringen föreslagit i budgetpropositionen för 2025 att Skolverket ska få en miljon kronor 2025 och beräknas två miljoner från och med 2026\. En första samkörning skulle kunna påbörjas under 2026\.
