# Sveriges internationella arbete mot organiserad brottslighet förstärks

Organiserad brottslighet och kriminella nätverk utgör allvarliga hot mot det fria och öppna samhället. De senaste åren har kriminella med koppling till organiserad brottslighet i allt större utsträckning etablerat sig på den internationella arenan. Nyligen gjorde Polismyndigheten en kartläggning som visade att 600 kriminella befinner sig utomlands uppdelat på 57 olika länder. Samtidigt har den tekniska utvecklingen gjort det betydligt enklare att förbereda eller begå brott i Sverige utan att befinna sig i landet.

I den nationella strategin mot organiserad brottslighet är inriktningen från regeringen att kriminell verksamhet som är en del av, eller som bidrar till, den gränsöverskridande organiserade brottslighet som riktas mot Sverige ska förhindras. Det internationella arbetet ska utvecklas och ett tydligare brottsförebyggande perspektiv behövs även i det sammanhanget.

Regeringen ger därför Ekobrottsmyndigheten, Kriminalvården, Polismyndigheten, Skatteverket, Tullverket och Åklagarmyndigheten i uppdrag att förstärka det internationella arbetet mot organiserad brottslighet.

– Vi ökar nu trycket mot det kriminella ledarskikt som sitter utomlands och styr och beställer brottslighet som sker i Sverige. Den organiserade brottsligheten är gränsöverskridande och vi behöver därför samarbeta med andra länder, såväl i egna bilaterala kontakter som tillsammans med andra länder, inte minst på EU\-nivå. I det arbetet är våra svenska myndigheters internationella arbete centralt. Det är redan väl fungerande, men nu vill vi flytta fram positionerna ytterligare, säger justitieminister Gunnar Strömmer.

Myndigheterna får i uppdrag att bland annat redogöra för omfattningen av kriminella kopplade till organiserad brottslighet som förbereder eller begår brott i Sverige men befinner sig i andra länder, kartlägga vilka länder de befinner sig i, stärka det bilaterala samarbetet med dessa länder och stärka arbetet mot organiserad brottslighet inom EU och multilaterala forum.

Uppdraget ska redovisas till Regeringskansliet senast 31 oktober 2025 med en delredovisning senast den 29 april 2025\.
