# Viktigt med snabb tillgång till läkemedel

– Snabb och effektiv tillgång till läkemedel för alla medborgare är kritiskt. Genom dessa mätningar kan vi följa upp att apoteken har en god förmåga att expediera läkemedel direkt, vilket är en viktig del i att stärka hälso- och sjukvårdens försörjningsberedskap, säger sjukvårdsminister Acko Ankarberg Johansson.

Direktexpedieringsgraden är ett mått på hur stor andel av apotekens kunder som får med sig alla sina läkemedel vid expedieringstillfället. Den kan ses som ett indirekt mått på apotekens lagerhållning generellt. Uppdraget baseras på tidigare förslag från TLV och omfattar både fysiska apotek och e-handelsapotek.

I propositionen “Vissa frågor om hälso- och sjukvårdens försörjningsberedskap” framhålls att återkommande mätningar av direktexpedieringsgraden bör användas för att följa allmänhetens möjlighet att få snabb tillgång till läkemedel. Den 1 juli 2023 infördes en skyldighet för öppenvårdsapoteken att ha en lagerhållning som möjliggör att så många konsumenter som möjligt kan expedieras direkt. Detta initiativ är en del av regeringens övergripande strategi för att förbättra tillgängligheten till läkemedel och säkerställa att apoteken kan möta efterfrågan effektivt.

TLV ska redovisa uppdraget till Socialdepartementet senast den 30 november 2025 och har för uppdraget tilldelats 400 000 kronor för år 2024.
