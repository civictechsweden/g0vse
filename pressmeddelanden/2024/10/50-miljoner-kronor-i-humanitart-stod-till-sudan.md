# 50 miljoner kronor i humanitärt stöd till Sudan

– Det humanitära läget i Sudan är katastrofalt. Miljontals människor är i behov av akut stöd, vård och skydd. Det gäller inte minst de miljontals barn som är utsatta och den mycket svåra situationen för sexuell och reproduktiv hälsa och rättigheter. Regeringen ökar nu det svenska humanitära biståndet till Sudan med ytterligare 50 miljoner kronor. Därtill behöver förutsättningarna för humanitära organisationer att nå ut till drabbade människor kraftigt förbättras, vilket regeringen fortsätter att verka för, säger bistånds\- och utrikeshandelsminister Benjamin Dousa.

– Situationen i Sudan är den största humanitära krisen just nu, vilket tyvärr lätt glöms bort. Som alltid är det kvinnor och barn som drabbas hårdast. Vi riktar hjälpen dit där den mest behövs. Just nu behövs den i Sudan, säger Gudrun Brunegård, biståndspolitisk talesperson för Kristdemokraterna.

– Barn drabbas extra hårt av de mycket svåra omständigheterna och har ett särskilt skyddsvärde. Jag är stolt över att Sverige ökar biståndet till Sudan, säger Joar Forssell, utrikespolitisk talesperson för Liberalerna.

FN:s barnfond Unicef tilldelas 30 miljoner kronor. Unicefs humanitära verksamhet i Sudan syftar till att förse barn med hälso\- och sjukvård, näringsinsatser och insatser inom vatten och sanitet, i områden som är hårt drabbade av konflikten.

FN:s befolkningsfond UNFPA tilldelas 20 miljoner kronor. UNFPA:s humanitära verksamhet i Sudan bidrar, mot bakgrund av det ökade sexuella och könsbaserade våldet under inbördeskriget och den bristande tillgången till hälso\- och sjukvård, till att möta kvinnors, flickors och ungdomars behov inom sexuell och reproduktiv hälsa och rättigheter, bland annat genom att förebygga sexuellt och könsrelaterat våld och ge stöd till de som utsatts för våld.
