# En broschyr för allvarstid – ny upplaga av "Om krisen eller kriget kommer"

Som en del av regeringens fortsatta arbete med att stärka det civila försvaret presenterade Carl-Oskar Bohlin, minister för civilt försvar, tillsammans med Charlotte Petri Gornitzka, generaldirektör för Myndigheten för samhällsskydd och beredskap (MSB), den uppdaterade versionen av broschyren "Om krisen eller kriget kommer".

– Det är ingen hemlighet att säkerhetsläget har försämrats sedan den förra broschyren gavs ut år 2018. Med ett förändrat omvärldsläge är det nödvändigt att uppdatera informationen till Sveriges hushåll för att reflektera vår samtid. Den nya broschyren är ett viktigt verktyg för att tydliggöra individens roll i totalförsvaret, säger Carl-Oskar Bohlin, minister för civilt försvar.

Den nya versionen av broschyren har anpassats för att bättre spegla dagens säkerhetspolitiska verklighet. Innehållet har uppdaterats med tydligare och mer aktuella rekommendationer, och både tonalitet och bildspråk har förnyats för att bättre fånga det allvarliga budskapet.

Broschyren innehåller dessutom nya avsnitt som adresserar ämnen som totalförsvarsplikt, psykologiskt försvar, digital säkerhet samt skydd mot luftangrepp. De uppdaterade checklistorna och den sakliga informationen är utformade för att ge hushållen den kunskap de behöver för att snabbt kunna agera i en krissituation.

– Hushållens beredskap är en grundpelare i Sveriges totalförsvar. Genom att vara förberedda kan svenska hushåll bidra till det svenska totalförsvaret och på så vis stärka Sveriges motståndskraft, avslutar Carl-Oskar Bohlin.
