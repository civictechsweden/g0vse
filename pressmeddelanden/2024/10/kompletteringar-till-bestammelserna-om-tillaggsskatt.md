# Kompletteringar till bestämmelserna om tilläggsskatt

Regelverket om tilläggsskatt bygger på ett EU-direktiv om minimibeskattning. Direktivet är baserat på förslag som tagits fram inom OECD/G20:s inkluderande ramverk (IF).

Regelverket om tilläggsskatt innebär att företag i stora nationella eller multinationella koncerner, med en årlig intäkt på minst 750 miljoner euro, ska betala minst 15 procent i skatt på sin vinst, oavsett var de befinner sig. Det innebär att fördelarna med att flytta vinst från länder med hög skatt till länder med låg skatt minskar. Företag som omfattas av lagen om tilläggsskatt är skyldiga att lämna en tilläggskatterapport till Skatteverket.

Bakgrunden till förslagen i propositionen är det fortsatta arbete som bedrivs inom IF. Förslagen innebär att lagen om tilläggsskatt kompletteras för att lagen ska kunna godkännas i en granskningsprocess som IF genomför. Det innebär bland annat att eventuell tilläggsskatt på svenska företagsvinster som utgångspunkt endast kommer att tas ut i Sverige. I skatteförfarandelagen föreslås en övergångsbestämmelse som innebär att tilläggsskatte­rapport inte behöver lämnas förrän den 30 juni 2026.

De nya bestämmelserna föreslås träda i kraft den 1 januari 2025, med möjlighet för berörda koncerner att tillämpa bestämmelserna retroaktivt.
