# Deklaration antagen vid nordiskt toppmöte

Tonvikten i deklarationen från mötet den 29 oktober ligger på utökat samarbete för digital mobilitet. Syftet är att underlätta den fria rörligheten för medborgare, företag, kapital, data, varor och tjänster.

Statsministrarna är bland annat överens om att ge de nationella myndigheterna i uppdrag att undanröja juridiska och praktiska hinder för så kallad identitetsmatchning, det vill säga möjligheten att verifiera en identitet via personregister i ett annat land. Detta utgör idag ett gränshinder för många människor som bor, arbetar eller exempelvis äger en fastighet i ett annat nordiskt land.

I deklarationen understryker statsministrarna också behovet av ett starkt nordiskt samarbete mot den gränsöverskridande kriminaliteten, med ett särskilt fokus på den kriminella ekonomin och de kriminella gängens användning av digitala plattformar för att planera brott och rekrytera barn och unga.

De nordiska statsministrarna är också överens om att fortsätta samarbeta i olika format för att säkerställa en hållbar migration till EU och Norden i framtiden.

Ta del av deklarationen i sin helhet under genvägar.

Läs mer om Nordens vision år 2030 under genvägar.
