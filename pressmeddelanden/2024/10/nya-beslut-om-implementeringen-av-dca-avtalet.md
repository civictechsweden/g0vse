# Nya beslut om implementeringen av DCA-avtalet

Sverige och USA undertecknade den 5 december 2023 ett avtal om försvarssamarbete (Defence Cooperation Agreement, DCA). DCA\-avtalet trädde i kraft den 15 augusti 2024\.

Genom uppdraget som regeringen nu ger till Försvarsmakten får Försvarsmakten ansvar för genomförandet av DCA\-avtalet på ett antal områden, i samverkan med andra myndigheter.

För att genomföra viss verksamhet enligt DCA\-avtalet behöver olika administrativa och praktiska frågor tydliggöras i så kallade genomförandeöverenskommelser mellan Sverige och USA. Exempel på sådana frågor är in\- och utresa till och från Sverige för amerikanska styrkor, samt import och export av varor. Inom ramen för uppdraget kommer Försvarsmakten att leda förhandlingarna om genomförandeöverenskommelser med amerikanska myndigheter.

Det andra regeringsbeslutet är ett så kallat rambeslut, som ger amerikanska militära enheter tillträde till svenskt territorium under 2024 och 2025 enligt Försvarsmaktens närmare bestämmande. Detta rambeslut kompletterar befintliga rambeslut för tillträde till svenskt territorium för Natoallierade.

– De aktuella regeringsbesluten är två viktiga beståndsdelar i genomförandet av DCA\-avtalet. I det arbete som nu följer kommer Försvarsmakten att ha en viktig sammanhållande roll, säger försvarsminister Pål Jonson.
