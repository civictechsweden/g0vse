# Satsning för att stärka sexuell och reproduktiv hälsa och rättigheter med fokus på att nå ut i områden där utanförskapet är stort

Sverige ska vara ett öppet och fritt land där alla har lika rätt till god sexuell och reproduktiv hälsa och rättigheter. Sexuell och reproduktiv hälsa (SRHR) är en grundläggande förutsättning för människors allmänna hälsa, därför är arbetet en viktig del i folkhälsoarbetet för hela befolkningen och i vissa grupper finns särskilda utmaningar när det gäller sexuell och reproduktiv hälsa och rättigheter.

– Vi måste vara tydliga med att alla människor har rätt att bestämma över sin egen kropp, vem man vill gifta sig med eller skilja sig ifrån, säger jämställdhets\- och arbetslivsminister Paulina Brandberg.

– Ingen, inte vuxna och särskilt inte barn, ska behöva utsättas för sexuella trakasserier, sexuellt våld eller stigmatisering. Just därför är det här arbetet särskilt viktigt, säger socialtjänstminister Camilla Waltersson Grönvall.

För att jämna ut hälsoklyftorna och skapa lika förutsättningar för hela befolkningen får nu ett antal myndigheter tillsammans med Folkhälsomyndigheten i uppdrag att inom sina respektive verksamheter stärka och främja SRHR med särskilt fokus på att nå ut i områden där utanförskapet är stort. Åtgärderna ska därför inriktas på de utmaningar som kan uppstå i områden där utanförskapet är stort, och som till exempel kan inskränka människors sexualitet eller deras rätt att välja partner.

– För att kunna nå en god, jämlik och jämställd sexuell och reproduktiv hälsa i hela befolkningen behövs ett sektors\- och myndighetsgemensamt arbete för att de insatser som sätts in ska ge resultat. Därför får Folkhälsomyndigheten i uppdrag att samordna arbetet, säger socialminister Jakob Forssmed.

Under 2024 avsätts totalt 7 250 000 kronor för uppdraget. Regeringen beräknar att avsätta 12 miljoner kronor per år för genomförandet av uppdraget under 2025 – 2027 under förutsättning att riksdagen anvisat medel för det aktuella anslaget.

Myndigheter som ingår i uppdraget är Folkhälsomyndigheten, Socialstyrelsen, Jämställdhetsmyndigheten, Myndigheten för ungdomspolitik och civilsamhällesfrågor, Migrationsverket, Myndigheten för delaktighet, Statens institutionsstyrelse och Brottsoffermyndigheten. Länsstyrelsen i Östergötlands län (Nationellt centrum mot hedersrelaterat våld och förtryck), Uppsala universitet (Nationellt centrum för Kvinnofrid) och Linköpings universitet (Barnafrid – Nationellt centrum för kunskap om våld mot barn) ska också bistå i arbetet.

Folkhälsomyndigheten ska lämna en muntlig delredovisning av uppdraget den 12 september 2025 samt en skriftlig delredovisning senast den 31 mars 2027\. Slutredovisningen av uppdraget ska lämnas in senast den 31 mars 2028\. Slutredovisningen ska innehålla förslag på fortsatta utvecklingsinsatser inom området.
