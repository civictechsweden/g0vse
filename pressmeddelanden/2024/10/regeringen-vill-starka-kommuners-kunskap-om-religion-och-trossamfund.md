# Regeringen vill stärka kommuners kunskap om religion och trossamfund

– Trossamfunden spelar en viktig roll i det svenska samhället, såväl genom sin dagliga verksamhet som i krissituationer. Men trots det saknar många kommuner i dag tillräcklig kunskap om samfunden och deras betydelse, vilket kan leda till missuppfattningar och att samfundens potential inte nyttjas, säger socialminister Jakob Forssmed.

Kunskapsbristen kan även göra det svårt för kommuner att skilja mellan väl fungerande trossamfund och organisationer som främjar religiös extremism.

En rapport från Myndigheten för stöd till trossamfund från 2022 visar att endast cirka 30 av Sveriges 290 kommuner har formaliserade kontakter med trossamfund. Dessa kontakter initieras ofta i samband med kriser. Trossamfunden kan, genom sitt engagemang, spela en betydelsefull roll i att hantera kriser och stärka tilltron till demokratiska institutioner. Erfarenheter från covid 19-pandemin och koranbränningarna 2023 visar detta tydligt.

Inom ramen för uppdraget ska Myndigheten för stöd till trossamfund samla in erfarenheter från både kommuner och trossamfund, och ett särskilt fokus ska läggas på jämställdhet. Myndigheten för stöd till trossamfund ska också föra dialog med och inhämta kunskaper från Sveriges Kommuner och Regioner, Centrum mot våldsbejakande extremism, forskarsamhället och andra relevanta aktörer. Vid behov ska mynidgheten samverka med Jämställdhetsmyndigheten.

Uppdraget ska slutredovisas senast den 16 februari 2026.
