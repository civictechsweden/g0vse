# Arbetslösheten fortsätter att stiga

Inflationen är bekämpad, men Sverige befinner sig i en lågkonjunktur. Arbetslösheten fortsätter att öka, och skillnaderna är stora mellan olika grupper. Regeringen aviserade i budgetpropositionen för 2025 flera satsningar som ska motverka den stigande arbetslösheten. Bland annat föreslogs 11 000 fler platser inom yrkesutbildningar för vuxna, stärkt stöd till personer som står långt ifrån arbetsmarknaden, förbättrat stöd för återgång i arbete efter sjukskrivning samt flera skattelättnader som dels syftar till att göra det enklare att driva företag, dels att öka incitamenten att arbeta.

– Den svenska arbetsmarknaden har länge lidit av bristande matchning, arbetsgivare letar efter kompetens samtidigt som många är arbetslösa. Vi tror att yrkesutbildning är en viktig komponent i att lösa problemet, säger arbetsmarknads- och integrationsminister Mats Persson.

## Arbetslösheten ökade till 8,5 procent

Säsongsrensade siffror från Statistiska Centralbyrån visar att arbetslösheten ökade till 8,5 % under det tredje kvartalet 2024, jämfört med 8,3 % det föregående kvartalet och 7,8 % under det tredje kvartalet 2023. Nivåerna av arbetslöshet varierar mycket inom landet, från 3,8 % i Västerbotten till 9,1 % i Skåne enligt Arbetsförmedlingens siffror. Det är också i norra Sverige som det finns flest lediga jobb i jämförelse med den registrerade arbetskraften, vilket tyder på ett fortsatt behov av ökad geografisk rörlighet inom arbetskraften. Fler behöver vara redo att flytta dit jobben finns.
