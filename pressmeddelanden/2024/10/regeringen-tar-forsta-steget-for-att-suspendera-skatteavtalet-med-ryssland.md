# Regeringen tar första steget för att suspendera skatteavtalet med Ryssland

Till följd av Rysslands fullskaliga invasion av Ukraina har Sverige tillsammans med EU:s övriga medlemsstater och andra länder infört ekonomiska sanktioner mot Ryssland. I augusti förra året meddelade Ryss­land att man beslutat att med omedelbar verkan suspendera tillämpningen av ett antal artiklar i sina skatteavtal med 38 länder som infört ekonomiska sanktioner, däribland Sverige.

Sverige har påtalat att Rysslands beslut saknar stöd såväl i avtalet som i folkrätten, vilket innebär att det står Sverige fritt att med stöd i folkrätten vidta åtgärder om Ryssland inte återkallar sitt beslut. Ryssland har vidhållit sin inställning, varför Sverige nu avser att suspendera avtalet. En suspension innebär att Sverige tills vidare slutar att tillämpa avtalet. Denna åtgärd innebär inte att avtalet sägs upp och helt upphör att gälla, utan tillämpningen av avtalet kan återupptas i framtiden.

För att möjliggöra en suspension av avtalet föreslås en lag som upphäver lagen om skatteavtalet med Ryssland. Upphävandelagen föreslås träda i kraft den dag som regeringen bestämmer. Regeringen avser att suspendera avtalet så snart som möjligt i enlighet med Wien­konventionen. Avsikten är därför att suspendera avtalet i februari 2025\.
