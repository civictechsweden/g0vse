# Så mycket får varje län av Kunskapsbidraget

– Sverige befinner sig i en läskris där var fjärde elev inte kan läsa ordentligt. För att skapa bättre förutsättningar för våra skolor att kunna sätta in tidiga stödinsatser, skapa fler särskilda undervisningsgrupper och anställa fler speciallärare förstärker vi Kunskapsbidraget ytterligare. Min förhoppning är att det här kan bidra till att vända utvecklingen, säger skolminister Lotta Edholm.

Skolverket har nu tagit ett första beslut om preliminära bidragsramar för statsbidraget för 2025\. Bidragsramarna anger den summa som kommunala och fristående huvudmän kan ansöka om. I nuläget är det 7,5 miljarder kronor som fördelas, men regeringen har också föreslagit att statsbidraget ska förstärkas med 700 miljoner kronor. De ytterligare 700 miljonerna kommer att fördelas efter att riksdagen har beslutat om budgetpropositionen för 2025\.

Syftet med bidraget är att skolorna utifrån vetenskap och beprövad erfarenhet ska stärka utbildningens kvalitet, så att alla elever kan nå så långt som möjligt i sin kunskapsutveckling. Pengarna kan till exempel användas för att sätta in ytterligare tidiga stödinsatser, för att bilda fler särskilda undervisningsgrupper och för att anställa fler speciallärare. Statsbidraget betalas ut till kommunala och enskilda huvudmän för förskoleklass, grundskola och fritidshem.

Så här mycket kan de kommunala skolorna i respektive län ansöka om:

| Blekinge län | 100 554 627 kr |
| --- | --- |
| Dalarnas län | 218 251 547 kr |
| Gotlands län | 35 926 738 kr |
| Gävleborgs län | 203 238 353 kr |
| Hallands län | 212 579 944 kr |
| Jämtlands län | 87 769 740 kr |
| Jönköpings län | 273 073 242 kr |
| Kalmar län | 171 649 094 kr |
| Kronobergs län | 155 308 625 kr |
| Norrbottens län | 146 083 113 kr |
| Skåne län | 960 705 321 kr |
| Stockholms län | 1 184 756 401 kr |
| Södermanlands län | 237 596 837 kr |
| Uppsala län | 240 946 589 kr |
| Värmlands län | 195 883 822 kr |
| Västerbottens län | 159 720 500 kr |
| Västernorrlands län | 159 098 546 kr |
| Västmanlands län | 210 199 819 kr |
| Västra Götalands län | 1 097 805 238 kr |
| Örebro län | 236 526 063 kr |
| Östergötlands län | 306 542 586 kr |

Källa: Skolverket.

Även enskilda huvudmännen kan ansöka om medel. Vilka summor det rör sig om går att läsa på Skolverkets webbplats.

Satsningen bygger på en överenskommelse mellan Sverigedemokraterna, Moderaterna, Kristdemokraterna och Liberalerna.
