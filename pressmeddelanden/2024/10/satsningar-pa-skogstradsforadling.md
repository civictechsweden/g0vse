# Satsningar på skogsträdsförädling

– Det är hög tid att växla upp arbetet med att skydda träd som almen mot det hot som skadegörare utgör. Regeringen gör därför en viktig satsning på skogsträdsförädling och infrastruktur för resistensförädling för att identifiera resistens mot skadegörare hos våra skogsträd, säger landsbygdsminister Peter Kullgren.

Klimatförändringar ökar risken för att nya skadegörare på skogsträd introduceras och sprids i Sverige och för skadegörare som redan orsakar skador på svensk skog. Förutom virkesvärden hotas flera natur\- och kulturvärden kopplade till hotade trädslag som alm och ask. Skogsträdsförädling är ett sätt att begränsa skadorna genom att skapa mer resistenta skogsträd. Det kan även bidra till en långsiktigt ökad hållbar tillväxt.

– Det är väldigt roligt att Tidöpartierna genomför en lösning på de här problemen som har funnits länge, inte minst för almen som annars skulle dö ut och med den ett stort antal andra arter som är beroende av almen. Det är effektiv naturvård, säger Staffan Eklöf (SD), ledamot i miljö\-och jordbruksutskottet.

Förslaget bygger på en överenskommelse mellan regeringen och Sverigedemokraterna.
