# OECD ska analysera Sveriges kunskapstapp i senaste PISA

– PISA 2022 kan inte ses som annat än en läs\- och matematikkris för svensk skola. Nu måste alla kort upp på bordet om kunskapstappet. Det är viktigt att vi får en extern analys och granskning, som kan komplettera och bidra med nya insikter och utgöra en bra grund för ytterligare åtgärder från regeringen sida, säger skolminister Lotta Edholm.

OECD, som är den organisation som ansvarar för genomförandet av PISA, kommer nu göra en genomlysning av Sveriges resultat för att belägga trender och mönster, och jämföra Sveriges situation med andra jämförbara länder. Uppföljningen kommer ge en ännu bättre bild av vilka elever som har tappat mest i läsning, matematik och naturvetenskap.

I uppdraget ingår även att undersöka vilken betydelse som elevernas kön, socioekonomiska bakgrund och migrationsbakgrund har för resultaten. OECD ska vidare titta närmare på de delar som handlar om ordning och studiero i klassrummen samt vilken betydelse digitala enheter kan ha för elevernas resultat. Dessutom ingår i uppdraget att peka ut områden i svensk skola och utbildningsystemet som är särskilt viktiga att göra insatser inom för att komma till rätta med de fallande resultaten.

Uppföljningen planeras att vara klar under senvåren 2025\.
