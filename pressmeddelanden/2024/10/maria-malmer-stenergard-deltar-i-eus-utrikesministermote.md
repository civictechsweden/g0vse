# Maria Malmer Stenergard deltar i EU:s utrikesministermöte

Den första dagordningspunkten är Rysslands aggression mot Ukraina.

– Att stötta Ukraina är och förblir Sveriges främsta utrikespolitiska uppgift under de kommande åren. EU har uppvisat stor beslutsamhet i stödet till Ukraina och tillsammans har vi infört starka och robusta sanktioner mot Ryssland. EU har stöttat Ukraina finansiellt, humanitärt och med återuppbyggnadsinsatser, samtidigt som vi bidragit med omfattande militärt stöd genom den europeiska fredsfaciliteten EPF. Samtidigt både kan och behöver EU göra mer. Från svensk sida gör vi vårt yttersta för att säkerställa att EU:s stöd är starkt och långsiktigt, säger utrikesminister Maria Malmer Stenergard.

På agendan står också situationen i Mellanöstern.

– Den eskalering vi ser i Mellanöstern är mycket allvarlig och konsekvenserna är svåra att överblicka i nuläget. En upptrappning ligger inte i någons intresse. Det finns en betydande risk att utvecklingen leder till ett omfattande regionalt krig, vilket skulle få förödande effekter – inte bara för Israel, Libanon, Palestina och regionen som helhet utan även för EU. Detta måste undvikas, säger Maria Malmer Stenergard.

På mötet kommer utrikesministrarna även att diskutera Georgien, Moldavien, Afrikas horn, Venezuela, och Armenien/Azerbajdzjan.

– Jag ser allvarligt på situationen i Georgien. Den georgiska regeringens agerande äventyrar landets EU-närmande. Det är viktigt att parlamentsvalet den 26 oktober genomförs korrekt. EU behöver sända tydliga budskap om att den georgiska regeringens agerande har konsekvenser för relationen mellan EU och Georgien, säger Maria Malmer Stenergard.
