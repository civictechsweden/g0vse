# Regeringen utser Olivia Wigzell till ny generaldirektör för Folkhälsomyndigheten

– Folkhälsomyndigheten spelar en central roll i det nationella folkhälsoarbetet. Med Olivia Wigzell som nytillträdd generaldirektör och ett förtydligat uppdrag är detta en nystart för myndigheten, säger socialminister Jakob Forssmed.

Folkhälsomyndigheten har ett nationellt ansvar för folkhälsofrågor. Myndigheten verkar för en god folkhälsa genom att bygga upp och förmedla kunskap till hälso- och sjukvården och andra aktörer på smittskydds- och folkhälsoområdet.

Folkhälsopolitiken är tvärsektoriell och regeringen anser att myndighetens roll som samlande, stödjande och inte minst pådrivande är avgörande för att nå upp till de mål som riksdagen beslutat om. Av den anledningen aviserar regeringen ett antal ändringar i myndighetens instruktion, bland annat:

* Folkhälsomyndigheten ska stödja med vetenskap och beprövad erfarenhet så att utvecklingen och implementeringen av folkhälsoarbetet på lokal och regional nivå stärks. Det är också viktigt att myndigheten kan agera på ett tydligt sätt i de situationer där det saknas fullständig vetenskaplig evidens. Myndigheten ska därför kunna agera med stöd av bästa tillgängliga kunskap vid det givna tillfället. Den nya skrivningen ligger också mer i linje med hur styrningen ser ut för andra liknande myndigheter, exempelvis Socialstyrelsen.
* Folkhälsomyndighetens uppdrag gällande kommunikation och information till allmänheten förtydligas. Myndigheten har en självklar roll i spridning av information och kommunikation med allmänheten.
* Folkhälsomyndigheten ska samordna och främja samarbete mellan berörda aktörer inom olika samhälls­områden och samhällssektorer, i enlighet med det folkhälsopolitiska ramverket.
