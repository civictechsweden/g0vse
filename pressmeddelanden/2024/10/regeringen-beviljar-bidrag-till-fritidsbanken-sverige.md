# Regeringen beviljar bidrag till Fritidsbanken Sverige

– Barn och unga behöver ofta ha tillgång till utrustning för att kunna genomföra sina fritidsaktiviteter. För barn och unga med funktionsnedsättning kan detta vara avgörande då hjälpmedel många gånger är en grundläggande förutsättning för deltagandet, säger socialminister Jakob Forssmed.

Fritidsbanken Sverige beviljas bidraget för att genomföra insatser som handlar om att enklare anpassad utrustning för barn och unga med funktionsnedsättning ska finnas att låna från fritidsbanker i hela landet och att mer avancerad utrustning ska kunna erbjudas på regional nivå.

Därtill ska insatserna även bestå i att synliggöra idrotts\- och friluftsaktiviteter för barn och unga och ge dem stöd att hitta till dessa aktiviteter i organiserad form, genom att landets alla fritidsbanker ska kunna erbjuda så kallade digitala informationskiosker.

Regeringen bedömer att Fritidsbanken Sveriges insatser på ett värdefullt sätt kan bidra till att öka tillgången på fritidshjälpmedel och parasportutrustning samt informera om utbudet av fritidsaktiviteter, och därigenom även bidra till ett framgångsrikt införande av fritidskortet.
