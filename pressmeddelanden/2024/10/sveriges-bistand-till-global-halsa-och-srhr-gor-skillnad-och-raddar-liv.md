# Sveriges bistånd till global hälsa och SRHR gör skillnad och räddar liv

– Investeringar i global hälsa leder till en säkrare och friskare värld, där fler människor ges förutsättningar att leva i och forma sitt eget välstånd. Sveriges breda arbete för global hälsa och SRHR är i många fall livsavgörande. Det gäller inte minst insatser som når de allra mest behövande med vaccinationer och mediciner, men också vårt arbete med att stärka hälso- och sjukvården i låg- och medelinkomstländer, säger bistånds- och utrikeshandelsminister Benjamin Dousa.

Under förra året uppgick svenskt hälsobistånd till cirka 5,7 miljarder kronor. Den årliga sammanställningen av hälsobiståndet är en rapport om Sveriges samlade stöd inom global hälsa och sexuell och reproduktiv hälsa och rättigheter (SRHR). Rapporten har publicerats årligen sedan 2012 och bygger på Utrikesdepartementets och Sidas biståndsstatistik.

För år 2023 ökade det bilaterala hälsostödet till Ukraina. Resultatet av ökningen har bidragit till att främja tillgången på grundläggande och livsavgörande vård, ett område som varit hårt belastat till följd av Rysslands fullskaliga invasion. Regeringens satsning på stöd till civilsamhällesorganisationer har bidragit till förebyggande insatser mot bland annat sexuellt och könsrelaterat våld i många låg- och medelinkomstländer.
