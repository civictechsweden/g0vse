# 5,2 miljoner kronor i välbehövligt tillskott till länsstyrelsernas arbete med havsbaserad vindkraft

För att Sverige ska uppfylla sina klimatmål och nå hela vägen ner till nettonollutsläpp senast år 2045 arbetar regeringen med att skapa förutsättningar för industrins och näringslivets klimatomställning. Omställningen kräver att Sveriges elproduktion byggs ut kraftigt de närmsta årtiondena. Det är därför av största vikt att tillståndsprocesserna för den havsbaserade vindkraften effektiviseras och görs mer förutsägbara.

Länsstyrelserna bereder ärenden om tillstånd till havsbaserad vindkraft, och nu ges Länsstyrelsen i Hallands län ett välbehövligt tillskott för länsstyrelsernas gemensamma kunskapsutveckling och samordning av beredningsarbetet.

– Det finns mycket att vinna på att länsstyrelserna utbyter kunskaper och erfarenheter på det här området, både sinsemellan och med våra grannländer som står inför liknande utmaningar. Det är också viktigt att de kan fortsätta utveckla ett robust kunskapsunderlag om den havsbaserade vindkraftens effekter på motstående intressen, säger klimat- och miljöminister Romina Pourmokhtari.

Medlen till Länsstyrelsen i Hallands län är en del av regeringens satsning på 15 miljoner kronor på länsstyrelsernas förvaltningsanslag för åren 2023–2024, för kortare tillståndsprocesser för vindkraft till havs.
