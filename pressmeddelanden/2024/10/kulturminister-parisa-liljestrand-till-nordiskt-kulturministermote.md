# Kulturminister Parisa Liljestrand till nordiskt kulturministermöte

På agendan står bland annat en temadiskussion med rubriken Ett läsande Norden. Diskussionen är en uppföljning av ett seminarium som hölls på Bokmässan i Göteborg tidigare under hösten, där flera nordiska ministrar deltog. På mötet i Reykjavik kommer samtalet att fokusera på läsfrämjande för unga i områden med socioekonomiska utmaningar. Syftet är att dela kunskap och erfarenheter mellan de nordiska länderna samt att identifiera möjligheter för vidare nordiskt samarbete kring insatser inom läsfrämjande för unga.

–Läsning och läsfrämjande är högt på agendan i alla de nordiska länderna, inte minst för att det är kopplat till ungas deltagande i samhället. Vi behöver utbyta erfarenheter från våra olika länder av hur samverkan mellan olika aktörer i samhället kan främja läsning bland unga, säger kulturminister Parisa Liljestrand.

Förutom att delta i ministerrådsmötet kommer kulturminister Parisa Liljestrand även att delta i ett samrådsmöte med Nordiska Rådets utskott för kunskap och kultur. Hon kommer också att besöka Nordens hus i Reykjavik och närvara vid prisutdelningen av Nordiska rådets priser inom miljö, musik, film, litteratur och barn- och ungdomslitteratur och den isländska regeringens mottagning.

Det svenska ordförandeskapet i Nordiska ministerrådet inleddes den 1 januari och stäcker sig över hela 2024. Sveriges prioriteringar för kulturområdet under ordförandeskapet är krisberedskap inom kultursektorn och läsfrämjande.
