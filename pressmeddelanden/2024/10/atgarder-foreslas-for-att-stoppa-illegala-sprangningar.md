# Åtgärder föreslås för att stoppa illegala sprängningar

I oktober 2023 gav regeringen de tio myndigheter som ingår i nationellt forum för sprängämnessäkerhet i uppdrag att intensifiera och utveckla arbetet med att stoppa illegala sprängningar. Myndigheten för samhällsskydd och beredskap (MSB) fick i uppgift att samordna arbetet och redovisa till regeringen, vilket skedde den 1 oktober.

Sammanlagt har trettio möjliga åtgärder identifierats för att motverka illegala sprängningar. En övergripande analys har genomförts av deras förväntade effekter, potentiella konsekvenser och genomförbarhet.

– De kriminella nätverkens sprängningar drabbar inte sällan oskyldiga, och får stora konsekvenser både för enskilda och för det omgivande samhället. Det handlar om oerhörda integritetsförluster som vi måste göra allt vi kan för att motverka, säger justitieminister Gunnar Strömmer.

Många av de föreslagna åtgärderna kommer att kräva fortsatt analys och i vissa fall även lagändringar, både i Sverige och inom EU. Vissa åtgärder bedöms dock kunna genomföras snabbare och är redan under övervägande.

– Kriminellas tillgång till sprängämnen måste strypas, och den här slutredovisningen är en viktig pusselbit i det arbetet. Men arbetet är långt ifrån färdigt. Ett tydligt medskick till alla berörda aktörer är att fortsätta arbetet för att få ett slut på de illegala sprängningarna, säger Carl-Oskar Bohlin, minister för civilt försvar.

Myndigheternas rapport kommer nu att analyseras inom Regeringskansliet. Parallellt pågår även ett annat viktigt arbete. Den 22 maj 2024 gav regeringen en utredare i uppdrag att se över tillståndsgivning och tillsyn av explosiva varor. Utredaren ska lämna förslag på en mer ändamålsenlig tillståndsprövning samt en effektivare tillsyn över tillståndspliktig verksamhet kopplad till explosiva varor. I utredningen ska även de förslag som redovisats av myndigheterna i det nationella forumet beaktas. Utredarens slutbetänkande väntas den 20 december i år.
