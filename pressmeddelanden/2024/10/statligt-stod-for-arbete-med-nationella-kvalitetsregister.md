# Statligt stöd för arbete med nationella kvalitetsregister

– Kvalitetsregistren har utvecklats primärt för att stödja det kliniska förbättringsarbetet och är en av huvudkällorna till redovisningar av vårdens och äldreomsorgens resultat. De utgör också värdefulla källor för forskning och innovation. Genom att stödja nationella kvalitetsregister bidrar vi till att säkerställa att vården fortsätter att utvecklas för att patienter ska få den bästa möjliga vården, säger sjukvårdsminister Acko Ankarberg Johansson.

Nationella kvalitetsregister spelar en avgörande roll i att systematiskt och fortlöpande utveckla och säkra vårdens kvalitet. Registerna möjliggör jämförelser inom hälso- och sjukvården på både nationell och regional nivå, vilket ger verksamheterna värdefull återkoppling och stödjer kliniskt förbättringsarbete.

Socialstyrelsen ska under arbetets gång föra dialog med Sveriges Kommuner och Regioner och löpande informera Socialdepartementet om hur arbetet fortskrider. För uppdraget får Socialstyrelsen använda 1 000 000 kronor under 2024.
