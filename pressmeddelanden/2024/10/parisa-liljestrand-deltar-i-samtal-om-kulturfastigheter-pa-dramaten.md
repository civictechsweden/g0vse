# Parisa Liljestrand deltar i samtal om kulturfastigheter på Dramaten

– Att det finns tillgång till lokaler för kulturella verksamheter är centralt för att en stad eller plats ska upplevas som attraktiv och levande. Alla kulturverksamheter har olika förutsättningar och det är värdefullt med den här typen av forum – att samlas, diskutera och lära av varandra. För regeringen är frågan om kulturlokaler viktig och vi har en rad pågående processer, bland annat projektering inför en renovering av operabyggnaden och en utredning om hur hyresmodellen ska se ut för vissa kulturfastigheter, säger kulturminister Parisa Liljestrand.

Samtalet anordnas som en del av evenemanget ”Ursäkta röran, vi bygger om - Kulturpolitisk samling om kulturens lokaler”. Under dagen kommer bland annat frågor om lokalernas underhållsskuld, hur kulturens värde påverkar stadsplaneringen och hur kostnaderna för lokaler inverkar på kulturutbud och utveckling att diskuteras. Fokus kommer också att vara på hur kulturen och dess mångfald kan säkras för framtiden. Talare under dagen är bland annat företrädare från kulturinstitutioner, hyresvärdar och den nationella utredaren som ser över hyresmodellen för vissa kulturfastigheter.
