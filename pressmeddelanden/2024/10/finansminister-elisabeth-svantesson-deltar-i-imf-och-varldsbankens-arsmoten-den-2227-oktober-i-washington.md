# Finansminister Elisabeth Svantesson deltar i IMF och Världsbankens årsmöten den 22–25 oktober i Washington

Finansminister Elisabeth Svantesson leder den svenska delegationen och kommer bland annat att delta på Världsbankens rundabordssamtal om Ukraina. Ministern kommer även träffa företrädare för institutionerna och föra samtal om hur de fortsatt ska fokusera på de utmaningar som världens länder står inför. Det handlar både om kortsiktiga utmaningar, såsom risker för den globala ekonomin, och om långsiktiga utmaningar som att motverka och hantera klimatförändringar samtligt som en hållbar och inkluderande ekonomisk utveckling främjas. Diana Janse, statssekreterare hos bistånds\- och utrikeshandelsminister Benjamin Dousa, kommer också att resa till Washington. Diana Janse kommer träffa sina motparter i Världsbanken, bland annat för att diskutera Världsbankens viktiga roll som partner för regeringen i genomförandet av regeringens strategiska inriktning för svenskt bistånd ”Bistånd för en ny era”, stöd till Ukraina samt den tjugoförsta påfyllnaden av Internationella utvecklingsfonden (IDA21\).

– Jag reser till Washington för att delta i IMF och Världsbankens årsmöten, som är ett viktigt forum där jag har möjlighet att träffa mina finansministerkollegor och samtala om de ekonomiska utmaningar vi står inför. Institutionerna har en viktig roll att stödja sina medlemsländer. Sedan Ryssland inledde sitt invasionskrig mot Ukraina har både IMF och Världsbanken ökat sitt ekonomiska stöd till Ukraina och till andra sårbara ekonomier som drabbats av krigets negativa ekonomiska konsekvenser. Då årsmötena hålls bara drygt två veckor innan det amerikanska valet kommer jag även att nyttja tiden i Washington till att diskutera amerikansk ekonomi och hur valutgångenkan påverka global, europeisk och svensk ekonomi, säger Elisabeth Svantesson.
