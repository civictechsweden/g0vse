# Regeringen tillsätter Styrmedelsutredningen för att minska Sveriges utsläpp

I regeringens klimathandlingsplan – hela vägen ner till noll – aviserades att en utredning ska tillsättas för att analysera och ge underlag om, och i så fall vilka, styrmedel som kan utformas för att nå Sveriges åtaganden gentemot EU på ett kostnads\- och samhällsekonomiskt effektivt sätt som säkerställer att inte orimligt höga kostnader för hushåll och näringsliv uppstår med risk för allvarlig påverkan på konkurrenskraften för svenska företag. I klimathandlingsplanen aviserade regeringen också att det bör analyseras hur utfasningen av fossil bensin och diesel ska kunna ske på ett acceptabelt sätt som inte får skadliga effekter för delar av landet eller samhället. Styrmedelsutredningen kommer att analysera dessa två frågeställningar.

Utredaren ska bland annat föreslå hur reduktionsplikten bör utvecklas, analysera och ge underlag om, och i så fall vilka, andra styrmedel som på ett kostnads\- och samhällsekonomiskt effektivt sätt tillsammans med andra åtgärder säkerställer att Sveriges klimatåtagande gentemot EU nås och som bidrar till en utfasning av fossila bränslen senast 2045\.

Syftet med utredningen är dels att säkerställa att åtagandena nås utan att hushåll och näringsliv drabbas av orimligt höga kostnader, dels att säkerställa att utfasningen av fossila bränslen sker på ett säkert och acceptabelt sätt så att Sveriges och näringslivets konkurrenskraft kan bibehållas och stärkas samt inte leder till hämmande regelverk eller får skadliga effekter för delar av landet eller samhället.

– Nu bygger vi vidare på en bred palett av åtgärder för att nå våra klimatmål. Jag ser fram emot förslag på styrmedel som gör att vi når våra mål med en rättvis klimatomställning, säger klimat\- och miljöminister Romina Pourmokhtari.

– Sveriges klimatpolitik byggs bäst på europeisk grund. Med lagstiftningspaket som Fit for 55 sätter EU en hög standard globalt och bidrar till att minska utsläppen i hela unionen. Nu ska vi gå från lagstiftning till handling. Genom att titta på jämförbara EU\-länders arbete med att minska användningen av fossila bränslen och drivmedel kan utredningen ge god vägledning i Sveriges fortsatta arbete mot att nå klimatmålen, nationellt och i EU, säger EU\-minister Jessica Rosencrantz.

– Den här regeringens klimatpolitik är grundad i verkligheten och fokuserar på det som faktiskt är effektivt. Klimatet behöver inte symbolpolitik, utan det behövs välavvägda beslut, säger Kristdemokraternas gruppledare Camilla Brodin.

Utredare Svante Mandell är sedan 2017 forskningschef för Konjunkturinstitutets miljöekonomiska enhet och docent i nationalekonomi från Kungliga Tekniska Högskolan (KTH). Utöver KTH, där hans forskningsfokus låg på bostads\- och regionalekonomiska frågor, har Svante varit på nationalekonomiska institutionen vid Stockholms universitet och Statens väg och transportforskningsinstitut (VTI). Vid Stockholms universitet skrev han om utformningen av internationell klimatpolitik. Även vid VTI var en stor del av hans forskning relaterad till klimatpolitik, men då mer med fokus på hur transportsektorns utsläpp kan hanteras. Vid KTH var Svante prefekt för institutionen för Fastigheter och Byggande.

Utredningen ska lämna sitt betänkande senast den 4 maj 2026\.
