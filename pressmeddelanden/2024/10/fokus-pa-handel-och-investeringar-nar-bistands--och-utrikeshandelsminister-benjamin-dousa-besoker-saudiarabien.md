# Fokus på handel och investeringar när bistånds- och utrikeshandelsminister Benjamin Dousa besöker Saudiarabien

Saudiarabien är Sveriges största exportmarknad i Mellanöstern och Nordafrika och exporten har växt de senaste åren.

– Saudiarabien genomgår en mycket snabb samhällsförändring. Svenska företag har spetskompetens inom områden som är högintressanta för Saudiarabien, inte minst inom innovation och grön omställning. Detta ger stora möjligheter för svenska företag. Jag reser till Riyadh för att främja handelsrelationen mellan Sverige och Saudiarabien, säger bistånds\- och utrikeshandelsminister Benjamin Dousa.

Dousa kommer att träffa den saudiska handelsministern, Al\-Qassabi och andra regeringsföreträdare för att diskutera den bilaterala handelsrelationen. Han kommer även att besöka svenska företag på plats i Riyadh, liksom ett så kallat mega\-projekt där en ny stadsdel utanför Riyadh växer fram. Ett stort antal svenska företag är aktiva i Saudiarabien, exempelvis inom hälsosektorn, telekom, energi och transport.
