# Myndigheten för samhällsskydd och beredskap får ny generaldirektör och föreslås även få nytt namn

Det försämrade säkerhetspolitiska läget och Rysslands fullskaliga invasion av Ukraina har tydligt visat på vikten av ett motståndskraftigt och väl fungerande civilt försvar. Regeringen har tidigare presenterat omfattande satsningar för att återuppbygga det civila försvaret.

– Det civila försvaret har varit kraftfullt eftersatt under lång tid, i praktiken la vi ner det civila försvaret efter Kalla Kriget. Det civila försvaret går nu från kris till krig som den dimensionerande uppgiften, säger statsminister Ulf Kristersson.

MSB har en avgörande roll i återuppbyggnaden av det civila försvaret och får nu en ny generaldirektör som ska leda myndighetens fortsatta arbete. Mikael Frisell kommer närmast från rollen som chef för ledningsstaben vid Försvarets materielverk, FMV. Han har varit militärrådgivare till två överbefälhavare och har även varit chef för Norrbottens regemente och Norra Militärregionen, där han drev totalförsvarsfrågorna framåt.

För att myndighetens namn bättre ska återspegla det ansvar som myndigheten har, föreslås att myndigheten får ett nytt namn: Myndigheten för civilt försvar, MCF. Genom det föreslagna namnbytet tydliggörs och markeras myndighetens uppdrag inom civilt försvar, med krigets krav som det dimensionerande hotet och det civila försvaret som den prioriterade uppgiften.

– Den kursomläggning vi nu genomför ställer krav på en förändrad kultur och ett framåtlutat ledarskap. Mikael Frisell har beprövad erfarenhet av att leda genom förändring, vilket kommer vara avgörande i det arbete som nu väntar. Vi ser fram emot att se de mycket viktiga steg som myndigheten kommer ta under hans ledning, säger minister för civilt försvar Carl\-Oskar Bohlin.

Inom MSB föreslås också räddningstjänst, skydd mot olyckor och åtgärder inom befolkningsskydd att organiseras inom en egen del av myndigheten och med en egen chef som utses av regeringen. Förslagen om namnbytet och organisationsförändringarna skickas nu ut på remiss.

Den föreslagna organisationsförändringen föreslås träda i kraft den 1 juli 2025\. Namnändringen föreslås träda i kraft den 1 januari 2026\.
