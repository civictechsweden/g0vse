# Suicidanalysutredningen redovisade slutbetänkande

I dag tog socialminister Jakob Forssmed emot slutbetänkandet i Suicidanalysutredningen av särskilda utredaren Emma Henriksson.

– Sverige behöver göra betydligt mer för att förhindra förekomsten av suicid och vi måste bli bättre på att dra lärdom när någon tar sitt liv. Regeringen kommer nu att bereda utredningens förslag för att säkerställa att vi stärker vårt arbete med suicidprevention och stöd till efterlevande, säger socialminister Jakob Forssmed.

Utredaren bedömer att det finns ett behov av ett bredare lärande efter suicid, där fler samhällsaktörer bidrar till att öka förståelsen för hur suicid kan förebyggas och förhindras. Detta inkluderar aktörer på regional nivå, som primärvård och somatisk specialistvård, aktörer på kommunal nivå, som socialtjänsten och skolan, samt statliga myndigheter som Kriminalvården, Kronofogdemyndigheten, Migrationsverket, Statens institutionsstyrelse och Försäkringskassan.

För att utveckla det suicidpreventiva lärandet i samhället föreslår utredningen tre huvudåtgärder:

* En nationell utredningsfunktion: Inrätta ett centrum för suicidutredningar vid Folkhälsomyndigheten för att bidra till samhällets lärande om suicid.
* Förbättrade förutsättningar för lex Maria\- och lex Sarah\-utredningar: Ge Socialstyrelsen och Inspektionen för vård och omsorg (IVO) uppdrag att höja kunskapen för att möjliggöra bättre informationsutbyte. Ge IVO i uppdrag att genomföra en särskild tillsynsinsats för att förbättra lärandet efter suicid och suicidförsök.
* Statlig satsning på lokala suicidpreventiva analyser: Genomför en satsning för att stimulera arbetet med suicidpreventiva analyser i lokal samverkan.

Utredningen betonar särskilt behovet av att utreda samtliga suicid bland barn för att öka kunskapen om hur dessa kan förhindras. Dessutom föreslås förändringar i regelverken för hälso\- och sjukvårdens patientsäkerhetsarbete och socialtjänstens kvalitetsarbete för att förbättra lärandet efter inträffade suicid.
