# Ändrade ersättningsregler för användning av musik

Musikproducenter, artister och musiker har rätt till ersättning när deras musik spelas i exempelvis radio, tv, restauranger eller butiker. Ersättningsrätten är reglerad på EU-nivå och rättighetshavare från EU får alltså del av ersättningen. I förhållande till länder utanför EU, exempelvis USA, följer Sverige sina internationella förpliktelser med ett krav på ”ömsesidighet” mellan länderna. Det innebär enligt svenska regler att rättighetshavare från länder utanför EU bara har rätt till ersättning här om svenska rättighetshavare ges en motsvarande ersättningsrätt där.

I promemorian föreslås att kravet på ömsesidighet ska tas bort. Förslaget innebär en anpassning till en dom från EU-domstolen och kan leda till minskade intäkter för svenska rättighetshavare och ökade kostnader för musikanvändare i Sverige.

- Regeringen anser att konsekvenserna av domen är mycket problematiska. Regeringen har därför sedan domen kom, tillsammans med likasinnade EU-länder, arbetat hårt för att kommissionen ska gå fram med ett lagförslag som gör det möjligt att behålla nuvarande regler. Kommissionens initiativ har dock dragit ut på tiden och något förslag på EU-nivå är inte längre att vänta i närtid. Den här frågan har även engagerat kulturministern, näringsministern och utrikeshandelsministern, och regeringen kommer att fortsätta arbeta för en lösning på EU-nivå. Från ett svenskt perspektiv är det en självklarhet att principen om ömsesidighet bör fortsätta vara vägledande på upphovsrättsområdet, säger justitieminister Gunnar Strömmer.

Ändringarna föreslås träda i kraft den 1 mars 2025.
