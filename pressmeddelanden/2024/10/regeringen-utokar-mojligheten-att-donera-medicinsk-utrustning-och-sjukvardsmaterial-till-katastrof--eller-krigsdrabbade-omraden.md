# Regeringen utökar möjligheten att donera medicinsk utrustning och sjukvårdsmaterial till katastrof- eller krigsdrabbade områden

– Med det omvärldsläge vi har ser regeringen ett behov av ett större utrymme att donera utrustning och material till katastrof\- och krigsdrabbade områden utomlands. Sverige ska kunna bistå med utrustning för människor i omedelbar nöd samtidigt som vi fortsätter att stärka vår egen beredskap, säger sjukvårdsminister Acko Ankarberg Johansson.

Regeringen har sedan 2023 gett Socialstyrelsen i uppdrag att bedöma möjligheten att donera medicinteknisk utrustning och sjukvårdsmaterial till katastrof\- eller krigsdrabbade områden utomlands. Enligt beslut den 25 januari 2024 får Socialstyrelsen, efter att det nationella behovet har säkerställts och så snart det är möjligt, donera medicinteknisk utrustning, sjukvårdsmateriel eller annan utrustning till ett belopp av högst 15 000 000 kronor som kan behövas vid utförande av sjukvård och som uppfyller kriterierna för internationellt bistånd, enligt det rapporteringsdirektiv som används av OECD:s biståndskommitté DAC.

Regeringen bedömer att det belopp som angavs i det ursprungliga beslutet behöver justeras till ett högre belopp, från 15 miljoner kronor till 35 miljoner kronor, vilket innebär att ett tillägg om 20 miljoner kronor beslutas om budgetåret 2024\.

– Uppdraget har tidigare lett till donationer av medicinskteknisk utrustning till Ukraina samt till Egypten med anledning av den humanitära situationen i Gaza. Regeringen vill med ytterligare medel under 2024 säkerställa att fler personer i katastrof\- och krigsdrabbade områden får tillgång till nödvändig sjukvårdsutrustning, säger bistånds\- och utrikeshandelsministern Benjamin Dousa.
