# Minskad trygghet i skolan visar nytt index

Utbildningsdepartementet har tagit fram ett index som visar utvecklingen av tryggheten i skolan. Syftet är att få en sammanvägd bild som går följa över tid. Indexet utgår från tre undersökningar: Skolinspektionens enkät ”Skolenkäten”, Skolverkets enkät ”Attityder till skolan” och Folkhälsomyndighetens undersökning ”Skolbarns hälsovanor”.

– Det är mycket allvarligt att otrygghet och mobbning i skolan ökar. Vi måste göra mer för att vända utvecklingen och regeringen gör flera insatser för att komma åt problemen, säger utbildningsminister Johan Pehrson.

– Skolan måste vara en trygg och säker plats för alla elever. Att man känner sig trygg är en förutsättning både för att må bra och trivas i skolan, men även att kunna ta del av undervisningen och lära sig, säger skolminister Lotta Edholm.

## Regeringens åtgärder för att öka tryggheten i skolan

För att skapa en tryggare skola behöver lärarna ha goda arbetsvillkor och en god arbetsmiljö. Det innefattar exempelvis satsningar på skolsociala team, fler speciallärare och mindre undervisningsgrupper. Regeringen har även tillsatt en utredning som bland annat ser över hur lärares undervisningstid och tid för uppföljning och planering kan regleras.

Samtidigt behöver de mer akuta problemen adresseras. Regeringen har därför tillsatt en utredning som ska föreslå hur tillfälliga omplaceringar och avstängningar vid behov kan möjliggöras i fler fall och för längre tid. Dessutom satsar regeringen för att öka huvudmännens förutsättningar att inrätta fler akutskolor.
