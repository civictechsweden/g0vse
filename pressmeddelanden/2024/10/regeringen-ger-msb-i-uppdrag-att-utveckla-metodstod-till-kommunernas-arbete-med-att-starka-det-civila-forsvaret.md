# Regeringen ger MSB i uppdrag att utveckla metodstöd till kommunernas arbete med att stärka det civila försvaret

För att stödja kommunerna ska MSB utveckla och anpassa det metodstöd som finns för kommunernas krisberedskap så att även arbetet med civilt försvar omfattas.

– Det här är en viktig pusselbit för att stötta kommunerna i deras arbete med att stärka sin beredskap. Kommunerna har en central roll i det civila försvaret eftersom ansvaret för stora delar av den verksamhet som ligger närmast människor, så som skola, vård och omsorg, dricksvatten, hanteras av dem. Därför är det av yttersta vikt att de erbjuds ett stöd och en vägledning som tar höjd för det yttersta scenariot, säger minister för civilt försvar Carl-Oskar Bohlin.

I uppdraget ingår att ge relevanta planeringsförutsättningar och exempel på hur arbetet i en kommun kan läggas upp. Det ingår även att erbjuda Sveriges Kommuner och Regioner (SKR) stöd genom att bidra till det metodstöd som SKR tagit fram för att planera och genomföra kommunens civila försvar. Uppdraget ska genomföras i dialog med SKR och länsstyrelserna samt vid behov med andra relevanta aktörer.

Uppdraget pågår till och med 1 juni 2025.
