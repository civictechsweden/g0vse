# 100 000 undersköterskor har fått skyddad yrkestitel – en viktig milstolpe för äldres trygghet och att säkra kompetensen

–  Att arbeta som undersköterska i äldreomsorgen är Sveriges vanligaste yrke. Det är viktigt både för äldres trygghet och för yrkets status och attraktivitet att de som arbetar som undersköterskor har rätt kompetens. Införandet av en skyddad yrkestitel är därför en viktig reform. Att vi nu har 100 000 undersköterskor med bevis om skyddad yrkestitel är därför väldigt glädjande. Jag uppmuntrar alla undersköterskor som ännu inte ansökt om beviset att göra det, säger äldre\- och socialförsäkringsminister Anna Tenje.

Reformen innebär att bara de som uppfyller villkoren och har fått ett bevis utfärdat har rätt att använda yrkestiteln undersköterska. Regeringens kompetenssatsning Äldreomsorgslyftet löper parallellt med denna reform.

– Kompetensförsörjningen inom äldreomsorgen är prioriterad fråga för regeringen och därför har regeringen förlängt och utvecklat Äldreomsorgslyftet, bland annat genom möjligheten att använda dessa medel för validering av kunskap till yrket undersköterska, fortsätter Anna Tenje.

Äldreomsorgslyftet ger ny och befintlig personal inom äldreomsorgen möjlighet att genomgå utbildning till exempelvis undersköterska på betald arbetstid. Regeringen har förlängt satsningen till och med 2026 och utvecklat den på så vis att Äldreomsorgslyftet också kan användas till validering av kunskap till undersköterska och språkkunskaper i svenska, minoritetsspråken och teckenspråk för personal inom äldreomsorgen. Satsningen omfattar 1,7 miljarder 2024 och regeringen avser att avsätta motsvarande belopp under 2025 och 2026\.
