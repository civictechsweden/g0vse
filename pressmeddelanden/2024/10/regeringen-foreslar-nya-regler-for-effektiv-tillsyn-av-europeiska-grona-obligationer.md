# Regeringen föreslår nya regler för effektiv tillsyn av europeiska gröna obligationer

EU:s förordning om europeiska gröna obligationer inför en frivillig standard för obligationer som finansierar miljömässigt hållbara verksamheter. För att en obligation ska få marknadsföras som en ”europeisk grön obligation” måste emittenter uppfylla specifika krav, bland annat att de lånade medlen används för verksamheter som bidrar till en hållbar omställning. Syftet med förordningen är att stödja EU:s klimat\- och miljömål samt att förhindra grönmålning.

EU\-förordningen förutsätter att vissa nationella lagstiftningsåtgärder vidtas. I propositionen föreslås därför en ny lag med kompletterande bestämmelser till förordningen. Den nya EU\-standarden ska göra det lättare att jämföra olika obligationer och därmed underlätta investeringsbeslut. I förlängningen kan det bidra till likvärdiga marknadsvillkor för miljömärkta obligationer, mindre grönmålning och en ökad effektivitet inom EU.

– Med regeringens förslag får Finansinspektionen de verktyg som behövs för att skydda investerare och motverka att standarden missbrukas, säger finansmarknadsminister Niklas Wykman.

## Förslag på kompletterande nationella bestämmelser

I propositionen föreslår regeringen bland annat att:

* Finansinspektionen ges befogenheter att utreda och övervaka att emittenter följer EU\-förordningen
* Finansinspektionen får möjlighet att ingripa vid överträdelser av EU\-förordningen
* Det införs bestämmelser om avgifter som ska täcka Finansinspektionens kostnader.

Den nya lagen föreslås träda i kraft den 21 december 2024, vilket är samma dag som EU\-förordningen börjar tillämpas.
