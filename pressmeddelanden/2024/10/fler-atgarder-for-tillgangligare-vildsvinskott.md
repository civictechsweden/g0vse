# Fler åtgärder för tillgängligare vildsvinskött

– Regeringen vill underlätta för jägare att sälja vildsvinskött direkt till konsumenter och hoppas att vildsvinskött nu blir mer tillgängligt, säger landsbygdsminister Peter Kullgren.

Dagens beslut innebär att fler jägare kan ersättas för sina analyskostnader. Genom förordningsändringen inkluderas nu jägare som registrerar sig hos länsstyrelsen för att överlåta små mängder vildsvinskött direkt till slutkonsumenter. De kommer därmed att kunna få sina kostnader för trikiner och cesium\-137 ersatta så snart de har registrerat sig.

Inom ramen för det så kallade vildsvinspaketet har regeringen under de senaste åren vidtagit flera åtgärder för att öka volymerna av svenskt vildsvinskött på marknaden genom att underlätta köttets väg till konsument och skapa incitament för jägare att skjuta fler vildsvin. Regeringen har tidigare bland annat beslutat att göra det möjligt för jägare att överlåta små mängder vildsvin eller kött av vildsvin direkt till slutkonsumenter.
