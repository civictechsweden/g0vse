# Lättare ombyggnad och bättre konkurrens ska bidra till en bättre fungerande bygg- och bostadsmarknad

– Vi ser nu att hushållens syn på den egna ekonomin har förbättrats och att regeringens inflationsbekämpning varit framgångsrik. Men det återstår fortsatt strukturella utmaningar på svensk bygg- och bostadsmarknad. För att utnyttja det befintliga byggnadsbeståndet bättre och öka pristransparensen på byggmaterialmarknaden har regeringen nu beslutat om två nya uppdrag, säger infrastruktur- och bostadsminister Andreas Carlson.

## Lättnader i byggkraven vid ändring och ombyggnad

För en väl fungerande bostadsförsörjning är det viktigt att det befintliga byggnads- och bostadsbeståndet kan nyttjas effektivt och förändras när behoven och förutsättningarna ändras.

Samtidigt pekar en tidigare utredning på att nuvarande regler för ombyggnad hindrar ombyggnadsåtgärder i det befintliga beståndet. Det kan till exempel röra omvandlingar av lokaler till bostäder som försvåras exempelvis genom krav på dagsljus eller bostadens utformning.

För att åstadkomma ett effektivare nyttjande av byggnadsbeståndet får Boverket i uppdrag att lämna förslag till författningsändringar i syfte att påtagligt minska kravnivån med ambitionen att därigenom kraftigt minska kostnaderna vid ändring, ombyggnad och omvandling av byggnader för att möjliggöra ett betydligt bättre nyttjande av det befintliga byggnadsbeståndet.

## Kartläggning av pristransparens på marknaden för byggmaterial

Bristande konkurrens inom byggsektorn har av Konkurrensverket återkommande identifierats som en möjlig orsak till stigande byggkostnader och utgör ett hinder för bostadsbyggandet.

Konkurrensen inom byggmaterialhandeln är begränsad och försämras ytterligare av den låga transparensen när det gäller prissättningen av olika varor. Det förekommer till exempel olika former av ersättningssystem och retroaktiva och dolda rabatt- och bonussystem, som gör det svårt att få en bild av de faktiska priserna och därmed välja bästa produkt efter bästa pris.

Regeringen ger därför Konkurrensverket i uppdrag att kartlägga pristransparensen och utreda hur den påverkar prisbildningen, konkurrensen och kostnadsutvecklingen inom byggsektorn. Myndigheten ska också analysera hur bristande pristransparens genom påverkan på prisbildning och marknadsvillkor i sin tur påverkar bostadsbyggandet.

I uppdraget ingår även att lägga fram konkreta förslag som ska öka pristransparensen och underlätta prisjämförelser.
