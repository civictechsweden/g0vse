# Camilla Waltersson Grönvall tog emot förslag för en tryggare och säkrare ungdomsvård

Caroline Oredsson presenterade i sin slutredovisning förslag om utökade befogenheter på SiS ungdomshem och LVM-hem för att minska riskerna för hot och våld.

– Det här är efterlängtade förslag. Det handlar om att de som är placerade på SiS-hem ska få en trygg och säker vård. Utökade befogenheter ger bättre förutsättningar för en ändamålsenlig vård av hög kvalitet och därmed bättre förutsättningar för att de som vårdas ska få en trygg och ljus framtid, säger socialtjänstminister Camilla Waltersson Grönvall.

Utredningen presenterade tidigare i år förslag om att SiS ska få möjlighet att under vissa förutsättningar hålla unga i avskildhet i anslutning till dygnsvilan. Förslag som lett till en proposition, vilken överlämnats till Riksdagen. Nu presenterar utredningen ytterligare förslag på åtgärder för en tryggare vård på SiS – där fler verktyg ska möta de behov som finns för att genomföra vården på ett bra sätt.

I utredningens betänkande ingår bland annat förslag om rums- och kroppsvisitationer, elektronisk övervakning och allmän inpasseringskontroll på SiS. Åtgärderna syftar till att SiS ska kunna arbeta mer förebyggande för att öka säkerheten och tryggheten på boendena – både för de vårdade och personalen.
