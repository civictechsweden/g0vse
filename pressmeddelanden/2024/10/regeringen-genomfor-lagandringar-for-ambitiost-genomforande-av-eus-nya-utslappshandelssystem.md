# Regeringen genomför lagändringar för ambitiöst genomförande av EU:s nya utsläppshandelssystem

Det nya handelssystemet omfattar utsläpp från vägtransporter och byggnader samt från vissa industrier, och syftar till att minska utsläppen i sektorer som behöver öka omställningstakten om EU ska klara sina klimatmål. Regeringen har i sitt genomförande valt att tillämpa systemet på ett mer ambitiöst sätt än vad som föreskrivs på EU\-nivå, genom att redan från systemets start inkludera fler sektorer än vad som är obligatoriskt.

Det innebär att i princip all förbränning av fossila bränslen som ligger utanför det ordinarie utsläppshandelssystemet (ETS 1\) kommer att omfattas i Sverige. Regeringen bedömer att ett sådant upplägg innebär en starkare styrning mot klimatmålen, samtidigt som kostnadseffektiviteten ökar och administrationen underlättas.

Regeringen aviserade i klimathandlingsplanen att den avser återkomma med förslag som syftar till att konsumenter och verksamheter fullt ut kompenseras för effekterna på drivmedelspriser med anledning av införandet av ETS 2\. Förslag till kompensation kommer ingå som en del av den breda styrmedelsutredning som regeringen har aviserat i sin klimathandlingsplan.

– EU:s befintliga utsläppshandelssystem är ett väldigt effektivt styrmedel för minskade utsläpp, och jag välkomnar därför att det nu införs ytterligare ett system för sektorer som behöver ställa om i snabbare takt. Sverige ska fortsatt vara ledande i klimatomställningen och vi inför därför systemet så brett och så tidigt som möjligt, säger klimat\- och miljöminister Romina Pourmokhtari.

Riksdagen antog regeringens proposition den 25 september.

Det nya systemet skiljer sig från det befintliga i den mån att det inte är slutanvändaren av bränslet som behöver köpa och överlämna utsläppsrätter. Det är i stället den aktör som frisläpper bränslet för konsumtion, exempelvis bränsleimportörer och bränsleleverantörer, som blir verksamhetsutövare i det nya systemet. Antalet nya utsläppsrätter i systemet kommer minska årligen i en takt som ska resultera i att de berörda sektorerna i EU minskar sina utsläpp med 42 procent till år 2030 jämfört med 2005\.

Förslaget till nytt utsläppshandelssystem är en del av EU:s klimatlagstiftning, 55\-procentspaketet (även kallat Fit for 55\-paketet), som Europeiska kommissionen presenterade under sommaren 2021\.
