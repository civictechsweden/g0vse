# Regeringen har klassat Marburg som samhällsfarlig sjukdom

Folkhälsomyndigheten kom under torsdagen in med en begäran till regeringen om att omklassificera sjukdomen Marburg från allmänfarlig till samhällsfarlig. I dag på morgonen den 4 oktober fattade regeringen beslut. Folkhälsomyndighetens begäran kommer efter ett utbrott av Marburg i Rwanda, som lett till att myndigheten gjort en ny bedömning av risken för att fall av sjukdomen kan komma till Sverige. Risken är inte längre försumbar. Inga fall har dock än så länge misstänkts eller rapporterats i Sverige och risken för spridning i Sverige är mycket låg.

– Den här sjukdomen är mycket allvarlig och även om vi inte ser att det finns risk för smittspridning i Sverige i nuläget så har regeringen idag fattat beslut om att klassificera den som samhällsfarlig. Det ger oss bättre redskap att vidta extraordinära smittskyddsåtgärder vid behov, säger socialminister Jakob Forssmed.

Folkhälsomyndigheten har också vidtagit åtgärder såsom ökad kommunikation med regionernas smittskyddsläkare och högisoleringsvården samt samverkar med andra berörda myndigheter.

Regeringen och Folkhälsomyndigheten har tät kontakt i frågan och berörda myndigheter följer utvecklingen noga.

Marburg är ett virus i samma familj som Ebola. Det smittar via kroppsvätskor och kan orsaka blödarfeber med hög dödlighet. Det finns varken någon specifik behandling eller vaccin mot sjukdomen och eventuella fall av sjukdomen i landet skulle ställa stora krav på vården.

Mer information om Marburg finns på Folkhälsomyndighetens hemsida.
