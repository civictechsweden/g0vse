# Ökade möjligheter att förhindra att offentliga medel går till våldsbejakande extremism och bättre stöd vid oro för skolattacker

Ett av målen i regeringens nationella strategi mot våldsbejakande extremism och terrorism är att minska tillväxten av våldsbejakande extremism och terrorism. En viktig del i det arbetet är att säkerställa att det finns tillräckliga kontrollmekanismer så att inga offentliga medel fördelas till antidemokratisk verksamhet.

Regeringen har därför beslutat att ge Center mot våldsbejakande extremism (CVE) vid Brottsförebyggande rådet i uppgift att vara en kontakt­punkt för myndigheter och andra som fördelar offentliga medel eller på annat sätt granskar offentligt finansierade verksamheter. CVE ska bland annat genomföra fördjupade granskningar av verksamheter som kan antas ha kopplingar till våldsbejakande extremism eller andra anti­demokratiska miljöer.

Regeringen har samtidigt beslutat att CVE ska ha i uppgift att ge stöd till kommuner, myndigheter och andra aktörer när det finns en oro i verksamheten för att en eller flera personer ska genomföra en skolattack.

– Regeringen tar nu ytterligare steg i genomförandet av den samlade strategin mot våldsbejakande extremism och terrorism. Dessutom förbättrar och förenklar vi stödet för skolor och andra samhällsaktörer i arbetet med att förhindra skolattacker, säger justitieminister Gunnar Strömmer.

– Alla barn, elever, lärare, rektorer och annan personal ska ha en säker och trygg utbildnings\- och arbetsmiljö. Att skolor som känner oro för en skolattack ska kunna få stöd av CVE är viktigt, säger skolminister Lotta Edholm.

– Samhället måste stå enat mot alla former av hot om terror och extremism. Det gör vi inte bara genom skarpa påföljder, utan också genom att se till att inga offentliga medel letar sig in i extremistiska och antidemokratiska miljöer, säger Richard Jomshof (SD), ordförande i justitieutskottet.

– Våldsbejakande extremism är ett av de största säkerhetshoten vi har mot vårt samhälle. CVE har ett viktigt uppdrag i det förebyggande arbetet och bidrar med stor kompetens, säger Torsten Elofsson (KD), rättspolitisk talesperson.

De nya uppgifterna regleras i förordning. Vid utförandet av uppgifterna behöver CVE bland annat behandla känsliga personuppgifter, något som måste regleras i lag. Regeringen har därför även beslutat om en lagrådsremiss med förslag till kompletterande regler om personuppgiftsbehandling och sekretess.

De nya uppgifterna för Center mot våldsbejakande extremism gäller från den 1 mars 2025\.

Beslutet om nya uppgifter bygger på en överenskommelse mellan regeringen och Sverigedemokraterna.
