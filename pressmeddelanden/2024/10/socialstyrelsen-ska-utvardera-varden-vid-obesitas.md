# Socialstyrelsen ska utvärdera vården vid obesitas

– Obesitas är en folksjukdom som ökar bland befolkningen och som dessutom ökar risken för andra sjukdomar eller besvär. Vi ser också, genom en ökad förskrivning av diabetesmedicin för viktnedgång, att behoven hos obesitas-patienter är stora och målsättningen är att detta i förlängningen ska leda till bättre vård för den här patientgruppen, säger sjukvårdsminister Acko Ankarberg Johansson.

Regeringen ger uppdraget till Socialstyrelsen genom en ändring i myndighetens regleringsbrev. Enligt uppdraget ska Socialstyrelsens kartläggning av obesitasvården följa hela vårdkedjan samt patienternas upplevelser av vården. Analysen ska omfatta aspekter som rör planering och utförande av olika vårdinsatser, inklusive riktad obesitasbehandling, såsom samtalsstöd om levnadsvanor, kirurgi, läkemedelsbehandling och uppföljning. Analysen ska särskilt beakta barn och unga och även inkludera sjukvårdskostnader för patienter med obesitas.

Bakgrunden till uppdraget är att övervikt och fetma, eller obesitas, ökar i befolkningen och är en av de främsta orsakerna till sjukdomsbördan och förtida död i Sverige. Över 16 procent av den vuxna befolkningen i Sverige har i dag obesitas. För barn och unga med övervikt och fetma är risken stor att övervikt och fetma kvarstår i vuxen ålder, men också att det påverkar den fysiska och psykiska hälsan. Socialstyrelsen rapporterar även en ökad läkemedelsbehandling av övervikt, utanför indikation, det vill säga med läkemedel avsedda för diabetesbehandling. Samtidigt saknas det en helhetsbild av hur vården vid obesitas ser ut.

Socialstyrelsen ska senast den 30 maj 2026 lämna en slutredovisning av uppdraget till Regeringskansliet.
