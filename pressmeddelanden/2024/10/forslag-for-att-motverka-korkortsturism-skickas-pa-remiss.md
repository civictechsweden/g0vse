# Förslag för att motverka körkortsturism skickas på remiss

– Jag ser allvarligt på de risker för körkortsturism och misstankar om organiserat fusk som Transportstyrelsen har pekat på i sin granskning. Nu remitterar vi Transportstyrelsens förslag för att snabbt kunna gå vidare med de föreslagna åtgärderna, säger infrastruktur- och bostadsminister Andreas Carlson.

Körkortsturism innebär att personer som bor permanent i Sverige åker till ett annat EES-land för att där antingen byta ut ett tredjelandskörkort eller få ett nytt körkort utfärdat. Detta EES-körkort kan sedan i Sverige bytas till ett svenskt körkort utifrån reglerna om ömsesidigt erkännande av körkort inom EES-området.

Orsaken till körkortsturism är främst att andra länder inom EU i vissa fall accepterar utbyte av tredjelandskörkort från fler länder än vad Sverige gör.

Transportstyrelsen presenterade den 30 september i år en granskning av ansökningar om utbyten av utländska körkort och pekade bland annat på risker för körkortsturism, samt misstanke om organiserat fusk och brottslighet kopplat till utfärdande av körkort utomlands.

Mot bakgrund av problemen, som även uppmärksammats i media, har Transportstyrelsen skickat en framställan till regeringen om att körkortslagen ska ändras för att minska körkortsturismen. Transportstyrelsen anser att de föreslagna åtgärderna kan leda till färre förare i den svenska trafiken som kör med svenskt körkort utan att ha de teoretiska kunskaper och praktiska förmågor som den svenska förarprocessen är tänkt att säkerställa.

– Det är förstås viktigt att förare med svenskt körkort har de kunskaper som körkortet är ett kvitto på. Transportstyrelsens förslag innebär att utbyte av utländska EES-körkort till svenska ska kunna nekas och myndigheten bedömer att förslagen kommer leda till att körkortsturismen som den ser ut i dag försvåras betydligt, säger infrastruktur- och bostadsminister Andreas Carlson.

Transportstyrelsen föreslår som främsta förslag i framställan att Sverige som huvudregel inte ska byta ut EES-körkort om de utfärdats efter utbyte av ett tredjelandskörkort. Undantag ska göras om fullständigt prov gjorts i EES-landet, körkortet är utfärdat av de länder Sverige har utbytesavtal med eller om körkortshavaren har haft körkortsbehörigheten i en EES-stat i minst fem år innan permanent bosättning i Sverige.

Landsbygds- och infrastrukturdepartementet skickar nu Transportstyrelsens förslag på remiss för att ta del av remissinstansernas synpunkter.
