# Nytt nordisk-baltiskt stödpaket till Ukraina

De ukrainska behoven inför den annalkande vintern är stora, särskilt i ljuset av intensifierade ryska attacker mot ukrainsk energiförsörjning. För att möta humanitära behov och stärka energiförsörjningen i Ukraina inför och under den kommande vintern presenteras ett nytt stödpaket av de nordisk-baltiska länderna, med 320 miljoner kronor från Sverige.

– Rysslands intensifierade attacker mot Ukrainas energiförsörjning leder till storskaliga strömavbrott runt om i landet och där familjer över stora delar av Ukraina går en vinter utan värme och el till mötes. Detta stödpaket är viktigt för att stödja den ukrainska energisektorn och bidra till att hålla ukrainska samhället i gång och ukrainska hem varma, säger bistånds- och utrikeshandelsminister Benjamin Dousa.

– Ukraina måste vinna kriget och Ryssland förlora kriget. Vårt stöd bidrar till att det ukrainska samhället kan stå emot och slå tillbaka, säger Joar Forssell, utrikespolitisk talesperson för Liberalerna.

– Ryska angrepp mot energiförsörjningen i Ukraina har varit omfattande och den kommande vintern kommer att bli tuff. Regeringen har återkommande stöttat Ukrainas energiförsörjning på olika sätt sedan Rysslands invasion. Nu levererar vi ytterligare ett ekonomiskt stöd till den så hårt ansatta energiförsörjningen, säger Magnus Berntsson, utrikespolitisk talesperson hos Kristdemokraterna.

– Med det här stödet värmer vi de frusna och skapar hopp i en iskall tid för Ukraina och vi gör det tillsammans i den nordisk-baltiska familjen, vilket signalerar samling och enighet, säger Aron Emilsson, utrikespolitisk talesperson för Sverigedemokraterna.
