# Arbetet med spårsäkring för personer som utsatts för sexuellt våld fortsätter

– Det är viktigt att vi säkerställer att den som utsatts för eller kan ha utsatts för ett sexualbrott får en rättssäker, jämlik och enhetlig spårsäkring, oavsett var i landet man bor. Nu är det nödvändigt att reda ut hur en ny lag om hälso\- och sjukvårdens spårsäkring kan komma att se ut, säger sjukvårdsminister Acko Ankarberg Johansson.

Socialstyrelsen får i uppdrag att komplettera det beredningsunderlag om spårsäkring efter sexualbrott som lämnades i betänkandet Ett förstärkt skydd mot sexuella kränkningar (SOU 2021:43\). Syftet är att möjliggöra en ändamålsenlig reglering av hälso\- och sjukvårdens ansvar för spårsäkring efter sexualbrott. Utredningen föreslår i sitt betänkande (SOU 2021:43\) bland annat att en ny lag om hälso\- och sjukvårdens spårsäkring efter sexualbrott ska införas. Flera av remissinstanserna för betänkandet anser att beredningsunderlaget inte är tillräckligt gällande frågor som till exempel samtycke till spårsäkring, särskilt för barn, och behandling av känsliga personuppgifter. Flera instanser anser även att utredningen inte har argumenterat tillräckligt tydligt kring frågan om spårsäkring utgör hälso\- och sjukvård enligt hälso\- och sjukvårdslagen eller inte.

Socialstyrelsen ska i arbetet med uppdraget beakta synpunkter från remissinstanserna och vid behov justera eller komplettera de förslag som lämnas i betänkandet Ett förstärkt skydd mot sexuella kränkningar (SOU 2021:43\).

Socialstyrelsen ska senast den 31 maj 2025 lämna en redovisning av uppdraget till Regeringskansliet.
