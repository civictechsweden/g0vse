# Felaktiga utbetalningar inom arbetsmarknadspolitiska insatser ska motverkas

– Det är en central prioritering för regeringen att motverka fusk och felaktigheter. I det här fallet är det felaktigt när en individ som misskött sina åtaganden ändå får en felaktig ersättning utbetald. Det ändrar regeringen på nu. Det är därtill viktigt att våra myndigheter har verktyg så att felaktiga ersättningar inte heller kan betalas ut. Dagens beslut kommer att leda till att risken för denna företeelse minskar, säger arbetsmarknads\- och integrationsminister Mats Persson.

– Det är en helt orimlig ordning att staten genomför utbetalningar trots vetskapen om att de är felaktiga. För att upprätthålla legitimiteten för vår gemensamma välfärd måste vi slå vakt om att skattebetalarnas pengar går till de personer som har rätt till ersättningen. Nu ändrar regeringen på reglerna så att fler felaktiga utbetalningar kan stoppas för att det ska bli rätt från början. Ändringen innebär också att återkraven kan minska, säger äldre\- och socialförsäkringsminister Anna Tenje.

Arbetsförmedlingen och Försäkringskassan har idag ett delat ansvar för individer som anvisas till arbetsmarknadspolitiska insatser. Arbetsförmedlingen beslutar om insatser och Försäkringskassan beslutar om och betalar ut ersättning till de som deltar i insatserna. När enskilda missköter sina åtaganden kan Arbetsförmedlingen besluta om sanktioner i form av bland annat avstängning från rätt till ersättning. Det är relativt vanligt att Försäkringskassan får information som påverkar ersättningens storlek först efter att de har beslutat om ersättning men innan ersättningen har betalats ut. Försäkringskassan har begränsade möjligheter att ändra ett sådant beslut.

Med nuvarande regelverk måste Försäkringskassan betala ut en beslutad ersättning även om det efter beslutet framkommer uppgifter som visar att beloppet är felaktigt. Ersättningen behöver då kvittas mot en kommande utbetalning eller krävas tillbaka. Det finns därför en stor risk för att enskilda får en felaktigt utbetald ersättning som sedan måste kvittas eller krävas tillbaka. Den föreslagna ändringen innebär därför en ökad förutsägbarhet för enskilda som i högre utsträckning kan lita på att de får behålla utbetald ersättning. Eftersom det rör ersättning för försörjning är det särskilt viktigt.

Med förändringen av ersättningsförordningen kommer Försäkringskassan nu kunna ändra ett felaktigt beslut fram tills att en utbetalning har gjorts. Det kommer att minska risken för felaktiga utbetalningar. Det innebär också att den administrativa bördan för Försäkringskassan minskar eftersom beslut om återkrav och kvittning tar mycket tid och resurser.
