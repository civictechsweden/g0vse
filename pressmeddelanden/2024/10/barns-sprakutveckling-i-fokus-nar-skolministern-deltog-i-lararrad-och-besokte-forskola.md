# Barns språkutveckling i fokus när skolministern deltog i lärarråd och besökte förskola

Under dagen deltog skolministern i ett lärarråd tillsammans med förskollärare från Jönköping. De diskuterade bland annat vad som behöver göras för att stärka förskollärares förutsättningar att utföra sitt arbete. Detta är årets tredje lärarråd, där skolministern träffar lärare och förskollärare runtom i landet. Mer information om lärarråden finns längre ner.

– Förskolan är helt central för att ge barn goda förutsättningar att lyckas i livet. För att få de positiva effekter som förskolan kan ge behöver förskollärare ha goda möjligheter att utföra sitt arbete. Därför känns det viktigt att träffa förskollärare och höra hur de upplever sitt yrke och vad som behöver förbättras. Jag uppskattar verkligen att de tog sig tid att träffa mig, säger skolminister Lotta Edholm.

Skolministern besökte även Smedsbyns förskola i Huskvarna. Förskolan har arbetat länge och medvetet med språkutvecklande insatser.

## Om lärarråden

Under 2024 träffar skolminister Lotta Edholm lärare och förskollärare vid en serie lärarråd för att diskutera frågor som rör skola och förskola. Lärarråden är ett initiativ från regeringen och planeras och genomförs av Utbildningsdepartementet tillsammans med fackförbundet Sveriges Lärare. Olika lärare och förskollärare deltar på varje lärarråd och teman tas fram gemensamt av deltagarna och Utbildningsdepartementet.
