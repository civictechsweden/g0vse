# Romina Pourmokhtari deltar idag vid EU:s ministerrådsmöte i Luxemburg

Klimat\- och miljöministrarna kommer att anta rådslutsatser inför COP 29 inom klimatkonventionen som äger rum i Baku i Azerbajdzjan i november. Den centrala förhandlingsfrågan för EU på COP 29 blir det nya gemensamma och kvantifierade klimatfinansieringsmålet.

Klimat\- och miljöministrarna kommer också att anta rådslutsatser inför COP 16, partsmötena med FN:s konvention om biologisk mångfald och dess två protokoll, Cartagenaprotokollet och Nagoyaprotokollet, som äger rum i Colombia i slutet av oktober. Detta är det första partsmötet efter det historiska partsmötet 2022, då Kunming\-Montreal\-ramverket om biologisk mångfald beslutades. EU:s fokus för mötet blir implementering av ramverket som beslutades 2022\.

Klimat\- och miljöministrarna kommer också att diskutera det femte och sista förhandlingsmötet i processen med att ta fram ett globalt bindande avtal om plastföroreningar, inklusive i den marina miljön. Mötet ska hållas i Busan i Sydkorea i slutet av november.

Det ungerska ordförandeskapet har också aviserat en diskussionspunkt om genomförandet av EU:s kemikaliestrategi för hållbarhet på miljörådet.
