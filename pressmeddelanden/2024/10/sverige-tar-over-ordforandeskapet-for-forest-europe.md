# Sverige tar över ordförandeskapet för Forest Europe

Under ministerkonferensen i Tyskland den 1–2 oktober överlämnades ordförandeskapet till Sverige som formellt tar över som ordförandeland 1 januari 2025. Att bidra till att stärka Forest Europes roll och säkerställa att ministerkonferensen förblir relevant för både undertecknare och observatörsorganisationer står högt bland Sveriges prioriteringar. I slutet av 2025 publiceras rapporten om tillståndet för Europas skogar "State of European Forests".

– Jag ser fram emot att leda samarbetet vidare under kommande år. Inför det svenska ordförandeskapet är Sveriges främsta prioritet det pågående arbetet med hållbart skogsbruk och dess kriterier och indikatorer, säger landsbygdsminister Peter Kullgren.

Ministerkonferensen Forest Europe har funnits i över 30 år och samlar ministrar från europeiska länder, representanter från Europeiska kommissionen och ett flertal observatörsorganisationer för att diskutera skogliga frågor av gemensamt intresse och underteckna deklarationer om det framtida samarbetet. Forest Europe har under de senaste decennierna haft en ledande roll i arbetet med hållbart skogsbruk och för paneuropeisk övervakning och rapportering om skogar. Att kunna följa utvecklingen av Sveriges skogar på en paneuropeisk nivå är av stor betydelse och värde.
