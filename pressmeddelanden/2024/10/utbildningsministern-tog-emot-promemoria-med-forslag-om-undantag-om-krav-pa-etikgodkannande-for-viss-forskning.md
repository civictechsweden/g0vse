# Utbildningsministern tog emot promemoria med förslag om undantag om krav på etikgodkännande för viss forskning

I promemorian*En ny lag om forskningsetiska krav på och etikprövning av forskning som avser människor* föreslår utredaren Ulrik von Essen att en mängd forskning ska undantas från kravet på etikgodkännande, och har samtidigt analyserat andra lämpliga skyddsåtgärder för sådan forskning. Det berör forskning där forskningspersonen samtyckt till behandlingen av uppgifterna samt där personuppgifter har getts allmän spridning eller finns i allmänna handlingar och inte är sekretessreglerade. Den forskning som inte omfattas av krav på etikgodkännande föreslås i stället hanteras internt inom forskningshuvudmannens organisation. Avsikten med förslagen är att det ska innebära betydande lättnader för forskare inom olika ämnesområden, främst för forskare inom humaniora, samhällsvetenskap och rättsvetenskap.

I uppdraget ingick även att se över tillsyns\- och straffbestämmelser. Överklagandenämnden för etikprövning (Önep), som har tillsyn över etikprövningslagen, föreslås få en mer vägledande roll. Det ska också vara möjligt för Önep att välja om en överträdelse av lagen ska åtalsanmälas eller inte.

– Sverige är och ska vara ett ledande forskningsland i framkant. För det krävs moderna och tydliga regelverk som inte sätter käppar i hjulet för viss forskning. Nu har jag tagit emot promemorian om en forskningsetisk lag med ett antal undantag från kravet på etikgodkännande, och jag ser fram emot det fortsatta arbetet, säger utbildningsminister Johan Pehrson.
