# Kulturminister Parisa Liljestrand reser till Dalarna

I Dalarna besöker kulturministern Carl Larsson-gården i Sundborn för att få höra mer om verksamheten och hur den finansieras.

Kulturministern besöker även Musik i Dalarna i Falun där hon ska få veta mer om verksamheten, gå en rundtur i lokalen och möta medarbetare.

## Carl Larsson-gården

Carl Larsson-gården, som ligger på fastigheten Lilla Hyttnäs, är Sveriges mest kända konstnärshem och ett av Dalarnas mest populära besöksmål. Lilla Hyttnäs har följt släkten Larsson genom generationer och förvaltas av Carl och Karin Larssons släktförening som arbetar för att bevara gården som ett hem och behålla Carl och Karins verk levande.

## Musik i Dalarna

Musik i Dalarnas mål är att ge länets invånare musikupplevelser genom att erbjuda konserter, musikteater och andra musikarrangemang samt stimulera det lokala musiklivet och samarbeta med kultursektorn, föreningsliv, näringsliv och turism. Musik i Dalarna består av en rad verksamheter, bland annat Dalasinfoniettan och Imagine Dalarna.
