# Nytt uppdrag om beredning av havsbaserad vindkraft i norra Bottenviken

Regeringen har fått in flera nya tillståndsansökningar för att anlägga havsbaserade vindkraftparker. Nu har regeringen beslutat att ge Länsstyrelsen i Norrbottens län i uppdrag att bereda en av ansökningarna – Polargrund Offshore.

– Sverige står inför ett kraftigt ökat elbehov som behöver mötas med mer fossilfri elproduktion och ett starkare elnät. Regeringen arbetar för en kraftig utbyggnad av alla fossilfria kraftslag – både vindkraft, kärnkraft och solenergi. Nyligen gick regeringen fram med nya förslag för att stärka incitamenten för landbaserad vindkraft och jag är glad att vi idag går vidare i processen för ytterligare en havsbaserad vindkraftspark längs den svenska kusten, säger klimat\- och miljöminister Romina Pourmokhtari.

Vindkraftsparken Polargrund Offshore planeras att byggas cirka 50 kilometer utanför Kalix, i norra Bottenviken och är delvis belägen inom territorialhavet, med en sträckning ut i Sveriges ekonomiska zon. Vindkraftsparken planeras att uppnå en installerad effekt om cirka 3 000 MW och har potential att årligen producera cirka 9–10 TWh förnybar el. I betraktande av en potentiell vätgasproduktion motsvarar den planerade elproduktionen en produktion om upp till cirka 200 000 ton vätgas årligen. Regeringen ska pröva ansökan om tillstånd enligt lagen om Sveriges ekonomiska zon.

Ansökan om tillstånd enligt miljöbalken för den del av parken som planeras inom territoriet bereds av mark\- och miljödomstolen. För att prövningarna så långt som möjligt ska kunna samordnas har regeringen i dag även beslutat att förbehålla sig prövningen av tillåtligheten för den del av Polargrund Offshore som planeras inom territoriet.
