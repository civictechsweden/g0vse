# Asylsökande ska bo på Migrationsverkets boenden och delta i samhällsintroduktion

I Sverige bor asylsökande i eget boende i en utsträckning som saknar motsvarighet i andra jämförbara länder. Detta är förenat med betydande negativa konsekvenser både för de asylsökande och för samhället, i form av bland annat trångboddhet och segregation. Regeringen föreslår därför lagändringar som syftar till att åstadkomma en ny ordning för asylsökandes boende, där utgångspunkten är att asylsökande ska bo på Migrationsverkets boenden i stället för att ordna boende på egen hand.

– Regeringen har i dag presenterat lagförslag som ska skapa en ny ordning för asylsökandes boende. Det är ett viktigt steg för att på sikt fasa ut det gamla systemet med eget boende för asylsökande. Målsättningen är att få ordning på mottagandeprocessen för en mer effektiv asylprövning, korta handläggningstiderna och minska segregationen och utanförskapet, säger migrationsminister Johan Forssell.

Förslagen innebär bland annat att

* asylsökande som huvudregel endast ska ha rätt till ekonomiskt bistånd under asyltiden om de bor på det asylboende som de har tilldelats,
* Migrationsverket får möjlighet att undersöka asylsökandes boende och förvaringsutrymmen på asylboendena, i syfte att kontrollera att asylsökanden bor på den tilldelade boendeplatsen, och
* en ansökan om uppehållstillstånd får betraktas som återkallad för asylsökande som inte bor på ett asylboende och inte håller Migrationsverket underrättat om sin bostadsadress.

Det föreslås också en lagreglerad skyldighet för asylsökande att delta i samhällsintroduktion.

– Det här är ett viktigt första steg i att få kontroll över asylmottagningen och minska både det sociala utanförskapet och förhindra ett växande skuggsamhälle. Fler åtgärder i denna riktning kommer presenteras under oktober, säger Sverigedemokraternas migrationspolitiske talesperson Ludvig Aspling.

– Den här regeringen ser till att det blir ordning och reda i Sverige. Lagrådsremissen är ett steg i arbetet för att få ordning på asylprocessen, säger Kristdemokraternas migrationspolitiske talesperson Ingemar Kihlström.

– Den samhällsintroduktion Migrationsverket anordnar i dag för asylsökande är mycket viktig och bidrar till kännedom om svenska lagar, normer och lagar. Men tyvärr är deltagandet alldeles för lågt. Regeringen föreslår nu en skyldighet att delta i samhällsintroduktion för asylsökande och personer med tillfälligt skydd enligt massflyktsdirektivet. Det är viktigt och bra för att fler ska delta i introduktionen, säger Liberalernas andre vice partiledare Fredrik Malm.

Lagändringarna föreslås träda i kraft den 1 mars 2025\.
