# Paulina Brandberg besöker förskolor i Haninge

För att i ett tidigt skede kunna upptäcka, bemöta och anmäla misstänkt våld mot förskolebarn är det viktigt att förskolepedagogerna har rätt förutsättningar och konkreta verktyg. Barn som lever under svåra uppväxtvillkor eller som har upplevt någon form av våld måste särskilt uppmärksammas och få rätt stöd, och då är det viktigt att pedagogerna har rätt kunskap för att kunna tolka och fånga upp tecken på att ett barn är utsatt för våld, samt göra en orosanmälan när det behövs. Genom tidiga och förebyggande insatser minskar också risken för att barn hamnar i kriminalitet.

Mot bakgrund av detta har Haninge kommun tillsammans med Barnafrid – Nationellt kunskapscentrum vid Linköpings universitet tagit fram en specialanpassad arbetsplatsutbildning för all förskolepersonal. Utbildningen är ett led i kommunens arbete med att få syn på när barn far illa. Efter att samtliga medarbetare inom den kommunala förskolan har genomfört utbildningen har man kunnat se positiva resultat. Bland annat har antalet orosanmälningar från förskolor i Haninge till socialtjänsten dubblerats jämfört med situationen innan utbildningsstarten.

Sedan i våras har utbildningen lanserats i förskolor över hela landet och är helt kostnadsfri.

Jämställdhets\- och arbetslivsminister Paulina Brandberg kommer få en övergripande presentation av utbildningen samt ta del av pedagogernas erfarenheter.

I samband med besöket är Paulina Brandberg tillgänglig för media. Vid intresse, kontakta pressassistent Emelie Franzén
