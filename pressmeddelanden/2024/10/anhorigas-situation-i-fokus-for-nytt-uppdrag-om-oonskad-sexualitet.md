# Anhörigas situation i fokus för nytt uppdrag om oönskad sexualitet

En kunskapsbaserad och effektiv vård är en viktig förutsättning för behandling av oönskad sexualitet och ett led i regeringens arbete med att förebygga sexuellt våld. Anhöriga till personer som riskerar att utöva sexuellt våld är en grupp som har stora stödbehov, men som ofta glöms bort. Därför får Karolinska Institutet i samverkan med Karolinska universitetssjukhuset ett förstärkt uppdrag att under 2024 och 2025 ta fram kunskapsöversikter och kunskapsunderlag om oönskad sexualitet och prevention av sexuellt våld med särskilt fokus på anhörigstöd.

\- Anhörigas situation i denna typ av sammanhang tenderar ofta att glömmas bort. Därför gör nu regeringen denna satsning så att anhöriga också får bättre möjligheter till det stöd som de kan tänkas behöva, säger jämställdhets\- och arbetslivsminister Paulina Brandberg.

\- Våldets utmaningar kräver att vi rustar oss med rätt kunskap och rätt verktyg. För att förebygga sexuellt våld och öka tryggheten för alla, särskilt anhöriga, spelar evidensbaserad vård en viktig roll. För att nå dit måste vi både stärka kunskapen om våldsfrågor, och se till att den når ut och gör verklig skillnad, säger utbildningsminister Johan Pehrson.

Karolinska Institutet och Karolinska universitetssjukhuset ska sprida kunskap inom området till både hälso\- och sjukvården och till andra relevanta aktörer i hela landet samt genomföra en effektutvärdering av delar av utbildningsverksamheten.

Totalt får 5,6 miljoner kronor användas för uppdraget som ska redovisas i Karolinska Institutets årsredovisning för 2025\. Uppdraget är en del av genomförandet av regeringens åtgärdsprogram för att förebygga och bekämpa mäns våld mot kvinnor, våld i nära relationer och hedersrelaterat våld och förtryck samt prostitution och människohandel 2024 \- 2026\.
