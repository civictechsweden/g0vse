# Sänkt skatt på öl från mikrobryggerier

Småbryggerier finns över hela landet och bidrar både till jobbtillfällen och ekonomisk tillväxt. Det handlar oftast om små företag där ett passionerat hantverk står i centrum. Småbryggerier är också viktiga besöksmål för turister och gör Sverige till en attraktiv gastronomisk destination.

I dag finns möjlighet att sänka alkoholskatten för oberoende småbryggerier enligt EU:s alkoholskattedirektiv. Sverige har hittills inte nyttjat den möjligheten. Finansdepartementet har under sommaren i år remitterat ett förslag som ska sänka alkoholskatten på öl tillverkad av oberoende småbryggerier. Regeringen har i dag beslutat om att gå vidare med förslaget.

– Med det här förslaget tar vi ytterligare ett steg mot ett friare och företagarvänligare Sverige. Genom sänkt skatt får de entusiaster som driver småbryggerierna bättre förutsättningar att växa, säger finansminister Elisabeth Svantesson.

För att omfattas av förslaget får producenten som mest producera 3 miljoner liter öl per år. Det finns även krav på att producenten måste vara oberoende från andra ölproducenter, men det finns möjligheter för småbryggerier att samarbeta med varandra.

Skattenedsättningen är kopplad till producentens årsproduktion. De minsta producenterna får 50 procents skattenedsättning och sedan minskar nedsättningen stegvis ju högre årsproduktionen är. Förslaget gäller drycker från både svenska och utländska producenter.

Ändringarna föreslås träda i kraft den 1 juli 2025\.
