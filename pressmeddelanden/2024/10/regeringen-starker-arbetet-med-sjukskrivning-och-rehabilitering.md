# Regeringen stärker arbetet med sjukskrivning och rehabilitering

– Sverige har och ska ha en bra och trygg sjukförsäkring som ger människor ersättning vid sjukdom och nedsatt arbetsförmåga. Nu ger vi ett antal myndigheter i uppdrag att stödja hälso- och sjukvårdens arbete med sjukskrivningar och rehabilitering för att minska sjukskrivningar och hjälpa människor tillbaka till arbete, säger äldre- och socialförsäkringsminister Anna Tenje.

– Under de senaste åren har sjukfallen blivit fler och längre. Sjukfrånvaron har ökat särskilt för kvinnor med psykiatriska diagnoser, vilket är allvarligt. Vi behöver främja kunskapsutvecklingen inom de här områdena eftersom det bidrar till människors återgång till arbete, minskade sjukskrivningar och därmed ett bättre liv, säger socialminister Jakob Forssmed.

Regeringen ger ISF och Myndigheten för vård- och omsorgsanalys i uppdrag att utvärdera lagen om koordineringsinsatser för sjukskrivna patienter. Syftet är att stödet för sjukskrivna patienter ska utformas efter deras behov samt underlätta och påskynda rehabiliteringsprocessen. Regeringen ger också Socialstyrelsen i uppdrag att stödja hälso- och sjukvårdens arbete med sjukskrivning och rehabilitering, med ett särskilt fokus på området psykisk ohälsa.

ISF och Myndigheten för vård- och omsorgsanalys ska senast den 15 juni 2026 lämna en redovisning av uppdraget till Regeringskansliet (Socialdepartementet). Socialstyrelsen ska lämna motsvarande redovisning senast den 15 december 2026.
