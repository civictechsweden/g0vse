# Regeringen deltar på Nordiska rådets session i Reykjavik

– Efter Sverige och Finlands inträde i Nato och Rysslands krig i Ukraina har frågor om säkerhet och försvar blivit allt viktigare att diskutera i ett nordiskt sammanhang. Vårt samarbete och gemensamma försvar av demokratin och alla människors rätt att leva i fred och frihet är därför viktigare än någonsin, säger statsminister Ulf Kristersson.

På Nordiska rådets session kommer man bland annat att ta upp frågeställningar kring hur Norden bäst kan garantera fred och säkerhet i Norden och Arktis.

Under veckan har alla ministrar separata möten med Nordiska rådet, men också egna möten i ministerkrets. Temat för statsministrarnas möte är organiserad brottslighet, migration och ett integrerat Norden utan gränshinder.

I anslutning till Nordiska rådets session kommer även ett N5\-möte mellan utrikesministrarna att hållas. Sverige är under 2024 samordnare för N5\-samarbetet, som är det informella nordiska samarbetsformatet för utrikes\- och säkerhetspolitiska frågor. Även de nordiska kultur\- och samarbetsministrarna möts under sessionsveckan.

Under sessionen presenteras också Nordiska ministerrådets ordförandeskapsprogram för det kommande året då Finland tar över som ordförandeland.

Från regeringen deltar statsminister Ulf Kristersson, utrikesminister Maria Malmer Stenergard, EU\-minister med ansvar för nordiska frågor Jessica Rosencrantz samt kulturminister Parisa Liljestrand.

Under tisdagen håller de nordiska statsministrarna respektive utrikesministrarna gemensamma presskonferenser.

Ansökan om ackreditering för journalister görs senast fredag den 25 oktober via Nordiska rådets webbplats, se länk under genvägar.

På Nordiska rådets webbplats finns ett detaljerat program för sessionsveckan. Där direktsänds även delar av programmet.
