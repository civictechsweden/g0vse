# Regeringen ser över hur företagens regelkostnader följs upp

– Regelbördan och onödiga administrativa avgifter för företag måste ner. Det är en prioriterad fråga för den här regeringen. Vi behöver därför på ett enkelt sätt kunna följa utvecklingen av företagens administrativa och fullgörandekostnader till följd av regler, säger energi- och näringsminister Ebba Busch.

Syftet med uppdraget är att förbättra förutsättningarna att utvärdera effekter av utförda insatser. Detta förbättrar också förutsättningarna att följa upp regeringens politik.

Regeringen lämnar en årlig redogörelse till riksdagen om förenklingsarbetet i förhållande till de uppsatta målen. Ett av de förenklingspolitiska målen är ett relativt mål där regelkostnaderna för företag sätts i relation till BNP. Detta mål bedöms som svårtolkat. Tillväxtverket ska därför utveckla och redovisa förslag till ett nytt mål för uppföljning av företagens regelkostnader. Målet ska vara tydligt, enkelt att mäta och möjligt att följa upp över tid.
