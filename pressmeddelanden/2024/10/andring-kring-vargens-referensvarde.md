# Ändring kring vargens referensvärde

– Ända sedan regeringen tillträdde 2022 har vi arbetat med att lägga om vargpolitiken. Arbetet för en minskad vargstam är aktivt och pågående. Det här är ett viktigt besked inte minst för de delar av landet där vargstammen orsakar omfattande problem och otrygghet, säger landsbygdsminister Peter Kullgren.

– Rovdjurspolitiken måste ta hänsyn till alla de människor som lever och verkar i vargens närhet. Sveriges förvaltning av vargstammen ska vara både ekologiskt och socialt hållbar, säger klimat\- och miljöminister Romina Pourmokhtari.

– För Moderaterna har detta varit ett mål länge och vi tror att det här målet är en omstart för att skapa en lokal acceptans för vargstammen. Det här kommer att förbättra möjligheterna för de som lever och verkar på landsbygden, säger John Widegren, gruppledare för Moderaterna i riksdagens miljö\- och jordbruksutskott.

Regeringen avser att fatta beslut som innebär att ansvariga myndigheter får i uppdrag att vidta de särskilda förvaltningsåtgärder som är nödvändiga för att inledningsvis minska vargstammen till 270 individer. Därefter – i takt med att de särskilda förvaltningsåtgärderna vidtas och så snart som möjligt – ska stammen minska ner mot referensvärdet, samtidigt som möjligheterna till licensjakt upprätthålls och riktlinjerna kring skyddsjakt inte skärps.
