# Regeringen föreslår miljardsatsning för etablering av Rakel generation 2

Det nuvarande nationella kommunikationssystemet Rakel behöver ersättas de närmaste åren. Regeringen avser därför ge Myndigheten för samhällsskydd och beredskap (MSB) i uppdrag att etablera Rakel generation 2\. Regeringen har i budgetpropositionen för 2025 föreslagit att MSB tilldelas medel för detta; 652 miljoner för år 2025, 768 miljoner för år 2026 och 880 miljoner för år 2027, totalt 2,3 miljarder.

– Det finns behov av ett modernt system som kan hantera både röstsamtal och stora datamängder i realtid. Nu möjliggör regeringen etableringen av Rakel generation 2 genom denna väsentliga satsning, säger minister för civilt försvar Carl\-Oskar Bohlin.

För att få en ändamålsenlig och så kostnadseffektiv lösning som möjligt ska existerande förmågor tillvaratas där det är möjligt. Regeringen avser därför att utöver de föreslagna medlen lämna ett uppdrag till MSB om vikten av att befintliga förmågor utnyttjas genom bland annat existerande infrastruktur samt att kommersiella aktörers förmågor och resurser nyttjas genom upphandling.

Förslaget bygger på en överenskommelse mellan regeringen och Sverigedemokraterna.
