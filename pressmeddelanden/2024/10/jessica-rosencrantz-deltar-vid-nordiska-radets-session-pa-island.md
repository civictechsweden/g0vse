# Jessica Rosencrantz deltar vid Nordiska rådets session på Island

– Jag ser fram emot att träffa mina nordiska kollegor i Reykjavik. Nu är vi på upploppet av det svenska ordförandeskapet och jag kommer bland annat lyfta hur Sverige drivit på för att riva gränshinder, inte minst genom att vi har antagit ett nytt Öresundsavtal mellan Sverige och Danmark. Tack vare avtalet blir det lättare för företag att verka och människor att arbetspendla mellan våra länder, säger EU\-minister med ansvar för nordiska frågor Jessica Rosencrantz.

I samband med sessionen träffas de nordiska samarbetsministrarna. Det blir det femte och sista mötet under Sveriges ordförandeskap och Jessica Rosencrantz är Sveriges representant till mötet. Huvudpunkten på dagordningen är antagandet av programmet för fri rörlighet i Norden. Initiativet innebär en höjd ambitionsnivå och tydligare prioriteringar i det fortsatta arbetet med att underlätta för nordbor att leva och bo i hela regionen. Samarbetsministrarna kommer också diskutera ministerrådets visionsarbete och besluta om budgeten för 2025\.

Under sessionen träffar Jessica Rosencrantz också sin danska och finska motsvarighet för enskilda möten och deltar vid ett gemensamt studiebesök på Nordens hus i Reykjavik.
