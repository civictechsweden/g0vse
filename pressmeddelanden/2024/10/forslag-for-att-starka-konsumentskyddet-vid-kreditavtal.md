# Förslag för att stärka konsumentskyddet vid kreditavtal

– Utredningens förslag är viktiga bidrag till regeringens arbete mot riskfylld kreditgivning och överskuldsättning. Syftet är att stärka skyddet och minska riskerna för konsumenterna, och betänkandet kommer nu att skickas ut på remiss, säger justitieminister Gunnar Strömmer.

– Det är centralt att kreditgivare tar sitt ansvar för att motverka överskuldsättning och utredningens förslag på skarpare krav på kreditprövningen är därför välkommet, säger finansmarknadsminister Niklas Wykman.

Marknaden för konsumentkrediter har genomgått stora förändringar under de senaste åren. Det har blivit allt vanligare att nya marknadsaktörer erbjuder nya typer av kreditavtal som ofta ingås över internet. Den tekniska utvecklingen har bland annat lett till att såväl konsumenter som kreditgivare fattar snabbare beslut och att kreditprövning kan ske genom automatiska beslutssystem. Samtidigt har överskuldsättningen ökat i Sverige såväl som i EU.

Mot bakgrund av detta antog Europaparlamentet och rådet under hösten 2023 ett nytt konsumentkreditdirektiv som har till syfte att förbättra konsumentskyddet, öka konsumenternas förtroende och främja en väl fungerande inre marknad i EU.

Utredaren har haft i uppdrag att analysera hur direktivet bör genomföras i Sverige. Utredningen lämnar därför flera förslag som innefattar bland annat

* en ny konsumentkreditlag,
* ett bredare skydd för konsumenter som tar lån eller ingår andra kreditavtal,
* strängare krav på kreditgivare vid exempelvis kreditprövning,
* tydligare regler om ångerrätt, information och förtidsbetalning, och
* nya krav på kreditgivare och deras verksamhet.

Lagändringarna föreslås träda i kraft den 20 november 2026.
