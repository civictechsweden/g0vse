# Fortsatta och utökade möjligheter till hemlig dataavläsning

Hemlig dataavläsning innebär att polisen och andra brottsbekämpande myndigheter i hemlighet och med ett tekniskt hjälpmedel tar sig in i till exempel datorer, mobiltelefoner eller användarkonton till kommunikations­tjänster för att kunna ta del av information. Hemlig dataavläsning infördes 2020 som ett tidsbegränsat verktyg för de brottsbekämpande myndigheterna och regeringen föreslår nu att det permanentas.

– De brottsbekämpande myndigheterna behöver effektiva verktyg för att komma åt den allvarliga och organiserade brottsligheten. I många fall har hemlig dataavläsning varit ett helt avgörande verktyg för brottsbekämpningen. Vi ser därför till att brottsbekämpningen fortsatt har tillgång till det här viktiga verktyget, och gör dessutom vissa justeringar för att ytterligare öka verkningskraften, säger justitieminister Gunnar Strömmer.

Regeringen föreslår att lagen om hemlig dataavläsning ska gälla utan tidsbegränsning, samt föreslår följande justeringar:

* Hemlig dataavläsning ska få användas i fler fall i syfte att utreda vem som skäligen kan misstänkas för ett brott.
* Reglerna för vilka typer av uppgifter som får hämtas in och för utformningen av ett tillstånd till hemlig dataavläsning förtydligas.
* Överskottsinformation som har kommit fram vid hemlig dataavläsning ska få användas för andra ändamål.
* Rättssäkerheten för den enskilde stärks, bland annat genom förbättrade möjligheter till insyn och tillsyn.

Lagändringarna föreslås träda i kraft den 1 april 2025\.
