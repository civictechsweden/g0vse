# Åtgärder mot utförsel av kriminella pengar

Stora mängder kontanter förs årligen ut ur Sverige. Utförsel av kontanter anses utgöra ett viktigt led i internationella penningtvättsupplägg och återinvestering i grov brottslighet samt finansiering av terrorism. I stor utsträckning bedöms denna utförsel ske via andra EU\-länder. Till skillnad från vad som gäller i till exempel Danmark finns det i Sverige inte något regelverk som gör det möjligt att kontrollera kontanter vid gränsen mot ett annat EU\-land.

–Vi måste se till att Tullverket har effektiva verktyg för att upptäcka och förhindra kriminella pengar. Det är ett viktigt led i arbetet med att slå mot den organiserade brottsligheten, säger finansminister Elisabeth Svantesson.

I promemorian föreslås regler som gör det möjligt för Tullverket att kontrollera in\- och utförsel av kontanter vid gränsen mot andra EU\-länder. Det föreslås en anmälnings\- och redovisningsskyldighet för kontanter till ett värde av minst 10 000 euro som förs över gränsen mot annat EU\-land. Dessutom föreslås att Tullverket ska ha befogenhet att vidta åtgärder för att kontrollera anmälnings\- och redovisningsskyldigheten och tillfälligt kvarhålla kontanta medel för ytterligare kontroller. Vidare föreslås ett straffansvar som innebär att den som bryter mot anmälnings\- eller redovisningsskyldigheten döms till böter.
