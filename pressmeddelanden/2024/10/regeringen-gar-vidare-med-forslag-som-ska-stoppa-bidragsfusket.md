# Regeringen går vidare med förslag som ska stoppa bidragsfusket

Varje år förlorar staten miljardbelopp i felaktiga utbetalningar från välfärdssystemen. En stor del kommer från felaktiga utbetalningar av föräldrapenning och tillfällig föräldrapenning, så kallad VAB-ersättning. För att stärka Försäkringskassans kontroller av föräldrapenningen har regeringen därför beslutat om en proposition som innebär att arbetsgivare ska lämna fler uppgifter som Försäkringskassan kan använda i kontroller av bland annat föräldrapenning.

– Skattepengar ska gå till vår gemensamma välfärd, inte bidragsfusk. Med det här förslaget ger vi Försäkringskassan bättre verktyg att kunna stoppa fusket, säger Elisabeth Svantesson.

Förslaget innebär att uppgifter om frånvaro från arbetet av skäl som kan ge rätt till föräldrapenning eller tillfällig föräldrapenning ska lämnas i samband med arbetsgivardeklarationen. Uppgifterna ska lämnas av den som är skyldig att lämna en arbetsgivardeklaration, det vill säga bland annat arbetsgivare.

Uppgifterna kommer att tas emot av Skatteverket som lämnar över uppgifterna till Försäkringskassan. Förslaget innebär att Försäkringskassan får möjlighet att stämma av de uppgifter om frånvaro som lämnas av den enskilde i ansökan mot den av arbetsgivaren rapporterade frånvaron.

Förslaget föreslås träda i kraft den 1 januari 2025.
