# Nordiska och baltiska utrikesministrar besöker Moldavien

– Nu när Moldavien gör sig redo att rösta om sin framtid stöder de nordiska och baltiska länderna fullt och fast rätten för alla moldaver att göra ett fritt och självständigt val. Som förhållandevis små, exportinriktade länder längs eller i närheten av EU:s östra gräns har vi viktiga insikter om EU att dela med oss av. Vi hoppas att våra erfarenheter kommer att hjälpa moldaverna att bestämma sig utifrån fakta, inte rädsla, säger Sveriges utrikesminister, Maria Malmer Stenergard, som är samordnare för det nordisk-baltiska samarbetsformatet NB8.

Delegationen kommer att ha möten med Moldaviens premiärminister Dorin Recean och utrikesminister Mihai Popşoi för att diskutera Moldaviens EU-anslutningsprocess och för att se på vilka områden man kan samarbeta framöver. De nordiska och baltiska länderna har, utöver humanitärt bistånd, avsatt betydande medel till stöd för Moldaviens reformer, arbetet för stärkta demokratiska institutioner och en bättre tryggad energiförsörjning. Under 2023 uppgick stödet till 128,4 miljoner euro. Under resan besöker ministrarna flera olika regioner i Moldavien, där de kommer att träffa allmänheten och berätta om sina erfarenheter av EU.

De nordiska och baltiska länderna är också fast beslutna att stärka Moldaviens motståndskraft mot allt intensivare hybridangrepp inför folkomröstningen och de avsevärda humanitära och ekonomiska följdverkningarna av Rysslands olagliga anfallskrig mot Ukraina. Under besöket kommer delegationen att underteckna ett samförståndsavtal med Moldavien om stärkt institutionell kapacitet. Avtalet omfattar samarbete, samordning och informationsutbyte, inklusive stöd till moderniseringen av det moldaviska utrikesdepartementets lägesrum.
