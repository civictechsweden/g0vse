# Utredning föreslår förbud mot kusinäktenskap

– Alltför många i Sverige får i dag sitt livsutrymme och sina friheter inskränkta av förtryckande hedersnormer. Vi måste ha en lagstiftning som ger ett effektivt skydd mot hedersrelaterat våld och förtryck, och regeringen arbetar för att skärpa lagstiftningen på området. Frågan om förbud mot kusinäktenskap är en viktig pusselbit i arbetet för att säkerställa var och ens rätt att forma sitt eget liv. Jag välkomnar utredningen och ser fram emot att skicka ut förslagen på remiss, säger justitieminister Gunnar Strömmer.

I september 2023 tillsattes en utredning för att se över reglerna om äktenskapshinder och ta fram ett förslag till förbud mot kusinäktenskap. I dag överlämnade utredningen sin promemoria med förslag till regeringen.

Utredningen konstaterar att kusinäktenskap förekommer i samband med utövande av hedersnormer, samt att det vid kusinäktenskap finns en särskild risk för att flickor och kvinnor utsätts för hedersförtryck. Utredningen konstaterar även att kusinäktenskap förekommer i en inte obetydlig omfattning i Sverige.

Utredningen föreslår därför bland annat att ett förbud mot kusinäktenskap införs i äktenskapsbalken. Ett förbud bedöms kunna bidra till att motverka hedersförtryck och annan ofrihet i samband med ingående av äktenskap. Utredningen föreslår även att ett förbud ska omfatta äktenskap mellan ett syskon och ett syskons barn.

För att på ett effektivt sätt kunna motverka detta hedersförtryck föreslås att utländska kusinäktenskap inte ska erkännas i Sverige. Erkännandeförbudet ska vara generellt och omfatta alla kusinäktenskap. Undantag från erkännandeförbudet ska endast kunna göras om det finns synnerliga skäl.

Utredningen bygger på en överenskommelse mellan regeringen och Sverigedemokraterna.

Förslagen föreslås träda i kraft den 1 juli 2026.
