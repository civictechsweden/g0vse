# Romina Pourmokhtari deltar i FN:s möte om biologisk mångfald

Världens länder enades om Kunming-Montrealramverket på förra partsmötet om biologisk mångfald, på COP15 i december 2022. För Sverige är det nu prioriterat att COP16 fattar beslut om hur arbetet med att nå de globala målen ska övervakas, rapporteras och följas upp. Det är avgörande för att ramverket ska kunna genomföras globalt

Sverige är en del av EU:s förhandlingsdelegation på COP16. Sverige och EU menar att arbetet med klimatförändringen och hotet mot den biologiska mångfalden måste hanteras samlat. Arbetet med bevarandet av den biologiska mångfalden i särskilt viktiga marina områden är också en prioriterad fråga för Sverige, liksom att mötet fattar beslut om en långsiktig strategi för resursmobilisering där näringslivet inkluderas.

COP16 förväntas också anta ett nytt arbetsprogram för urfolk och lokala samhällen.

Under COP16 sker också partsmöten för konventionens två protokoll; Cartagenaprotokollet om biosäkerhet (COP/MOP11), och Nagoyaprotokollet om tillträde till och nyttodelning från användning av genetiska resurser (COP/MOP5).

Vid COP16 presenterar länderna sitt nationella arbete med att genomföra ramverket. Sverige har inför COP16 rapporterat vilka nationella mål som bidrar till målen i det globala ramverket för biologisk mångfald. Under 2025 kommer den svenska regeringen att ta fram en nationell strategi och plan för biologisk mångfald (NBSAP) i enlighet med det globala ramverket.

Mötet äger rum i Cali i Colombia 21 oktober – 1 november 2024. Den svenska förhandlingsdelegationen leds av klimat- och miljöminister Romina Pourmokhtari och består av ett 20-tal personer från Regeringskansliet, Naturvårdsverket, Havs- och vattenmyndigheten, Sida, Sametinget, Stockholm Resilience Center och Riksdagen.
