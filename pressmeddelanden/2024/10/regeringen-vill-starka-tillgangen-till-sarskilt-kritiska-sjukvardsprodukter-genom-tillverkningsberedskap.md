# Regeringen vill stärka tillgången till särskilt kritiska sjukvårdsprodukter genom tillverkningsberedskap

För att stärka Sveriges beredskap har regeringen ett intensivt och brett pågående arbete med att stärka motstånds­kraften i viktiga samhällsfunktioner. Bland annat vill regeringen säkerställa nödvändig försörjning av bland annat läkemedel och sjukvårdsmateriel vid en allvarlig säkerhetspolitisk kris och i krig.

– Om en kritisk sjukvårdsprodukt inte längre finns att tillgå i landet eller kan importeras i tillräckliga volymer, är tillverkning den sista utvägen för att tillgodose behoven. Därför är det mycket prioriterat att vi nu ser över tillverkningsberedskapen, säger sjukvårdsminister Acko Ankarberg Johansson.

Delbetänkandet En stärkt försörjningsberedskap för hälso- och sjukvården konstaterar att Sverige är importberoende. En allvarlig fredstida kris eller ett krig kan medföra så stora eller långvariga behov att det som hålls i lager tar slut. I de fall en kris eller ett krig berör många länder kan det dessutom vara svårt att köpa tillräckliga volymer av de kritiska produkter som behövs.

Det har tidigare konstaterats att tillverkningsberedskap bör finnas för exempelvis infusionsvätskor, dialysvätskor och medicinska gaser samt personlig skyddsutrustning, såsom visir, andningsskydd, skyddshandskar och förkläden.

– Vårt importberoende gör oss sårbara när efterfrågan är stor och resurserna begränsade. Genom detta uppdrag tar vi viktiga steg för att säkra tillgången till nödvändiga sjukvårdsprodukter och stärka Sveriges motståndskraft, säger Carl-Oskar Bohlin, minister för civilt försvar.

Läkemedelsverket kartlägger parallellt den svenska och den nordiska läkemedelsproduktionen. Läkemedelsverket rekommenderar att det nordiska samarbetet fokuserar på de läkemedel som är särskilt använda och viktiga, som till exempel smalspektrumantibiotika.

I arbetet ska Socialstyrelsen samarbeta med bland annat Försvarets Materielverk och Upphandlingsmyndigheten.

Socialstyrelsen och Läkemedelsverket ska också ha dialog med Sveriges Kommuner och Regioner, Läkemedelsindustriföreningen, Swedish Medtech och andra berörda aktörer på området.

Följande medel avsätts för uppdraget:

* Socialstyrelsen får 2 500 000 kronor.
* Läkemedelsverket får 1 500 000 kronor.
* Upphandlingsmyndigheten får 500 000 kr.
* Försvarets Materielverk får 300 000 kr.

Socialstyrelsen och Läkemedelsverket ska tillsammans lämna en slutredovisning till Socialdepartementet senast den 15 januari 2027.
