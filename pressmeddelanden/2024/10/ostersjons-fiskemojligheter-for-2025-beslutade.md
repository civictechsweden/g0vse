# Östersjöns fiskemöjligheter för 2025 beslutade

Sverige drev den mest restriktiva ståndpunkten i förhandlingen och verkade för att nå så lågt satta kvoter som möjligt för att påskynda återhämtningen av Östersjöns fiskbestånd, särskilt för strömmingen.

Förhandlingarna som föregick beslutet var tuffa och kvotförslagen från andra medlemsstater under förhandlingarna var betydligt högre än kommissionens förslag. Beslut fattas med kvalificerad majoritet vilket innebär att Sverige behöver kompromissa för att kunna påverka slutresultatet.

– Från svensk sida har vi drivit på för att pressa slutresultatet nedåt. Eftersom vi hade önskat ännu lägre kvoter är vi inte nöjda, men att vi satt kvar vid bordet och gjorde skillnad innebär ungefär 15 000 ton lägre kvoter för strömming än om vi hade ställt oss vid sidan av, säger landsbygdsminister Peter Kullgren.

Resultatet från ministermötet innebär att kvoterna sätts till den lägsta nivån i ICES-intervall (den vetenskapliga rådgivningen) för både det centrala och det bottniska strömmingsbeståndet. Sverige hade dock velat se mer restriktiva kvoter.

Beslutet innebär vidare att det småskaliga fisket efter sill till humankonsumtion kan fortsätta i Öresund. För svensk del har vi även säkrat ett fortsatt fritidsfiske efter odlad lax där bifångster av vildlax ska återutsättas eftersom det inte påverkar de vilda laxbestånden.

Sverige tog fram och fick även igenom ett totalt pelagiskt trålförbud i större delen av centrala Östersjön, från Hanöbukten till Finska viken, till skydd för skarpsillens rekrytering och lek under tre månader vilket även kan skapa fördelar för strömmingens återhämtning. Sverige ville ha en längre period men kommer nu tillsammans med flera andra medlemsländer frivilligt lägga till ytterligare en månad till skydd för skarpsill. I det förslaget har vi bevakat att regleringen inte oproportionerligt drabbar svenskt småskaligt kustnära fiske.
