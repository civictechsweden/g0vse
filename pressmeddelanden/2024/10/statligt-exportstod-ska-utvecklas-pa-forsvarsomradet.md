# Statligt exportstöd ska utvecklas på försvarsområdet

Försvarsexporten är av stort säkerhets- och försvarspolitiskt intresse och Rysslands fullskaliga invasion av Ukraina visar på betydelsen av en stark och innovativ försvarsindustri. Kriget innebär en ökad efterfrågan på försvarsprodukter samtidigt som högre krav på försörjningssäkerhet medför behov av en ökad statlig involvering i försvarsexportaffärer. Även Sveriges medlemskap i Nato förändrar förutsättningarna för svenska försvarsföretag och deras tillträde till andra marknader.

– Vi ser att allt fler exportaffärer med försvarsmateriel sker mellan stater snarare än köp direkt från företag. Den typen av samarbeten skulle Sverige kunna utveckla ytterligare för att stärka vår export av försvarsmateriel och det är en av frågorna utredningen kommer att titta närmare på, säger försvarsminister Pål Jonson.

Det är viktigt att det statliga exportstödet för försvarsaffärer utvecklas och anpassas till de förändrade förutsättningarna på marknaden. Regeringen har därför tillsatt en utredning som ska utvärdera regelverk, regeringens styrning och former för det statliga exportstödet på försvarsområdet. Utredaren ska även föreslå hur formerna för den mellanstatliga försvarsexporten kan utvecklas och anpassas efter förändrade förutsättningar på marknaden. Utredaren ska även utvärdera rådande ansvarsfördelning för finansieringslösningar vid mellanstatliga försvarsmaterielexportaffärer.

Före detta ambassadör Pär Ahlberger tillsätts som särskild utredare och slutredovisning av uppdraget ska ske senast den 30 oktober 2025.
