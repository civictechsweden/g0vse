# Ny strategi för Sveriges globala utvecklingssamarbete inom migration, återvändande och frivillig återvandring

Den nya strategin utgör en viktig del i att stärka synergierna mellan bistånds\-och migrationspolitiken, vilket har sin utgångspunkt i de prioriteringar som fastslagits i reformagendan och i Tidöavtalet.

– Genom biståndet ska vi öka hjälpen i närområdet, vilket på lång sikt syftar till att minska den irreguljära migrationen till Sverige och EU. Strategin kommer att gagna svenska intressen och motverka de negativa effekterna av irreguljär migration och tvångsfördrivning, säger bistånds\- och utrikeshandelsminister Benjamin Dousa.

Genom den nya strategin ska Sverige möta globala utmaningar kopplade till irreguljär migration och tvångsfördrivning samt främja återvändande och frivillig återvandring. Det kan i praktiken handla om stöd till återintegrering, stärkt kapacitet för migrations\- och asylhantering i partnerländer, och fungerande infrastruktur i ursprungs\- och transitländer.

Strategin ska komplettera och förstärka andra delar av det svenska migrationsrelaterade arbetet och biståndet ― globalt, regionalt och bilateralt.
