# Försvarsminister Pål Jonson deltar i EU:s informella försvarsministermöte

Mötet inleds med att försvarsministrarna kommer att diskutera EU:s militära stöd till Ukraina, såsom stödet genom den europeiska fredsfaciliteten och EUMAM Ukraina. Även EU:s samarbete med Nato väntas diskuteras.

– Samarbetet mellan EU och Nato är viktigt för att möta gemensamma utmaningar i ett försämrat säkerhetspolitiskt omvärldsläge och säkerställa ett starkt och långsiktigt stöd till Ukraina, säger försvarsminister Pål Jonson inför mötet.

Försvarsministrarna kommer även att diskutera hur EU:s försvarsberedskap kan öka mot bakgrund av de slutsatser som Europeiska rådets möte antog i juni 2024. Försvarsministrarna kommer även att diskutera hur medlemsstaterna med EU:s olika verktyg och instrument kan ta itu med de kritiska förmågebrister som återfinns i unionen.
