# Ny nationell strategi mot hiv, aids och vissa andra sexuellt överförbara infektioner

- Arbetet för god och jämlik hälsa i befolkningen är avgörande i ett välfärdssamhälle och det är viktigt att förebyggande insatser inom sexuell och reproduktiv hälsa når både prioriterade grupper och hela befolkningen. Personer med hiv i Sverige ska ha likvärdiga förutsättningar till en god hälsa och god livskvalitet som befolkningen i stort, säger socialminister Jakob Forssmed.

Den senaste uppdateringen av strategin gjordes 2017 och mycket har hänt sedan dess när det gäller kunskap, behandling, terminologi och epidemiologi inom området sexuellt överförbara infektioner. Idag finns mer kunskap kring både läkemedel som en viktig del i det förebyggande arbetet och att välbehandlad hiv inte smittar vid sexuella kontakter. Antalet fall av hiv som rapporteras har också förändrats och det är viktigt att se det större perspektivet när det gäller hiv i relation till andra sexuellt överförbara sjukdomar.

Den nya kunskapen ställer nya krav och att ha en uppdaterad och vägledande strategi är av största vikt för att kunna fortsätta ett effektivt arbete för en jämlik hälsa.

- Det är glädjande att det nu finns en ny och uppdaterad nationell strategi. Nu tar vi nästa steg mot ett effektivt arbete för en jämlik hälsa och ett minskat stigma kring hiv-infektion, säger jämställdhetsminister Paulina Brandberg.

Det övergripande målet med strategin är att överföring av hiv och sexuellt överförbara sjukdomar ska begränsas genom att skapa samhälleliga förutsättningar för en god, jämlik och jämställd sexuell och reproduktiv hälsa samt att personer som lever med hiv ska ha likvärdiga livsvillkor och livskvalitet som befolkningen i stort.

Utöver det övergripande målet ska strategin fokusera på förbyggande insatser för att nå prioriterade grupper, tidig identifiering och behandling av hiv, aids och andra sexuellt överförbara sjukdomar samt eliminering av stigma och diskriminering relaterat till hivinfektion. Målen ska vägleda det samlade arbetet i Sverige med främjande, förebyggande och stödjande insatser.

- Idag är hiv en kronisk infektion som vid behandling inte är smittsam. Trots det är hiv dessvärre fortfarande starkt stigmatiserat. Arbetet med att sprida kunskap och bryta stigma behöver därför intensifieras, säger Johan Hultberg, socialpolitisk talesperson för Moderaterna.

Folkhälsomyndigheten har även identifierat ett antal grupper, såsom personer som injicerar droger, män som har sex med män (MSM), transpersoner och personer med erfarenhet av sex mot ersättning, som ska prioriteras i det förebyggande arbetet.

Regeringen har även gett Folkhälsomyndigheten i uppdrag att ta fram en handlingsplan för de insatser som behövs för att förverkliga strategin och möjliggöra arbetet. Handlingsplanen kommer att redovisas den 1 juni 2025.

Folkhälsomyndigheten samordnar smittskyddet på nationell nivå, men det är viktigt att aktörer inom olika områden deltar i arbetet för att tillsammans bidra till att uppfylla strategins mål.
