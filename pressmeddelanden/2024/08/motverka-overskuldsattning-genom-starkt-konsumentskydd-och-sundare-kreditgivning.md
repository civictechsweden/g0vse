# Motverka överskuldsättning genom stärkt konsumentskydd och sundare kreditgivning

Överskuldsättning är ett allvarligt problem som drabbar många hushåll, men även samhället i stort. Under de senaste åren har konsumtionskrediterna vuxit i snabb takt och hushållens skulder hos Kronofogdemyndigheten har ökat till rekordnivåer.

– Möjligheten att kunna låna pengar är helt nödvändig för ett fungerande samhälle. I grunden är lån något positivt, men när riskfylld kreditgivning leder till att enskilda måste betala alltför höga räntor och avgifter är risken stor för överskuldsättning. Både enskilda och samhället gynnas av en mer ansvarsfull kreditgivning, säger finansmarknadsminister Niklas Wykman.

– Svenskar är alldeles för högt skuldsatta, och under de senaste 15 åren har lån till vardagsköp mer än fördubblats. Unga är överrepresenterade bland de som får betalningsproblem på grund av dessa lån, vilket kan vara en ingång till långvarig skuldsättning. Nu under sommaren kunde vi ta del av siffror om att en av åtta unga hade lånat pengar till sin semester. Med förslagen som vi presenterar i dag kan vi vända utvecklingen, säger civilminister Erik Slottner.

– Med den här reformen stärks skyddsnäten för de allra mest utsatta och det gör att färre människor riskerar att hamna i livslånga skuldfällor. Hårdare krav ställs på aktörer som ställer ut lån och makten förflyttas mot konsumenterna, säger Cecilia Rönn, ekonomisk\-politisk talesperson för liberalerna.

För att konsumentskyddet på området ska bli starkare och mer heltäckande föreslås ändringar i konsumentkreditlagen som bland annat innebär att

* regleringen om räntetak utvidgas till att omfatta alla krediter enligt lagen utom bostadskrediter, och att räntetaket sänks från 40 till 20 procentenheter utöver referensräntan.
* regleringen om kostnadstak utvidgas till att omfatta alla konsumentkrediter utom bostadskrediter, kontokrediter som huvudsakligen avser kreditköp och kreditköp där lånebeloppet inte överstiger två procent av prisbasbeloppet. Ett nytt särskilt kostnadstak för upplägg­ningsavgifter föreslås, som ska gälla för alla krediter utom bostads­krediter.
* regleringen som begränsar möjligheten att förlänga löptiden för en kredit utvidgas till att gälla för alla krediter enligt lagen utom bostadskrediter.
* regleringen om vilken information som ska lämnas vid marknadsföring av krediter utsträcks till alla konsumentkrediter (utom bostadskrediter och räntefria lån).

Lagändringarna föreslås träda i kraft den 1 mars 2025\.
