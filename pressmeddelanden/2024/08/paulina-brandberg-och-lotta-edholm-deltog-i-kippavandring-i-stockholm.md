# Paulina Brandberg och Lotta Edholm deltog i kippavandring i Stockholm

Kippavandringen organiserades av Jan Jönsson (L) och Karin Wanngård (S), Stockholms stad, i syfte att bekämpa och motverka spridningen av antisemitism och för ökad tolerans i samhället.

\- Jag deltog i den här kippavandringen idag för att visa mitt stöd för den judiska minoriteten i Stockholm. Antisemitismen har ingen som helst plats i vårt samhälle, det får det aldrig råda några tvivel om och det var det vi ville förmedla genom den här manifestationen. Svenska judar ska kunna leva i trygghet och visa sin judiska identitet utan risk för våld, hot och trakasserier, säger Paulina Brandberg.

\- Det är oerhört viktigt att vi ökar kunskapen om den antisemitism som barn och unga i skolan utsätts för. Lärarna måste ha de verktyg som de behöver för att kunna få stopp på antisemitismen i skolmiljön, säger Lotta Edholm.

Motverkandet och bekämpandet av antisemitism är en prioriterad fråga för regeringen. Tidigare i år gav regeringen bland annat Brottsförebyggande rådet (Brå) i uppdrag att kartlägga den judiska minoritetens utsatthet för antisemitism.
