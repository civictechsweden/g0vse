# Jakob Forssmed besöker OS i Paris

Under besöket kommer socialministern - som har ansvar för idrottsfrågorna och är Sveriges idrottsminister - att närvara vid flera av de tävlingar där de svenska aktiva väntas delta. Det väntas handla om bland annat friidrott på Stade de France, bordtennis samt beachvolleyboll vid Eiffeltornet.

- Vi har redan sett flera starka insatser från den svenska truppen som skapat oförglömliga minnen. Jag ser mycket fram emot att heja fram de svenska aktiva på plats. Dessa veckor skapas flera nya förebilder som spelar en viktig roll i att locka barn och unga till idrotten framöver, säger socialminister Jakob Forssmed.

Idrottsministern väntas även göra ett besök på Volia Space by Ukraine som är Ukrainas olympiska hus för att uttrycka stöd till Ukraina och dess idrottsliv. Vid besöket kommer idrottsministern också att tala på en mottagning som Sveriges ambassad i Paris tillsammans med Sveriges Olympiska Kommitté (SOK) står värdar för. Tema för mottagningen är kvinnors ledarskap inom idrotten.
