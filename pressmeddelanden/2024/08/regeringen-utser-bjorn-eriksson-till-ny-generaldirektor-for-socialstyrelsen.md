# Regeringen utser Björn Eriksson till ny generaldirektör för Socialstyrelsen

– Jag är mycket glad att Björn Eriksson har accepterat uppdraget. Han är en erfaren och uppskattad myndighetschef och har det som krävs för att axla rollen som generaldirektör för Socialstyrelsen. Jag vill också tacka Olivia Wigzell för ett fantastiskt jobb under sin tid på Socialstyrelsen, säger sjukvårdsminister Acko Ankarberg Johansson.

Björn Eriksson kommer närmast från Läkemedelsverket, där han har varit generaldirektör sedan 2021. Dessförinnan har bland annat varit han hälso- och sjukvårdsdirektör för Region Stockholm (2019–2021). Han har även varit landstingsdirektör i Jämtlands läns landsting (2013–2014) samt regiondirektör i Region Jämtland Härjedalen (2015–2017).

Socialtjänsten och hälso- och sjukvården står inför många viktiga utmaningar. Socialstyrelsen har en nyckelroll i att möta dessa och stödja kommuner och regioner i deras arbete.
