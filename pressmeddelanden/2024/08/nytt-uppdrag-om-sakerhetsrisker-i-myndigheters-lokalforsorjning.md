# Nytt uppdrag om säkerhetsrisker i myndigheters lokalförsörjning

Den organiserade brottsligheten är systemhotande. Kriminella hotar att infiltrera eller utöva påtryckningar mot rättsväsendet och annan offentlig verksamhet. Att äga fastigheter har blivit ett sätt för kriminella att både tvätta och tjäna pengar på.

Mot denna bakgrund finns det risk för att en myndighet tecknar hyresavtal med en hyresvärd som senare visar sig ha kopplingar till brottslighet av allvarligare slag, eller att fastigheten överlåts från en skötsam ägare till en med kriminella kopplingar. Att en offentlig verksamhet, i synnerhet myndigheterna inom rättsväsendet, hamnar i en sådan situation måste förhindras.

Regeringen ger därför Domstolsverket, Kriminalvården och Polismyndigheten i uppdrag att gemensamt identifiera säkerhetsrisker kopplade till ägande och uthyrning av fastigheter, samt att utarbeta gemensamma metoder för att, inom ramen för gällande regelverk, minimera sådana.

– Vi ser i dag hur kriminella nätverk infiltrerar och utövar påtryckningar mot statliga och kommunala verksamheter. Samhällets motståndskraft mot den organiserade brottsligheten måste förstärkas i grunden. Med det här uppdraget kan vi få en bättre bild av problemets omfattning kopplat till hyresavtal och förslag på konkreta åtgärder och arbetssätt för att motverka sådana säkerhetsrisker, säger justitieminister Gunnar Strömmer

Uppdraget ska genomföras i samverkan med Ekobrottsmyndigheten, Säkerhetspolisen och Åklagarmyndigheten, samt andra relevanta myndigheter och aktörer.

Uppdraget ska redovisas senast den 30 december 2024\.
