# Nationella utvecklingsteam ska stötta den specialiserade psykiatrin

– Vi behöver utveckla det nationella stödet till den specialiserade psykiatriska vården. De nationella utvecklingsteamen ska erbjuda kvalitativt, handfast och verksamhetsnära stöd till regioner och verksamheter. Därmed skapar vi bättre förutsättningar för att barn, unga och vuxna med psykisk ohälsa får vård i tid och att vården är jämlik i hela landet, säger socialminister Jakob Forssmed.

Tillgängligheten till den specialiserade psykiatriska vården har under lång tid varit låg och köerna långa. Färre än hälften av de väntande inom barn- och ungdomspsykiatrin får ett första besök inom vårdgarantins 30 dagar. Dessutom är antalet patientmöten i barn- och ungdomspsykiatrin för lågt. Det råder också stora och svårförklarade skillnader mellan regioner i såväl tillgänglighet som produktivitet – och ibland mellan kliniker inom samma region.

Socialstyrelsen får därför i uppdrag att föreslå hur staten genom nationella utvecklingsteam på ett mer verksamhetsnära sätt kan bistå regionerna i deras nödvändiga förändringsarbete. Ett sådant stöd kan skapa förutsättningar för ett utvecklat arbete och bidra till att barn och unga och vuxna med psykisk ohälsa får vård i tid, att vården är jämlik och att arbetet baseras på vetenskap och beprövad erfarenhet.

Uppdraget ska redovisas senast 31 mars 2025.
