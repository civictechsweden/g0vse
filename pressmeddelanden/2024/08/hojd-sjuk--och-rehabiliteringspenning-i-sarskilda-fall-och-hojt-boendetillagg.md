# Höjd sjuk- och rehabiliteringspenning i särskilda fall och höjt boendetillägg

– Nu genomförs äntligen en viktig förstärkning för personer med sjuk\- och rehabiliteringspenningen i särskilda fall. Ersättningen har inte höjts sedan 2012 och rör en särskilt utsatt grupp, säger äldre\- och socialförsäkringsminister Anna Tenje.

Regeringen och Sverigedemokraterna anser att ersättningarna till personer med sjuk\- och rehabiliteringspenningen i särskilda fall behöver höjas, och anpassas till de senaste årens prisutveckling.

Förslaget innebär att ersättningsnivåerna för sjukpenning i särskilda fall, rehabiliteringspenning i särskilda fall (inklusive barntillägg) och boendetillägg höjs från och med den 1 januari 2025\.

Förslaget är att sjukpenning\- och rehabiliteringspenning höjs med 70 kronor per dag – ca 2 100 kronor per månad – för den som är ensamstående. Boendetillägget höjs med 1700 kronor per månad och barntillägget med 500 kronor per barn upp till 3 barn.

Höjningen är särskilt viktig för ensamstående med barn som på grund av nedsatt arbetsförmåga befinner sig i en ekonomiskt utsatt situation. För en ensamstående med ett barn motsvarar höjningen 4300 kronor per månad före skatt.

Med dessa höjningar ges personer med sjukpenning i särskilda fall eller rehabiliteringspenning i särskilda fall, i normalfallet en rimlig möjlighet att försörja sig genom denna del av sjukförsäkringen.

– De senaste årens höga inflation har drabbat människor som lever i ekonomisk utsatthet särskilt hårt. Den höjning av sjuk\- och rehabiliteringspenning och boendetillägg som regeringen föreslår är en viktig åtgärd för att stötta i denna svåra situation, säger socialminister Jakob Forssmed (KD).

– Vi är glada att det nu äntligen sker en förstärkning för personer med sjuk\- och rehabiliteringspenningen i särskilda fall. Ersättningen rör en särskilt utsatt grupp. För en ensamstående med ett barn motsvarar höjningen 4300 kronor per månad före skatt, säger Clara Aranda (SD).

– Det är med stolthet vi ökar tryggheten för ekonomiskt pressade människor med långvarig sjukdom, säger Liberalernas gruppledare Lina Nordquist. När vi stärker sjuka människors strama månadsbudget betyder det särskilt mycket för ensamstående föräldrar som har låg eller ingen sjukpenninggrundande inkomst (SGI) och inte kan arbeta fullt ut.

De totala kostnaderna för höjningen beräknas till 160 miljoner kronor.

Förslaget bygger på en överenskommelse mellan regeringen och Sverigedemokraterna
