# Regeringen vill att livmoderhalscancer ska utrotas

Livmoderhalscancer orsakas av humant papillomvirus (HPV). Tack vare vaccination och screening mot HPV finns i dag möjligheten att helt utrota HPV och livmoderhalscancer.

\- Det är oerhört stort att vi idag faktiskt kan utrota den här sjukdomen. Målet är att livmoderhalscancer ska vara utrotat i Sverige till 2027, säger sjukvårdsminister Acko Ankarberg Johansson.

Medlen ska användas för att stödja regionerna i arbetet med den nationella studien om catch\-up\-vaccinationer som benämns ”Utrotningsprojektet”. Utrotningsprojektet bedrivs vid Karolinska institutet och syftar till att erbjuda alla kvinnor födda mellan 1994–1999 kostnadsfri vaccination mot HPV.

Det vaccin som erbjuds i dag skyddar mot 90 procent av fallen och målet är att nå en vaccinationstäckningsgrad på 70 procent i denna målgrupp före 2025\.  I nuläget är den nationella vaccinationstäckningsgraden i denna grupp 38 procent. För att uppnå målet finns det behov av fler riktade insatser.

\- Målet att utrota livmoderhalscancer i Sverige är inom räckhåll men vi har den avgörande spurten kvar. Vaccinationstäckningsgraden bland unga kvinnor behöver öka. Nu ger regeringen sportdryck i form av ekonomiska medel för att åstadkomma detta. Vi ska utrota HPV och livmoderhalscancer, säger Moderaternas socialpolitiska talesperson Johan Hultberg.

Regionala cancercentrum i samverkan får därför nu fyra miljoner kronor för att i samverkan med Cancerfonden främja en hög och jämlik vaccinationstäckningsgrad mot HPV bland kvinnor födda 1994–1999\.

\- Vår målsättning om att utrota livmoderhalscancern i Sverige är nära. Genom att fortsatt stötta regionala cancercentrum i deras viktiga arbete med att erbjuda kvinnor födda 1994\-1999 provtagning men framförallt vaccination, så kan vi nå målet redan 2027\. Det är en framgång och vore fantastiskt om vi kan utrota en cancerdiagnos, säger Sverigedemokraternas socialpolitiska talesperson Linda Lindberg.

\- Det behövs fler satsningar på jämställd hälsa. Den satsning som regeringen nu gör för att öka vaccinationstäckningen mot livmoderhalscancer är ett konkret exempel på just detta. Att Sverige har möjlighet att bli det första landet i världen som utrotar livmoderhalscancer är fantastiskt, säger jämställdhetsminister Paulina Brandberg.
