# Uppdrag att minska Kriminalvårdens dygnskostnader

Kriminalvården har tidigare haft i uppdrag att utreda varför dygnskostnaden i anstalt och häkte är högre i Sverige än i andra jämförbara länder. Redovisningen visade bland annat att vad som inkluderas i dygnskostnaden skiljer sig åt mellan länder. Regeringen och Sverigedemokraterna ser behov av att fördjupa analysen med ett bredare urval.

I ljuset av Kriminalvårdens pågående och omfattande expansion är det särskilt viktigt att myndigheten bedriver ett målinriktat arbete så att kostnaderna per plats och dygn minskar, hyreskostnaderna exkluderade.

Regeringen har därför beslutat att ge Kriminalvården i uppdrag att föreslå åtgärder för att dämpa kostnadsutvecklingen och minska dygnskostnaden inom myndigheten.

– Kriminalvården genomför nu en omfattande expansion. Med våra satsningar väntas myndighetens anslag öka från 14,1 till 22,6 miljarder kronor under mandatperioden. Samtidigt ställer utbyggnaden krav på att myndigheten använder resurserna på ett effektivt sätt, utan att säkerheten eller det effektiva återfallsförebyggande arbetet äventyras, säger justitieminister Gunnar Strömmer.

– Arbetet med att stoppa den organiserade brottslighetens framfart i landet kräver ett helhetsgrepp. Vi jobbar därför med att stärka hela kedjan, där Kriminalvården är en av de myndigheter som spelar en särskilt viktig roll i att återupprätta tryggheten för laglydiga medborgare. Givet att intagna förväntas öka kraftigt till följd av Tidöavtalets många åtgärder på det rättspolitiska området, måste vi också se över hur deras återanpassning till samhället kan göras mer kostnadseffektiv, säger Richard Jomshof (SD), ordförande i justitieutskottet.

– I takt med att Kriminalvården expanderar är det viktigt att vi samtidigt ser över hur pengarna används. Det finns inget värde i att dygnskostnaden i Sverige är högre än i andra jämförbara länder. Tvärtom är det fullt rimligt att Kriminalvården får göra en översyn och komma med förslag på hur kostnadsutvecklingen kan dämpas, säger Ingemar Kihlström, kriminalvårdspolitisk talesperson för Kristdemokraterna.

– Jag är trygg med att Kriminalvården är medveten om att det ansträngda läget kräver att man måste hitta sätt att bli mer kostnadseffektiva. Men det får inte ske på bekostnad av personalen eller de intagnas säkerhet, säger Martin Melin, rättspolitisk talesperson för Liberalerna.

I uppdraget ingår att göra en internationell jämförelse med andra europeiska länder som har en lägre dygnskostnad än Sverige. Kriminalvården ska inom ramen för uppdraget bland annat redovisa vilka faktorer som gör att kostnaderna skiljer sig åt mellan länderna och hur de är anpassade efter rättsliga bestämmelser.

Syftet med jämförelsen är att identifiera lämpliga åtgärder för att minska kostnaderna i svensk kriminalvård, utan att förutsättningarna för att upprätthålla en god säkerhet och ett effektivt återfallsförebyggande verksamhet försämras.

Uppdraget ska redovisas senast den 26 juni 2025\.
