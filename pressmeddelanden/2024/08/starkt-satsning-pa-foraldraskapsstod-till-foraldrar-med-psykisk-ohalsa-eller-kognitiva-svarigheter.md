# Stärkt satsning på föräldraskapsstöd till föräldrar med psykisk ohälsa eller kognitiva svårigheter

Att stärka föräldraförmågan och föräldraansvaret är en viktig prioritering för regeringen. Föräldrar med psykisk ohälsa eller kognitiva svårigheter är inte per definition i behov av ett särskilt anpassat stöd i föräldraskapet, men många föräldrar ur denna målgrupp har ett stödbehov som är viktigt att identifiera, uppmärksamma och tillgodose.

Psykisk ohälsa kan exempelvis påverka samspelet mellan barn och föräldrar liksom föräldrars känsloliv och behov. Även kognitiva svårigheter, kan beroende på grad och varaktighet, påverka livet och utövandet av föräldraskapet på ett avgörande sätt.

– Föräldrar har olika förutsättningar för att ta sitt föräldraansvar, och det bör vara en central utgångspunkt för det föräldraskapsstödjande arbetet. Många föräldrar med psykisk ohälsa eller kognitiva svårigheter har ett behov av stöd i föräldraskapet som är viktigt att identifiera, uppmärksamma och tillgodose. Genom tidiga och förebyggande insatser – såsom stöd i föräldraskapet – finns stora möjligheter att främja barns hälsa och utveckling och inte minst förhindra att barn och unga dras in i kriminalitet, säger socialtjänstminister Camilla Waltersson Grönvall.

– Föräldrarna är i de allra flesta fall de viktigaste personerna i barnets liv. Samtidigt vet vi att föräldraskapet kan innebära utmaningar som ibland kan kännas övermäktiga. Att se till att föräldrar har de verktyg de behöver för att utöva sitt föräldraskap är en av de viktigaste insatserna vi kan göra för att främja psykisk hälsa och förebygga psykisk ohälsa, säger socialminister Jakob Forssmed.

Uppdraget innebär att MFoF ska genomföra en kartläggning av befintliga föräldraskapsstödjande insatser som riktar sig till föräldrar med psykisk ohälsa eller kognitiva svårigheter samt analysera och klargöra målgruppernas stödbehov. Baserat på resultaten av kartläggningen och analysen ska myndigheten lämna förslag på hur stödet till föräldrar med psykisk ohälsa eller kognitiva svårigheter kan stärkas.

Uppdraget ska slutredovisas för Regeringskansliet (Socialdepartementet) senast den 27 februari 2026.
