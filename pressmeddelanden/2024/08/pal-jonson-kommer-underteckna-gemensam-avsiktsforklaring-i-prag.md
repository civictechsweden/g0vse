# Pål Jonson kommer underteckna gemensam avsiktsförklaring i Prag

I Prag kommer försvarsminister Pål Jonson att träffa den tjeckiska försvarsministern Jana Černochová för att bland annat prata om europeisk säkerhetspolitik, det s.k. tjeckiska ammunitionsinitiativet, samt fortsatt samarbete kring JAS 39 Gripen och stridsfordon CV90. Tjeckien tog tidigare under 2024 ett initiativ till att köpa stora volymer av ammunition med korta leveranstider på världsmarknaden där fler länder kan bidra med finansiering. Gav sådant stöd genom beslut i mars 2024 för finansiellt till anskaffning av ammunition till Ukraina. Sverige bidrog med 30 miljoner euro i detta.

I samband med bilateralen kommer försvarsministrarna också att underteckna en gemensam avsiktsförklaring om att utöka det försvarsrelaterade samarbetet mellan länderna.

I Prag pågår under helgen även säkerhetskonferensen GLOBSEC Forum vilket är en plattform för dialog för säkerhetsfrågor, särskilt vad gäller säkerheten i östra Europa.

Försvarsminister Pål Jonson kommer att medverka vid konferensen, som tar upp frågan om hur Nato ska stödja Ukraina och långsiktigt förhålla sig till det säkerhetsläge som råder i Europa i och med Rysslands fullskaliga invasion av Ukraina. Vidare berörs hur samarbetet inom EU och inom försvarsindustrin kan utformas för att upprätthålla säkerheten i Europa och säkerställa fortsatt stöd till Ukraina.
