# Fler utvandrar än invandrar till Sverige för första gången på över 50 år

Samtidigt som antalet asylsökande i EU har stabiliserat sig på en hög nivå fortsätter nedgången i Sverige. Till och med vecka 30 i år har totalt 5 600 asylansökningar registrerats. Det är en minskning med 27 procent jämfört med motsvarande tidsperiod förra året. Enligt Migrationsverkets prognos ser Sverige ut att i år få det lägsta antalet asylsökande sedan 1997.

– Regeringens arbete ger resultat. Antalet asylansökningar går mot en historiskt låg nivå, de asylrelaterade uppehållstillstånden fortsätter att minska och för första gången på 50 år har Sverige nettoutvandring. Denna utveckling mot en hållbar invandring är nödvändig för att vi ska kunna stärka integrationen och minska utanförskapet, säger migrationsminister Maria Malmer Stenergard.

2023 ökade utvandringen bland personer födda i bland annat Irak, Somalia och Syrien. 2023 var nettoinvandringssiffrorna för personer födda i dessa länder negativa. Enligt preliminär statistik från SCB har Sverige till och med maj i år en negativ nettoinvandring. Regeringens satsningar för en förbättrad folkbokföring antas bidra till detta utfall.
