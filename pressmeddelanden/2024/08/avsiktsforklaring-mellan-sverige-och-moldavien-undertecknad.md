# Avsiktsförklaring mellan Sverige och Moldavien undertecknad

Sverige har goda relationer till Moldavien och är en av de största givarna när det kommer till bistånd till landet. Sverige har också varit pådrivande och stöttande i Moldaviens närmande till EU. Sverige tar nu ytterligare ett steg för att fördjupa samarbetet med Moldavien genom denna avsiktsförklaring (Letter of intent). Detta görs i kontexten av Rysslands fullskaliga invasion av Ukraina som även försämrat säkerhetsläget i Moldavien.

Avsiktsförklaringen syftar till att utveckla och öka det försvarspolitiska samarbetet mellan Sverige och Moldavien.

Avsiktsförklaringen ska bland annat:

* Stärka försvarssamarbetet mellan länderna.
* Stärka samarbetet med att tackla hybrida hot och med att bekämpa desinformation.
* Utöka samarbetet rörande implementeringen av FN:s säkerhetsrådsresolution 1325 om kvinnor, fred och säkerhet.
* Öka teknik- och kunskapsutbytet.
