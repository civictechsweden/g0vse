# Ett steg närmare nytt biosfärområde i Sverige

Det 110 000 hektar stora området mellan södra Eslöv, Lund och Sjöbo har sedan år 2021 kandiderat till att bli ett biosfärområde. Under våren 2024 blev arbetet med ansökan klart.

De tre kommunstyrelsernas ordförande samt landshövdingen i Skåne län signerade ansökan i mars, varpå den gick vidare till Svenska Unescorådet och regeringen. Regeringen bedömer att Storkriket väl motsvarar Unescos kriterier för biosfärområde och tillstyrker nu ansökan till nominering.

– Sverige har en unik natur som vi måste bevara – inte bara för djurens och växternas skull, utan också för vår egen skull. Vårt samhälle bygger på att vi värnar den biologiska mångfalden och de livsviktiga ekosystemtjänster som den ger oss. För att kommande generationer ska kunna ärva en värld i ekologisk balans, måste vi värna de resurser vi har. För Storkriket fortsätter nu processen inom Unesco, och jag hoppas att den leder till att området snart får status som Sveriges åttonde biosfärområde, säger klimat- och miljöminister Romina Pourmokhtari.

Biosfärområden utses över hela världen för att visa på platser med ett långsiktigt hållbart brukande och bevarande av biosfärens resurser. De ska vara en arena för forskning, undervisning och hållbar utveckling. Varje biosfärområde är unikt och har sina fokusområden.

Storkriket har flera värdefulla naturområden och en mycket stor artrikedom, med 22 procent av landets rödlistade arter, samtidigt som det hyser över 150 000 boende personer och är präglat av bland annat ett aktivt jordbruk och militär övningsverksamhet.

Unesco väntas ta beslut om Storkriket hösten 2025, vid den femte världskongressen för biosfärområden i Hangzhou, Kina.
