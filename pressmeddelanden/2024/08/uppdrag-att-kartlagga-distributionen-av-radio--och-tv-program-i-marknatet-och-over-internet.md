# Uppdrag att kartlägga distributionen av radio- och tv-program i marknätet och över internet

– I ett oroligt omvärldsläge är informationstillgängligheten viktigare än någonsin. Därför ger regeringen nu Charlotte Ingvar-Nilsson i uppdrag att utreda möjligheterna för medieföretag att upprätthålla redaktionell kontroll och distribuera program säkert och lätt tillgängligt i ett nytt medielandskap också under tider av turbulens, säger kulturminister Parisa Liljestrand.

Uppdragets första del är att kartlägga distributionen av radio och tv, både i marknät och över internet. Kartläggningen ska omfatta både linjära sändningar och sådana som sker på begäran (playtjänster). I uppdraget ingår att beskriva förutsättningarna vad gäller finansiering och kostnader, teknik och reglering, med ett särskilt fokus på distributionen av public service.

Utifrån de behov som framkommer ska utredaren också föreslå åtgärder för att bidra till kvalitet, tillgänglighet och säkerhet för radio- och tv-distribution över internet. Utredaren kan därför föreslå åtgärder för att öka möjligheten för radio- och tv-företag att upprätthålla redaktionell kontroll över innehållet och hög säkerhet i distributionen, även i perioder av samhällsstörningar eller höjd beredskap. I uppdraget ingår också att överväga vilka behov det finns av särskild reglering för att säkerställa möjligheten för public service-företagen att uppfylla sitt uppdrag.

Charlotte Ingvar-Nilsson var fram till sin pensionering 2023 generaldirektör vid Myndigheten för press, radio och tv (nu Mediemyndigheten). Hon har tidigare bl.a. varit enhetschef i Kulturdepartementet och chefsjurist i Post- och telestyrelsen.

Redovisning av uppdraget föreslås till den 30 september 2025.
