# Förbättrade regler för högkvalificerad arbetskraftsinvandring

– Att reformera reglerna kring arbetskraftsinvandring är en viktig del av regeringens paradigmskifte på migrationsområdet. Sverige ska vara ett attraktivt land för högkvalificerad arbetskraft. De här förslagen utgör ett viktigt steg i arbetet med att underlätta och förbättra förutsättningarna för dessa personer, säger migrationsminister Maria Malmer Stenergard.

Förslagen genomför det nya blåkortsdirektivet som ersätter 2009 års blåkortsdirektiv. Ett EU\-blåkort är ett kombinerat uppehålls\- och arbetstillstånd som kan ges till utlänningar som har ett anställningsavtal för högkvalificerad anställning i Sverige.

Lagrådsremissen som regeringen har beslutat om innehåller förslag för att främja högkvalificerad arbetskraftsinvandring. Förslagen syftar till att förenkla och främja användandet av så kallade EU\-blåkort i Sverige och förbättra möjligheterna att attrahera och behålla högkvalificerade arbetstagare inom Sverige och i EU. Förslagen innebär bland annat att

* lönetröskeln för att beviljas ett EU\-blåkort sänks,
* fler personkategorier får möjlighet att beviljas ett EU\-blåkort, och
* möjligheterna att byta från andra typer av uppehållstillstånd till ett EU\-blåkort utökas.

Lagändringarna föreslås träda i kraft den 1 januari 2025\.
