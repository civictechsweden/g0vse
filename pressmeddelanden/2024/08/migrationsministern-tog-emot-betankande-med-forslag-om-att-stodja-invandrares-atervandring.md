# Migrationsministern tog emot betänkande med förslag om att stödja invandrares återvandring

– Det är bra att de som frivilligt vill återvandra erbjuds stöd, bland annat genom ekonomiskt bidrag. Stödet har däremot inte varit en prioriterad fråga under många år, vilket har inneburit att få har känt till det. Ett mer ändamålsenligt regelverk och informationsinsatser är två av flera sätt som incitamenten för återvandring kan öka, säger Maria Malmer Stenergard.

I oktober 2023 tillsatte regeringen en utredning som har haft i uppdrag att se över hur återvandring kan stimuleras och öka när det gäller personer som är bosatta i Sverige med anknytning till ett annat land och som vill återvandra.

Ekonomiskt stöd till återvandring har funnits i Sverige sedan 1984. Enligt gällande regelverk kan personer som önskar att återvandra beviljas ett ekonomiskt stöd om 10 000 kronor, med en begränsning på 40 000 kronor per familj, samt ersättning för resa. Utredningen föreslår nu ändringar i syfte att stödja invandrares återvandring ytterligare.

Utredningen föreslår bland annat att bidraget till invandrares återvandring inte längre ska behovsprövas, och att målgruppen ska utvidgas till personer som har blivit svenska medborgare samt till personer som har invandrat som anhöriga.

Betänkandet kommer nu att beredas inom Regeringskansliet.
