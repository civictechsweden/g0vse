# Stöden för laddinfrastruktur ska effektiviseras

– Elektrifieringen är helt avgörande för att kunna kombinera klimatmål och ekonomisk tillväxt. Vi behöver få bättre ordning på vilka stöd som finns och vilka som är effektiva för att bygga ut laddinfrastrukturen. Energimyndigheten får nu uppdraget att göra detta. Bättre stöd kan öka takten ytterligare i elektrifieringen av transportsektorn, säger energi\- och näringsminister Ebba Busch.

– Regeringens fokus är att Sverige ska nå hela vägen till nettonollutsläpp senast år 2045\. Det handlar om att bygga upp klimatneutral infrastruktur i hela landet, att fasa ut fossila bränslen och att snabba på elektrifieringen. Utbyggnaden av laddinfrastrukturen har accelererat sedan regeringen tillträdde och nu behöver vi ta ett samlat grepp för att säkerställa att satsningarna ger en snabb omställning av transportsektorn, säger klimat\- och miljöminister Romina Pourmokhtari.

En omfattande elektrifiering av vägtransporterna är helt central för att utsläppen av växthusgaser från transportsektorn ska kunna vara i princip noll senast 2045\. Det behöver genomföras i stor skala och i högt tempo. I dagsläget finns flera olika finansiella stöd för utbyggnad av laddinfrastruktur för elfordon. Stöden har dock tillkommit vid olika tillfällen, under olika förutsättningar och hanteras av olika myndigheter, vilket av många aktörer upplevs som ett hinder för snabb och effektiv utbyggnad.

Mot denna bakgrund anser regeringen att det är dags att se över hur stöden för laddinfrastruktur kan administreras, samlas och utvecklas för att på ett bättre sätt kunna främja en snabb, samordnad och samhällsekonomiskt effektiv utbyggnad av ändamålsenlig laddinfrastruktur. Uppdraget ska genomföras av Energimyndigheten, som sedan tidigare har i uppdrag att samordna frågor om laddinfrastruktur för transporter. Vid genomförandet av uppdraget ska myndigheten inhämta underlag från Trafikverket och Naturvårdsverket samt inhämta synpunkter från näringslivet och vid behov andra aktörer.
