# Ungas ideella engagemang i civilsamhället ska erkännas

– Samhället behöver bli bättre på att uppmärksamma och synliggöra det engagemang och insatser som unga gör genom sitt deltagande inom olika civilsamhällesorganisationer. Jag ser fram emot att läsa utredningen i sin helhet och påbörja hanteringen av förslagen, säger Jakob Forssmed.

Utredningen har kommit fram till att ett system för erkännande av ungas insatser i civilsamhället bör bestå av en palett av åtgärder. Utredningen ger förslag på fem konkreta åtgärder som, tillsammans med andra insatser, kan skapa ett system som uppvärderar ungas ideella engagemang.

I departementspromemorian Underlätta, utbilda, uppskatta – så erkänns ungas ideella engagemang (Ds 2024:15) föreslås att:

* Samtliga länsstyrelser inrättar ett årligt ungdomspris inom respektive län, där ungas ideella insatser uppmärksammas offentligt vid en ceremoni.
* Ungdomsorganisationer ska kunna söka särskilda medel för att genomföra ledarutbildningar och mentorskapsprogram i syfte att stärka det ideella ledaruppdraget.
* Ungas inkludering i statliga utredningar och andra beslutsprocesser stärks genom att barns och ungas åsikter inhämtas.
* Folkbildningsrådet ges ett övergripande ansvar att etablera ett system för digitala mikromeriter, i syfte att synliggöra och verifiera ungas erfarenheter och kompetens från deras ideella engagemang.
* Skolverket ges i uppdrag att ta fram ett nationellt skolutvecklingsprogram med inriktning på föreningskunskap för grundskolan.

Regeringen beslutade hösten 2023 om att ge en utredare i uppdrag att analysera och lämna förslag på hur ett offentligt erkännande i syfte att uppvärdera unga personers engagemang och insatser i det civila samhället skulle kunna utformas. Charlotte Rydh, generalsekreterare för Giva Sverige, utsågs till utredare.
