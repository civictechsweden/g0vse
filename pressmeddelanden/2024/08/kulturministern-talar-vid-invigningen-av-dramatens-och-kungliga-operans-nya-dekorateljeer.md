# Kulturministern talar vid invigningen av Dramatens och Kungliga Operans nya dekorateljéer

– Nationalscenerna har till uppdrag att vårda och vidareutveckla traditionella konstnärliga uttryck och teknisk hantverksskicklighet i verkstäder och ateljéer. Att samverka om detta uppdrag bidrar till att göra det effektivt och ändamålsenligt vilket är mycket positivt, säger kulturminister Parisa Liljestrand.

Dramaten och Operans nya dekorateljéer inrymmer smedja, snickeri, tapetseri, måleri och attributmakeri för de båda nationalscenerna. Kungliga Operan har dessutom repetitionssalar som blir tillgängliga för öppna repetitioner och på sikt även föreställningar inför publik. Operan flyttar även in delar av sitt kostymförråd i den omkring 12 000 kvm stora byggnaden.
