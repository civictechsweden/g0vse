# Naturvårdsverket får i uppdrag att underlätta kommuners planering och arbetssätt med tillståndsprocesser för effektivare etablering av ny kärnkraft

Utbyggd kärnkraft är en av de viktigaste åtgärderna för att Sverige ska kunna minska klimatutsläppen nationellt genom elektrifiering av transporter och industri. Kommuner har en viktig roll för klimatomställningen och för att regeringen ska få tillåta anläggningar för kärnteknisk verksamhet. Kommuner ges nu möjlighet att söka bidrag för att genomföra pilotprojekt som ska omfatta kartläggningar av förutsättningar för etablering av kärnenergianläggningar.

Naturvårdsverket har en central roll i miljö\- och klimatarbetet och ska vara pådrivande i genomförandet av regeringens och Sverigedemokraternas klimatpolitik. Som ett led i arbetet mot nettonollutsläpp ges Naturvårdsverket därför i uppdrag att bevilja bidrag och samordna utvalda kommuners arbete med pilotprojekten för att utveckla arbetssätt för en koordinerad process som skapar goda förutsättningar för effektiva planerings\- och tillståndsprocesser vid etablering av nya kärnenergianläggningar.

– Pilotprojekten är viktiga för att förbereda kommunerna och deras samarbete med myndigheterna kring planering och tillståndsgivning för nya kärnkraftsanläggningar. Med lärdomarna från pilotprojekten kan vi säkerställa att ny kärnkraft kan förberedas på ett effektivt och säkert sätt, säger klimat\- och miljöminister Romina Pourmokhtari.

– För att klara välfärden och klimatet samt behålla vår konkurrenskraft behöver vi bygga ny kärnkraft i Sverige. Kommuner spelar en viktig roll i förutsättningarna för att få ny kärnkraft på plats. Med detta uppdrag ger vi nu kommunerna bättre förutsättningar för det, säger energi\- och näringsminister Ebba Busch.

– Kärnkraften har, till skillnad från vissa andra kraftslag, ett starkt lokalt stöd och det står redan kommuner i kö för nya kärnkraftsinvesteringar. Regeringsunderlaget agerar nu för att underlätta möjliggörandet av dessa kommuners ambitioner. Planerbar elproduktion behövs i hela landet och vi ser fram emot att följa pilotprojektens arbete för att etablera detta, säger Tobias Andersson, ordförande i Näringsutskottet.

– En robust elförsörjning är avgörande för hushållens ekonomiska trygghet och möjligheten att skapa jobb i Sverige. Nu ersätter vi steg för steg osäkerhet och avveckling med planerbar fossilfri elproduktion, säger finansmarknadsminister Niklas Wykman.

Regeringen avsätter 10 miljoner kronor för uppdraget som kommuner efter ansökan till Naturvårdsverket kan fördelas som statligt bidrag för ett antal utvalda pilotprojekt. Närmare anvisningar om hur kommuner kan ansöka om att driva pilotprojekt inom uppdraget lämnas av Naturvårdsverket.

Uppdraget omfattar också att Naturvårdsverket ska skapa förutsättningar för ett fungerande kunskapsutbyte och vidare lärande av fler kommuner för en effektiv utbyggnad av ny kärnkraft och om hur utbyggd kärnkraft får Sverige att minska klimatutsläppen för att nå hela vägen till nettonoll. Uppdraget ska bidra till att säkerställa det förändrade och utökade behovet av kompetens som följer med utvecklingen av ny kärnkraft för att snabba på och underlätta etableringsprocessen.

Naturvårdsverket ska genomföra uppdraget med stöd av Strålsäkerhetsmyndigheten. Vidare ska även Statens energimyndighet, Boverket, Affärsverket svenska kraftnät och länsstyrelserna bistå med relevant kunskap som kan underlätta kommunernas arbete för ny kärnkraft.

Uppdraget ska redovisas till Regeringskansliet (Klimat\- och näringslivs\-departementet) senast den 30 november 2025\.
