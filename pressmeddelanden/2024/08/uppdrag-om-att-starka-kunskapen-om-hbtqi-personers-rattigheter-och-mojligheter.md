# Uppdrag om att stärka kunskapen om hbtqi-personers rättigheter och möjligheter

Forum för levande historia erbjuder idag webbutbildningen Kunskap om hbtqi och likvärdigt bemötande för offentliganställda. I det nya uppdraget ingår att, utifrån den befintliga webbutbildningen, bland annat ta fram och tillgängliggöra utbildningsmaterial samt genomföra utbildningar för att stärka kunskapen.

- För regeringen är hbtqi-personers lika rättigheter och möjligheter en prioriterad fråga. Alla ska oavsett sexuell läggning, könsidentitet eller könsuttryck ha lika rättigheter och möjligheter. Därför är det också viktigt att öka kunskapen och kompetensen inom området hos offentligt anställda, säger jämställdhets- och biträdande arbetsmarknadsminister Paulina Brandberg.

- Att kunna förverkliga sina möjligheter är en förutsättning för psykiskt välbefinnande. Uppdraget att öka kunskapen om lika rättigheter och möjligheter för hbtqi-personer är en viktig insats, säger socialminister Jakob Forssmed.

- Hbtqi-personers rättigheter måste beaktas i alla myndigheters arbete. Forum för levande historia har en naturlig stödjande roll, och med sin långa erfarenhet av att ta fram kunskapsstöd är myndigheten väl lämpad för uppdraget, säger kulturminister Parisa Liljestrand.

Forum för levande historia ska slutredovisa uppdraget senast den 1 mars 2027.
