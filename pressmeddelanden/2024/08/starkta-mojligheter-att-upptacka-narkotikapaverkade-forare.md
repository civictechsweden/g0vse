# Stärkta möjligheter att upptäcka narkotikapåverkade förare

Tillgången till narkotika i samhället har ökat över tid och stora mängder narkotika förs in i Sverige från andra länder. Narkotika är en huvudsaklig inkomstkälla för den organiserade brottsligheten, innebär kostnader för samhället och medför stora skadeverkningar för liv och hälsa. Narkotikapåverkade förare i trafiken utgör en stor fara både för sig själva och för andra.

Regeringen föreslår därför i en lagrådsremiss att möjligheterna att göra ögonundersökningar för att upptäcka påverkade förare i trafiken ska stärkas. Förslaget innebär att en sådan undersökning ska få genomföras rutinmässigt, det vill säga även om det inte finns en misstanke om brott. En motsvarande möjlighet att rutinmässigt göra alkoholutandningsprov på förare i trafiken har funnits sedan länge. Dagens förslag innebär ett steg mot en mer enhetlig reglering av kontrollmöjligheterna för nykterheten i trafiken.

Regleringen föreslås införas i en särskild tidsbegränsad lag för att möjliggöra utvärdering. Lagen föreslås träda i kraft den 1 mars 2025 och gälla till och med utgången av februari 2030\.
