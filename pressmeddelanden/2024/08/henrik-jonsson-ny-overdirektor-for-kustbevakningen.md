# Henrik Jonsson ny överdirektör för Kustbevakningen

Kustbevakningen är en fundamental del av samhällets krisberedskap i den maritima miljön och har en central roll i det svenska totalförsvaret.

– Jag är glad över att kunna tillkännage att regeringen i dag har utsett Henrik Jonsson till ny överdirektör vid Kustbevakningen. Rekryteringen av Henrik Jonsson stärker Kustbevakningens inriktning om att bli en tyngre aktör inom totalförsvaret. Hans långa erfarenhet i Kustbevakningen och från Marinen stärker förutsättningarna för totalförsvarssamverkan i den maritima miljön, säger ministern för civilt försvar Carl-Oskar Bohlin.

## Om Henrik Jonsson

Henrik Jonsson har en gedigen erfarenhet från olika chefsbefattningar inom marina beredskapsmyndigheter och kommer senast från en tjänst som rederichef och teknisk direktör på Kustbevakningen. Jonsson har i olika roller ansvarat för samverkan mellan marina myndigheter och har bland annat arbetat som tillförordnad chef vid IT-avdelningen på Kustbevakningen och som teknisk officer och chef för Teknikkontor fartyg på Marinbasen i Karlskrona.
