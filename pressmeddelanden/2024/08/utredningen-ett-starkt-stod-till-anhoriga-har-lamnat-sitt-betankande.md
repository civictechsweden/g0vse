# Utredningen Ett stärkt stöd till anhöriga har lämnat sitt betänkande

– För Sveriges 1,3 miljoner anhöriga som ger vård och omsorg till en närstående kan det vara en positiv och berikande erfarenhet, men det kan också innebära påfrestningar, oro, sorg och stress. I dag finns flera brister i stödet som erbjuds till anhöriga. Anhörigas situation är en folkhälsofråga, var fjärde anhörig blir själv sjuk, och det är därför viktigt att de får stöd för att inte själva drabbas av sjukdom på grund av för stora påfrestningar. Det är ofta kvinnor som står för omfattande anhörigomsorg. Jag är därför glad att i dag kunna ta emot utredningens betänkande som innehåller flertalet förslag för att stärka stödet till anhöriga. Förslagen kommer nu i sedvanlig ordning att beredas i Regeringskansliet, säger äldre\- och socialförsäkringsminister Anna Tenje.

Utredningen Ett stärkt stöd till anhöriga tillsattes av regeringen i juni 2023\. Syftet med utredningen var att förbättra, stärka och vidareutveckla stöd till anhöriga, såväl vuxna som barn. Utredaren Gunilla Malmborg har haft i uppdrag att analysera och lämna effektiva förslag som säkerställer ett ändamålsenligt och individanpassat stöd till anhöriga till personer som är långvarigt sjuka, till anhöriga till personer som är kortvarigt allvarligt sjuka och till anhöriga som är barn.

I betänkandet presenteras en rad förslag. Bland annat föreslås att

* en ny bestämmelse införs i socialtjänstlagen som ger socialnämnden en skyldighet erbjuda en anhörigkontakt till anhöriga med ett särskilt behov av stöd och som vårdar eller stödjer en närstående som är långvarigt sjuk, äldre eller som har en funktionsnedsättning,
* socialtjänstlagens nuvarande bestämmelse om stöd till anhöriga i 5 kap. 10 § SoL förtydligas så att det framgår att anhöriga även ska erbjudas information och vägledning, utöver annat stöd,
* i en ny bestämmelse i socialtjänstlagen förtydligas att socialnämnden ansvarar för att ett barn, som är anhörig, får det stöd och den hjälp som barnet behöver,
* 5 kap. 7 § hälso\- och sjukvårdslagen förtydligas så att det framgår att vårdgivare ska vara skyldiga att erbjuda barn som är anhöriga information, råd och stöd. Skyldigheten utvidgas till att även omfatta syskon,
* befintliga stödlinjer som riktar sig till anhöriga får ett ökat ekonomiskt stöd,
* en nationell informationsportal för anhöriga bör inrättas.

Vidare lämnas även förslag för att öka kunskaperna om hur barn som är anhöriga kan uppmärksammas inom ramen för socialtjänstens ärendehandläggning och i hälso\- och sjukvårdens verksamheter. Utredningen lämnar också förslag på hur personal i skolan kan få ökade kunskaper om barn som anhöriga.

Utredningen föreslår att samtliga lagförslag ska träda i kraft den 1 januari 2026\.
