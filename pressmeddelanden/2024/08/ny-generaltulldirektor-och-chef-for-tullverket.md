# Ny generaltulldirektör och chef för Tullverket

Tullverket är en central aktör för att strypa den kriminella ekonomin och bekämpa den organiserade brottsligheten, bland annat genom beslagtagande av narkotika och vapen. Tullverket har också ett viktigt fiskalt uppdrag som möjliggör en effektiv handel med rätt tullar, skatter och avgifter.

Regeringen har en ambitiös reformagenda för Tullverket och har genomfört flera åtgärder för att stärka Tullverkets arbete. Tullverket har fått mer resurser och nya verktyg vilket bland annat har resulterat i en kraftig ökning av narkotikabeslag 2023 och fortsatt höga nivåer 2024. Framöver kommer ny lagstiftning träda i kraft under året som ytterligare stärker myndighetens möjligheter att förebygga och motverka brott. Tullverkets fiskala uppdrag behöver också utvecklas vidare för att möjliggöra en effektiv handel med rätt tullar, skatter och avgifter samt en hög grad av service för företagen, samtidigt som sanktionerna mot Ryssland upprätthålls.

Regeringen har idag utsett Johan Norrman till ny generaltulldirektör och chef för Tullverket. Johan tillträder med ett förändringsmandat med fokus att leda och utveckla Tullverket i en utmanande tid. Johan Norrman är i dag överdirektör vid Tullverket, men har under det senaste halvåret vikarierat som generaltulldirektör, och har under den tiden visat att han är rätt person att leda myndighetens arbete. Johan Norrman har dessutom sedan tidigare en lång och gedigen erfarenhet av brottsbekämpande arbete inom bland annat Polismyndigheten och Kustbevakningen, vilket gör honom mycket väl lämpad för uppdraget som generaltulldirektör.

– Med Johan Norrmans gedigna erfarenhet känner jag mig trygg i att Tullverket utvecklas i rätt riktning med stort fokus både på den brottsbekämpande verksamheten och på myndighetens arbete med att ta in tullar och avgifter. Johan har mitt fulla förtroende att genomföra nödvändiga förändringar för att utveckla myndigheten, säger finansminister Elisabeth Svantesson.

Förordnandet som generaltulldirektör gäller från och med i dag och sex år framåt.
