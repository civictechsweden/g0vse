# Utredningen som ska föreslå ändringar i artskyddet har tillsatts

Regeringen anser att dagens utformning och tillämpning av artskyddsreglerna i vissa fall medför orimliga konsekvenser för bland annat skogsbruket. Som exempel kan nämnas att i nuläget är processen för att markägare ska få ersättning, när pågående markanvändning avsevärt försvåras, både oförutsägbar och alltför tidskrävande. Regeringen lämnade information om utredningen i ett pressmeddelande den 7 juni i år.

– Artskyddet behöver bli mer ändamålsenligt, så att enskildas rådighet över sin egendom skyddas på ett bättre sätt och att de blir skäligt kompenserade. Nu tar vi itu med dagens orättvisa system och jag ser fram emot att Sveriges skogsägare känner sig trygga framöver samtidigt som vi värnar de arter som behöver skydd, säger Romina Pourmokhtari.

Bokstavsutredningen kommer att biträda Regeringskansliet och arbeta inom Klimat- och näringslivsdepartementet. Uppdraget ska redovisas internt senast den 31 december 2024. Bokstavsutredningens förslag kommer att utgöra ett komplement till Artskyddsutredningens betänkande, Skydd av arter – vårt gemensamma arv (SOU 2021:51), som fortsatt bereds inom Regeringskansliet.
