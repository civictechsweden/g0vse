# Regeringen vill säkerställa effektiv utvärdering av nya medicinska metoder i Sverige och EU

\- Vi vill säker­ställa att svenska förhållanden och perspektiv får genomslag internationellt, och att de underlag som tas fram på EU\-nivå blir användbara i Sverige, säger sjukvårdsminister Acko Ankarberg Johansson.

Beslutet tas utifrån att en EU\-förordning, HTA\-förordningen, ska börja tillämpas den 12 januari 2025\. HTA står för Health Technology Assessment, och är en tvärvetenskaplig process med vilken man utvärderar medicinsk teknik. Processen sammanfattar medicinska, sociala, ekonomiska och etiska aspekter av metoderna. I Sverige används HTA främst som beslutsunderlag när det gäller till exempel subvention av läkemedel och prioritering av behandlingsmetoder i hälso\- och sjukvården.

HTA\-förordningen innebär att exempelvis kliniska granskningar, vetenskaplig rådgivning och identifiering av ny medicinsk teknik kan bedrivas gemensamt på EU\-nivå. För att Sveriges del i detta ska bli så bra som möjligt behövs en samverkansarena för de myndig­heter som verkar inom området. Regeringen ger därför nu Läkemedelsverket, Statens beredning för medicinsk och social utvärdering och Tandvårds\- och läkemedelsförmånsverket i uppdrag att skapa en sådan.

För uppdraget avsätts 2 miljoner kronor till respektive myndighet, totalt 6 miljoner kronor för 2024\. Myndigheterna ska senast den 13 december 2024 lämna en skriftlig redovisning av uppdraget till Socialdepartementet.
