# Smer får en uppdaterad och stärkt roll

– Det är snart 40 år sedan Smer inrättades. Det här ändringsbeslutet bygger på en analys av Smer som Statskontoret har gjort och de förändringar som skett under åren, säger sjukvårdsminister Acko Ankarberg Johansson.

Efter ett tillkännagivande från riksdagen beslutade regeringen 1985 att inrätta ett råd för medicinsk\-etiska frågor som fick namnet Statens medicinsk\-etiska råd (Smer). Rådet fungerar som en myndighet och finansieras genom kommittébudgeten.

Regeringen har nu sett behovet av att förtydliga Smer:s uppgifter och uppdatera hänvisningar till gällande regler. Statskontoret har på regeringens uppdrag analyserat Smer. Baserat på denna analys, och de förändringar som skett sedan Smer bildades, har regeringen beslutat att ändra det ursprungliga beslutet.

I det nya beslutet får Smer nya uppgifter som ersätter de gamla från 1985\. Vissa uppgifter har lagts till, medan andra är förtydliganden av de ursprungliga uppgifterna.

Nu framgår det till exempel tydligare i Smer:s uppdragsbeskrivning att de ska fungera som en svensk kontaktpunkt för vissa internationella samarbeten inom medicinsk etik. De ska också, vid behov, genomföra medicinsk\-etiska analyser och hjälpa myndigheter med medicinsk\-etiska frågor när nya regler och föreskrifter tas fram.
