# Åtgärder för att motverka fusk och fel i systemen för rot, rut, grön teknik och personalliggare

Regeringen arbetar på flera fronter för att strypa den kriminella ekonomin. Att motverka att företag används som brottsverktyg är en viktig del i detta.

Frågor om fusk och arbetslivskriminalitet kopplat till skattereduktion för rot- och rutarbete och installation av grön teknik har uppmärksammats i olika sammanhang under senare år. Personalliggare infördes för att motverka svartarbete, och reglerna har nu varit i kraft under lång tid.

Det finns behov av ytterligare åtgärder för att minska skattefusk och arbetslivskriminalitet samt motverka osund konkurrens. Därför har utredningen haft i uppdrag att göra en översyn av systemen för rot, rut, grön teknik och personalliggare.

Utredningen lämnar nu flera förslag. Förslagen avser bland annat vilka uppgifter som ska lämnas av en utförare av rut- eller rotarbete i en begäran om utbetalning, krav på elektroniska personalliggare i samtliga berörda branscher, förbättrade kontrollverktyg för Skatteverket och justerade kontrollavgifter.

Enligt utredningens förslag ska de nya reglerna träda i kraft den 1 juli 2025 respektive den 1 januari 2026. Utredningens förslag kommer nu beredas i Regeringskansliet.
