# Uppdrag till Statskontoret att analysera Livsmedelsverket

– Livsmedelsverkets uppdrag har förändrats och vuxit genom åren, men någon samlad myndighetsanalys har inte genomförts tidigare. Därför behövs nu en analys för att säkerställa att myndigheten har rätt förutsättningar och arbetar effektivt. Analysen ska också fördjupa sig i hur kontakten med olika målgrupper fungerar, säger landsbygdsminister Peter Kullgren.

Statskontoret får i uppdrag att göra en myndighetsanalys i form av en grundanalys och en fördjupningsdel. I grundanalysen ingår dels myndighetens uppgifter, resurser och mål och vilka resultat som myndigheten skapar utifrån detta, dels hur interna och externa faktorer påverkar myndighetens resultat och vilka utvecklings- och framtidsfrågor som kommer att vara särskilt viktiga för att myndigheten ska kunna utföra sitt uppdrag framöver. Som komplement till grundanalysen kommer en fördjupad analys att göras av hur myndighetens kontaktytor och dialog med olika målgrupper fungerar, hur gränsdragningen i förhållande till andra myndigheter med närliggande uppgifter är utformad och fungerar samt utmaningar med blandade finansieringsformer.

Uppdraget ska delredovisas senast den 31 maj 2025 och slutredovisas senast den 1 oktober 2025.
