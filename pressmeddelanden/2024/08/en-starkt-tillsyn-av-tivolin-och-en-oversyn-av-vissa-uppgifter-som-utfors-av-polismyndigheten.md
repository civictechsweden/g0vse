# En stärkt tillsyn av tivolin och en översyn av vissa uppgifter som utförs av Polismyndigheten

### Stärkt tillsyn av tivolin

Den allvarligaste olyckan inträffade sommaren 2023, på nöjesparken Gröna Lund i Stockholm, då en person avled och flera skadades. Statens haverikommission konstaterade i sin rapport om olyckan bland annat att den offentliga tillsynen över tivolianordningar är otillräcklig.

I ljuset av de senaste årens händelser och slutsatserna i Statens haverikommissions rapport, är det angeläget att det görs en översyn av tillsynen av tivolin för att utreda hur säkerheten kan stärkas. Regeringen har därför beslutat att ge en särskild utredare i uppdrag att bland annat överväga åtgärder för en stärkt tillsyn av tivolin samt ta ställning till vem som ska ha ansvaret för tillsynen.

– De senaste årens olyckor på svenska tivolin är en tragedi. Det är angeläget att tillsynen av tivolin stärks. Regeringen tar nu nödvändiga steg framåt för att öka tryggheten för alla besökare, säger justitieminister Gunnar Strömmer.

Uppdraget att se över tillsynen av tivoliverksamheter ska redovisas senast den 7 april 2025\.

### En översyn av vissa uppgifter som utförs av Polismyndigheten

Den särskilda utredaren får även i uppdrag att ta ställning till i vilken utsträckning vissa av Polismyndighetens uppgifter kan överföras till en annan instans och i så fall till vilken. Med färre sidouppgifter att ta hänsyn till ökar förutsättningarna att fokusera på och arbeta mer effektivt med kärnuppgifterna.

– Polismyndigheten står frontlinjen i kampen mot den organiserade brottsligheten. Med tanke på samhällsutvecklingen är det viktigare än någonsin att Polismyndigheten kan rikta sina resurser mot sitt kärnuppdrag. Det är enligt regeringen därför av stor vikt att polisen inte ska ta ansvar för uppgifter som kan utföras lika bra eller bättre och mer effektivt av någon annan, säger justitieministern.

En utgångspunkt är att Polismyndigheten inte ska ägna sig åt arbetsuppgifter som saknar eller har låg polisiär relevans. Arbetsuppgifter där ansvarsflytt kan övervägas är bland annat vissa tillstånd enligt ordningslagen, hantering av parkeringsanmärkningar och ansvaret för stämningsmannadelgivning.

Uppdraget ska slutredovisas senast den 7 oktober 2025\.
