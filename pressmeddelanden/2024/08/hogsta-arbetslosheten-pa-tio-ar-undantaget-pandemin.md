# Högsta arbetslösheten på tio år, undantaget pandemin

Lågkonjunkturen bedöms bottna i år och en återhämtning i konjunkturen väntas framöver. Arbetslösheten är fortsatt hög, särskilt bland utrikes födda. Arbetslösheten bland personer i åldrarna 15–74 år ligger nu på 8,3 %, vilket är oförändrat jämfört med föregående kvartal, men en ökning på årsbasis.

– Fler människor måste komma i arbete. Utanförskap och bidragsberoende behöver mötas med åtgärder inom många olika områden. Alla som befinner sig i utanförskap har ett stort eget ansvar för att göra sig anställningsbara, till exempel genom att lära sig svenska, utbilda sig och skaffa sig kunskap om hur det svenska samhället fungerar. Regeringen har i budgetpropositionen för 2024 satsat ännu mer på yrkesutbildningar för att få ut fler i arbete, säger arbetsmarknads\- och integrationsminister Johan Pehrson.

## Hög efterfrågan på yrkeskunskaper

Många arbetsgivare efterfrågar yrkeskunskaper på gymnasial nivå och har svårt att hitta arbetskraft med rätt kompetens. Det gäller arbetsgivare inom såväl privat som offentlig sektor. Yrkesutbildningar kan därför spela en viktig roll för att minska arbetslösheten och antalet långtidsarbetslösa. Därför behövs fortsatt satsningar på yrkesutbildning för vuxna, både gymnasial yrkesutbildning inom komvux och eftergymnasial utbildning inom yrkeshögskolan i hela landet. För 2024 har regeringen aviserat en satsning som motsvarar ungefär 18 500 nya platser på regionalt yrkesvux och 3 000 platser på yrkeshögskolan.
