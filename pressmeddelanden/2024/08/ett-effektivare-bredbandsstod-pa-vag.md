# Ett effektivare bredbandsstöd på väg

– Nu säkerställer vi en ännu mer effektiv hantering av bredbandsstöd och skapar bättre förutsättningar för människor att bo och verka i hela landet. Skattepengar ska användas effektivt och därför är detta en nödvändig förändring, säger civilminister Erik Slottner.

Enligt den nya modellen kommer stödet att betalas ut i omgångar, årligen, enligt en förutbestämd utbetalningsplan och de som tar emot bredbandsstödet måste redovisa sina kostnader innan sista utbetalningen genomförs. Utbetalningar kan stoppas eller krävas tillbaka om villkoren för stödet inte uppfylls, exempelvis att stödmottagaren inte bygger bredband enligt plan.

Regeringen satsar 3,8 miljarder kronor på nya bredbandsprojekt under 2024–2027\. Målet är att alla, oavsett var i landet man bor, ska ha tillgång till snabbt och pålitligt bredband.

– Bredband är som vilken grundläggande infrastruktur som helst och en god utbyggnad är absolut nödvändigt för att samhället ska fungera. Det avser allt från vår konkurrenskraft, smarta välfärdstjänster och för att det inte ska bli en digital mur mellan glesbygd och tätort, säger civilminister Erik Slottner.

Förordningsändringen träder i kraft den 18 september 2024\.
