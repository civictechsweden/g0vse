# Skolstart – här är de nya lagarna som gäller för skolan

– Skolan ska tillbaka till grunderna. Vi behöver skapa bättre förutsättningar för lärare och se till att fler elever får tillgång till effektiva stödinsatser i rätt tid. Just nu driver regeringen igenom omfattande skolreformer för att helrenovera skolsystemet, och det är glädjande att se att några små delar nu har blivit verklighet, säger skolminister Lotta Edholm.

## Stärkt tillgång till läromedel

Det förtydligas i skollagen att elever ska ha tillgång till de läroböcker, andra läromedel och andra lärverktyg som behövs för en god kunskapsutveckling. Dessutom införs definitioner i skollagen av vad läroböcker, läromedel och lärverktyg är, vilket tidigare saknats. Det införs också ett nytt examensmål i lärarutbildningen som innebär att studenten för att få examen ska visa förmåga att använda och värdera läroböcker, andra läromedel och andra lärverktyg. Syftet med ändringarna är att stärka elevernas tillgång till ändamålsenliga läromedel.

## Elever med mer omfattande behov av särskilt stöd ska få mer likvärdigt stöd

Barn och elever med ett omfattande behov av särskilt stöd som får sin utbildning i en fristående skola har rätt till ett så kallat tilläggsbelopp, en extra summa pengar utöver det grundbelopp som kommunen betalar ut till skolan. Nu förtydligas vilka stödåtgärder som ger rätt till tilläggsbelopp. Det kan bland annat handla om anpassning av lokaler och en helt anpassad lärmiljö som har utformats för särskilt små elevgrupper, hög lärartäthet och specialpedagogisk kompetens.

Syftet är att systemet ska bli mer likvärdigt och rättvist så att barn och elever med exempelvis långvarig skolfrånvaro och elever med omfattande behov av en anpassad lärmiljö ska få det stöd de behöver. Det gäller bland annat elever med funktionsnedsättningar, exempelvis neuropsykiatriska funktionsnedsättningar. Det förtydligade regelverket bedöms också kunna bidra till ökad förutsägbarhet för de många fristående resursskolorna, som är helt inriktade på elever i behov av särskilt stöd.

## Elevens val tas bort

Ämnet elevens val i grundskolan tas bort. Syftet är att frigöra undervisningstid till ämnen som behöver mer undervisningstid. Den tiden omfördelas till framför allt samhälls\- och naturorienterande ämnen, samt till vissa praktisk\-estetiska ämnen. Förändringarna gäller även specialskolan och sameskolan.

Samtliga lag\- och förordningsändringar ovan trädde i kraft den 1 juli 2024\.
