# Pål Jonson undertecknar avsiktsförklaring med Tjeckien om förstärkt försvarssamarbete

Avsiktsförklaringen uttrycker Sveriges och Tjeckiens vilja att utöka det försvarsrelaterade samarbetet på områden såsom Tjeckiens användande av JAS 39 Gripen även efter det att nuvarande Gripen\-avtalet löper ut 2027, erfarenhetsutbyte och gemensam träning vid användande av stridsfordon CV90, samt fortsatt gemensamt stöd till Ukraina.

– Jag är övertygad om att med denna avsiktsförklaring kommer försvarssamarbetet mellan Sverige och Tjeckien att ytterligare förstärkas till båda parters nytta. Jag ser fram emot att utöka våra relationer och ta del av konkreta resultat i sinom tid, säger försvarsminister Pål Jonson.

Vid mötet diskuterades europeisk säkerhetspolitik, det tjeckiska ammunitionsinitiativet, samt fortsatt samarbete kring JAS 39 Gripen och stridsfordon CV90\.
