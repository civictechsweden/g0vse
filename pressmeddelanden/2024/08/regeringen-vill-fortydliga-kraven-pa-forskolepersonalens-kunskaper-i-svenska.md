# Regeringen vill förtydliga kraven på förskolepersonalens kunskaper i svenska

För att få de positiva effekter på barns språkutveckling som förskolan kan ge, behöver verksamheten vara likvärdig och av god kvalitet. Då är personalens kompetens en av de absolut viktigaste faktorerna.

– Tyvärr finns det förskolor där personalens kunskaper i svenska språket brister. Det är ett problem, och särskilt i de områden där många av barnen har ett annat modersmål än svenska. Förskolans roll i att stärka dessa barns kunskaper i det svenska språket kan inte nog betonas, säger skolminister Lotta Edholm.

Regeringen ger nu Skolverket i uppdrag att revidera de allmänna råden för måluppfyllelse i förskolan och förtydliga vilka kunskaper i svenska som personalen i förskolan ska ha. Syftet är att se till att personalen som möter barnen i förskolan har de kunskaper som behövs för att barnen ska stimuleras i sin språkutveckling i svenska och ges goda förutsättningar inför skolstarten.

Skolverkets allmänna råd är rekommendationer om hur huvudmän, rektorer, förskollärare och annan personal i förskolan bör handla för att uppfylla kraven i de bestämmelser som gäller för verksamheten. Råden kan ligga till grund för tillsyn.
