# Insynen och transparensen i fristående skolor ska öka

Skolinformationsutredningen lämnade sitt slutbetänkande i april och lade fram två förslag:

* **Insynslag**. Insynslagen ger möjlighet till insyn i fristående skolors, förskolors och fritidshems verksamhet. I förslaget finns en lista över vilka handlingstyper allmänheten ska ha rätt till insyn i. Det är handlingar om elever, personal, räkenskaper och verksamhet. Möjligheten till insyn omfattar alltså färre handlingar än om man skulle införa offentlighetsprincipen. Förslaget innehåller också handläggningsregler som är utformade för att underlätta hanteringen av handlingar, till exempel att en begäran inte behöver hanteras lika skyndsamt som hos offentliga huvudmän. Detta förslag gäller för alla huvudmän oavsett storlek.
* **Offentlighetsprincipen**. Detta förslag innebär att offentlighetsprincipen införs för fristående skolor, förskolor och fritidshem, med samma regler som för offentliga huvudmän. Detta förslag gäller för alla huvudmän oavsett storlek.

## Regeringskansliet remitterar ytterligare ett alternativ: offentlighetsprincipen med regler som underlättar hanteringen för mindre enskilda huvudmän

Förslaget innebär att offentlighetsprincipen införs i fristående skolor, förskolor och fritidshem, men med lättnadsregler när det gäller hanteringen av handlingar för mindre enskilda huvudmän som bedriver högst två skolor eller förskolor. Större huvudmän föreslås omfattas av lättnadsregler under det första året efter införande av offentlighetsprincipen. Efter det första året omfattas de av offentlighetsprincipen i sin helhet.

Samtliga förslag skickas nu ut på remiss.
