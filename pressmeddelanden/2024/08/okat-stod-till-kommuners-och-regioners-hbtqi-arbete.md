# Ökat stöd till kommuners och regioners hbtqi-arbete

\- Arbetet för att hbtqi\-personer ska kunna leva ett liv där deras rättigheter och identitet fullt ut respekteras måste fortsätta. Nu stärker vi kommuners och regioners arbete med att främja hbtqi\-personers lika rättigheter och möjligheter. Förstärkningen kan bland annat gå till att skapa trygga mötesplatser för unga hbtqi\-personer, som är en utsatt grupp, säger Paulina Brandberg, jämställdhetsminister med samordnande ansvar för hbtqi\-frågor i regeringen.

Socialstyrelsen fördelar årligen statsbidrag till kommuner och regioner för att främja hbtqi\-personers rättigheter och möjligheter i kontakten med kommuner och regioner. Bidragen kan även ges till projekt som syftar till att främja fysiska och digitala mötesplatser för hbtqi\-personer.

Regeringen utökar nu stödet för 2024 med 1 miljon kronor. Genom det extra statsbidraget kan Socialstyrelsen fördela ytterligare medel till de som redan ansökt om och beviljats medel för 2024\.

När statsbidragen fördelas får Socialstyrelsen särskilt ta hänsyn till intresset av geografisk spridning över hela landet, spridning mellan tätort och landsbygd samt insatser som riktar sig till unga respektive äldre personer.
