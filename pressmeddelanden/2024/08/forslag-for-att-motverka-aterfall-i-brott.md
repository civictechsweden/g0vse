# Förslag för att motverka återfall i brott

Trygghetsberedningen – en parlamentariskt sammansatt kommitté – tillsattes i mars 2020 och består av representanter från samtliga riksdagspartier. Sedan april 2023 har Trygghetsberedningen haft i uppdrag att analysera samhällets återfallsförebyggande insatser och föreslå åtgärder för att minska andelen återfall i brott. Onsdag den 28 augusti överlämnades förslagen till regeringen i form av ett betänkande.

– I regeringens arbete med att återupprätta tryggheten i Sverige går det brottsförebyggande och brottsbekämpande arbetet hand i hand. I dag återfaller ungefär 40 procent av de som har dömts för brott i ny brottslighet. Återfallen innebär stora integritets\- och trygghetsförluster för enskilda brottsoffer, men leder också till stora samhällsekonomiska skador. Det finns därför mycket att vinna på att motverka återfall i brott. Trygghetsberedningens förslag kommer nu att skickas på remiss, och jag ser fram emot att ta del av remissinstansernas synpunkter, säger justitieminister Gunnar Strömmer.

### Trygghetsberedningens förslag

För att förbättra samordningen av insatser för det återfallsförebyggande arbetet föreslår kommittén att Kriminalvården bland annat ska

* bedriva hälso\- och sjukvård som minskar risken för återfall i brott för intagna i anstalt,
* kalla till samordnad planering med socialtjänsten för unga kriminalvårdsklienter upp till 21 år, och
* växla upp arbetet i den så kallade inslussningsmodellen som syftar till en tidig frigivningsplanering i samverkan med andra samhällsaktörer.

Kommittén föreslår även åtgärder för att öka hållbara påföljdsalternativ till fängelse som minskar risken för återfall i brott. Bland annat föreslås att verkställighet utanför anstalt genom inten­sivövervakning med elektronisk kontroll ska vara möjligt vid strafftider upp till ett år och sex månader. Ett beslut om att någon ska få avtjäna sitt straff med fotboja ska föregås av en lämplighetsbedömning, där bland annat återfallsrisken och brottsofferperspektivet ska beaktas.

Kommittén föreslår också att så kallad kontraktsvård (skyddstillsyn med särskild behandlingsplan) ska bekostas av Kriminalvården under hela den behandlingstid som motsvarar ett alternativt fängelsestraff.

Lagförslagen föreslås träda i kraft den 1 juli 2025\. Förslag om ändring i förordningen med instruktion för Kriminalvården föreslås införas den 1 juli 2026\.
