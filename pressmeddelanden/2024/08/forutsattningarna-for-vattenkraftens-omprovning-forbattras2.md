# Förutsättningarna för vattenkraftens omprövning förbättras

– Omprövningsarbetet kommer att pågå länge, och ha långvarig betydelse för både miljön och vattenkraften. Miljöanpassningen kommer att öka livskraften i svenska sjöar och vattendrag. Det är viktigt att vi får ett rättvist och tillämpbart regelverk, som ger bättre förutsättningar för samarbete mellan vattenkraftverksägare och myndigheter, säger klimat- och miljöminister Romina Pourmokhtari.

– Vattenkraften är ryggraden i svensk elförsörjning, Sverige behöver all fossilfri och planerbar elproduktion för att klara våra högt ställda klimatmål och vår höga välfärd. Vattenkraften ska ha bästa möjliga förutsättningar att leverera el där den behövs, när den behövs, säger energi- och näringsminister Ebba Busch.

– Den juridiska processen för omprövning av vattenkraft hade i det gamla systemet blivit ett administrativt monster som riskerar att orsaka betydande förluster i det svenska elsystemet. Det är positivt att vi nu skapar förutsättningar för rimliga avvägningar mellan miljöhänsyn och tillgång till vattenkraftsel, säger Martin Kinnunen, miljöpolitisk talesperson för Sverigedemokraterna.

– Vattenkraften har fått leva med en svår och otrygg rättssituation på grund av illa implementerade EU-direktiv med oacceptabla konsekvenser för både enskilda människor och verksamheter. Detta är ett viktigt steg för att åtgärda situationen och rädda så mycket vattenkraft som möjligt för energiförsörjningens, landsbygdens och äganderättens skull, säger Mats Green, Moderaternas näringspolitiska talesperson.

Den 23 maj 2024 tog regeringen beslut om att flytta fram tidpunkten för när en ansökan om omprövning för moderna miljövillkor senast ska ha getts in till den 1 juli 2025. Syftet var att medge tillräckligt med tid för regeringen att slutföra arbetet med att ta fram de författningsändringar och andra åtgärder som ska förbättra omprövningsprocessen och förse vattenkraften med moderna miljövillkor på ett ordnat och rättssäkert sätt. Omprövningen, syftar till att ge vattenkraften moderna miljövillkor som tillgodoser kraven enligt EU:s ramdirektiv för vatten. De sista omprövningarna enligt den nationella planen för moderna miljövillkor förväntas kunna slutföras i början av 2040-talet.

Nu remitterar Regeringskansliet författningsförslag som bidrar till att säkerställa att omprövningarnas påverkan på vattenkraften blir acceptabel ur ett elsystemperspektiv. Förslagen är av betydelse för avvägningen mellan, å ena sidan, behovet av åtgärder som förbättrar vattenmiljön och, å andra sidan, behovet av en nationell effektiv tillgång till vattenkraftsel när moderna miljövillkor för vattenkraftverk och dammar fastställs.

Ändringarna görs också för att säkerställa att berörda verksamheter prövas mot rätt kravnivå genom att fullt ut nyttja det utrymme som EU-rätten medger.

Med de föreslagna ändringarna säkras en fortsatt effektiv nationell tillgång till vattenkraftsel. Som ett led i detta föreslås bland annat ändringar som underlättar bedömningen av om ett vatten kan förklaras som kraftigt modifierat och som tydliggör de krav på vattnets kvalitet som då gäller. Ändringarna säkerställer också att Affärsverket svenska kraftnät och Statens energimyndighet aktivt bidrar i arbetet med klassificering och normsättning.

Regeringens möjligheter att meddela föreskrifter om undantag från förbuden mot att försämra vattenmiljön och att äventyra möjligheten att uppnå rätt kravnivå utvidgas till att omfatta omprövning och meddelande av nya tillstånd. Mark- och miljödomstolen får också rätt att vid en omprövning för moderna miljövillkor av verksamheter som har ett väsentligt allmänintresse besluta om mindre stränga villkor och bestämmelser än vad som skulle krävas för att uppnå den kravnivå som följer av art- och habitatdirektivet.

Remisstiden går ut den 22 november. Huvuddelen av författningsändringarna föreslås träda i kraft den 1 januari 2025. De föreslagna lagändringarna och de förordningsändringar som följer av dessa, föreslås träda i kraft den 1 juli 2025.
