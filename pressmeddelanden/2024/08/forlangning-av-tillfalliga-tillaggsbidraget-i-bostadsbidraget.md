# Förlängning av tillfälliga tilläggsbidraget i bostadsbidraget

Tilläggsbidraget föreslås förlängas under tiden januari till och med juni 2025, på en nivå om 25 procent av det preliminära bostadsbidraget. Det innebär att tilläggsbidraget kommer att trappas ned och lämnas på samma nivå som gällde under delar av 2020 och 2021 samt under perioden 1 juli 2022–30 juni 2023.

Ett tillfälligt tilläggsbidrag lämnas till barnfamiljer med bostadsbidrag till och med december 2024. Sedan 1 juli 2023 lämnas det med 40 procent av det preliminära bostadsbidraget. Tilläggsbidraget beräknas nå i snitt 100 000 barnfamiljer under 2025. Den totala kostnaden för förlängningen beräknas till 412 miljoner kronor.

– Inflationsbekämpningen har haft effekt och kampen mot den höga inflationen är nu vunnen. Inflationen beräknas vara på en fortsatt låg nivå. Vi ser även ekonomisk ljusning framöver och återhämtningen förväntas fortsätta under 2025. Tilläggsbidraget är ett stöd av extraordinär karaktär som lämnas under en begränsad tidsperiod. Denna period har blivit längre än vad som gått att förutse, först under pandemin som sedan följdes av en period med hög inflation. I takt med att den ekonomiska utvecklingen vänder och framtiden ser ljusare ut, minskar också behovet av det tillfälliga tilläggsbidraget. Vi gör nu en välavvägd förlängning för att fortsätta stödja ekonomiskt utsatta hushåll, samtidigt som vi trappar ned bidraget från 40 till 25 procent av bostadsbidraget, säger äldre- och socialförsäkringsminister Anna Tenje (M).

– Tilläggsbidraget i bostadsbidraget är en viktig åtgärd för att stödja hushållen i en tid av ökade levnadsomkostnader. Detta tillfälliga stöd syftar till att kompensera för de utmaningar som den ekonomiska utvecklingen medför, Sverigedemokraterna och regeringen säkerställer att alla har möjlighet till en trygg och stabil boendesituation, säger ekonomiskpolitisktalespersonen Oscar Sjöstedt (SD).

– Svenska hushåll och barnfamiljer har pressats hårt senaste åren. Detta gäller särskilt barnfamiljer med små ekonomiska marginaler. För cirka 100 000 barnfamiljer i Sverige blir tilläggsbidraget i bostadsbidraget ett mycket viktigt stöd, säger infrastruktur- och bostadsminister Andreas Carlson (KD).

– Även om inflationen äntligen ligger på en lägre nivå, är många barnfamiljer i ett tufft ekonomiskt läge. Förlängningen av tilläggsbidraget är mycket viktigt för att underlätta för dessa barnfamiljer, säger Mauricio Rojas (L), ledamot i socialförsäkringsutskottet.

Nu remitteras ett förslag till förlängning av det tillfälliga tilläggsbidraget till barnfamiljer under tiden januari till och med juni 2025, som regeringen har för avsikt att lämna till riksdagen i budgetpropositionen för 2025.

Förslaget bygger på en överenskommelse mellan regeringen och Sverigedemokraterna.
