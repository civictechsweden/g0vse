# Regeringen vill undersöka användningen av skärmar i skolan

– Mobiltelefoner kan ha en negativ påverkan på elevernas kunskapsutveckling. Många elever och lärare beskriver också att push\-notiser distraherar eleverna och att det finns en risk för att eleverna gör annat på sina digitala enheter än att delta i undervisningen, säger skolminister Lotta Edholm.

Regeringen ger nu Skolverket i uppdrag att undersöka hur digitala enheter, till exempel mobiltelefoner, används i skolan och fritidshemmet. Skolverket ska följa upp hur bestämmelsen i skollagen om användning av mobiltelefoner och annan elektronisk kommunikationsutrustning vid undervisning tillämpas samt hur digitala enheter används under övrig tid i skolan, till exempel på raster, och i fritidshemmet. I uppdraget ingår att undersöka vilka likheter och skillnader som finns mellan flickors och pojkars användning. I uppdraget ingår även att göra en analys av elevers utsatthet för digitala dimensioner av våld, det vill säga kränkningar, våld och hot om våld, inklusive hedersrelaterat våld och förtryck samt rasism och intolerans via digitala enheter.

Uppdraget är en del av regeringens åtgärdsprogram för att förebygga och bekämpa mäns våld mot kvinnor, våld i nära relationer och hedersrelaterat våld och förtryck samt prostitution och människohandel 2024–2026\.
