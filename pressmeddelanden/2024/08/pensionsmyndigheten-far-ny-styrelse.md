# Pensionsmyndigheten får ny styrelse

Den 1 juli 2024 förordnade regeringen justitierådet Anders Perklev att vara ordförande i Pensionsmyndighetens styrelse.

Följande personer kommer att ingå i Pensionsmyndighetens nya styrelse:

* Justitierådet Anders Perklev – ordförande
* Kontorschefen Carl\-Magnus Fahlcrantz – ledamot
* F.d. verkställande direktören Eva Gottfridsdotter\-Nilsson – ledamot
* Avdelningschefen Elisabeth Hopkins – ledamot
* F.d. generaldirektören Therese Mattsson – ledamot
* Professorn Ingmar Skoog – ledamot

– Pensionsmyndigheten får en ny styrelse vars samlade erfarenheter och djupa kunskaper inom bland annat statsförvaltning, it, kapitalförvaltning, säkerhetsfrågor och forskning inom åldrande behövs för myndighetens uppdrag och verksamhet. Pensionsmyndigheten har många viktiga uppdrag, bland annat att ge pensionssparare och pensionärer större möjligheter att förstå och planera pensionen utifrån sin situation och önskemål. Regeringen har även gett myndigheten i uppdrag att stärka arbetet med kontroller och ökat möjligheten att utbyta information med berörda myndigheter för att förhindra och upptäcka bidragsbrott, säger äldre\- och socialförsäkringsminister Anna Tenje.

Pensionsmyndighetens styrelse ska enligt myndighetens instruktion bestå av högst nio ledamöter varav myndighetschefen är en av dessa. Den nya styrelsen kommer att bestå av totalt sju ledamöter med generaldirektören Anna Pettersson Westerberg inräknad.
