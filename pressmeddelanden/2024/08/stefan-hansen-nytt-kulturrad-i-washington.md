# Stefan Hansen nytt kulturråd i Washington

Stefan Hansen har en bred yrkesbakgrund inom kultursektorn, inte minst inom scenkonstområdet. Närmast kommer han från tjänsten som VD för Unga Klara, nationell scen för barn och unga. Tidigare har han bland annat varit projektledare på Göteborgsoperan, verksamhetsledare på Teater Sagohuset samt ordförande i referensgruppen för den fria scenkonsten på Statens kulturråd. 2017 var han verksam vid ambassaden i Washington under ett år.

Stefan Hansens förordnande löper från 1 december 2024 till 30 november 2027\.

## Sveriges utsända kulturråd

Kulturdepartementet är huvudman för de utsända kulturråden som finns vid Sveriges ambassader i Berlin, London och Washington. Kulturråd finns även i Paris, med Svenska institutet som huvudman, samt vid Sveriges ständiga representation vid Europeiska unionen i Bryssel.

Kulturråden ska stimulera internationella samarbeten och ömsesidiga utbyten mellan kultursektorn i Sverige och i stationeringsländerna, och genom det främja svenskt kulturliv och svenska kulturella och kreativa branscher i utlandet.
