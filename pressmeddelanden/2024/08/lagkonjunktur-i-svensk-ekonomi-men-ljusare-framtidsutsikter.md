# Lågkonjunktur i svensk ekonomi, men ljusare framtidsutsikter

– Vi ser att inflationen har fortsatt att minska och är nu något under inflationsmålet. Vi befinner oss mitt i en lågkonjunktur, men vi ser en ljusning nu när slaget mot inflationen är vunnet, säger finansminister Elisabeth Svantesson.

Svensk tillväxt har stagnerat de senaste två åren och BNP minskade det andra kvartalet 2024, men återhämtningen väntas inledas mot slutet av 2024. Konjunkturläget förbättras 2025 och 2026 då BNP-tillväxten väntas tillta ytterligare, drivet av hushållens konsumtion och ökad investeringstakt, framför allt i bostäder.

– Vi befinner oss i en brytningspunkt nu när inflationen tryckts ned, räntor börjar sänkas och reallönerna stiger. Det innebär lättnader både för hushållen och företagen. I takt med detta väntas hushållens konsumtion öka i snabbare takt. Vi ser att bostadsmarknaden också visar vissa tecken på återhämtning, men det kommer ta tid innan det tar fart, säger finansminister Elisabeth Svantesson.

Utvecklingen på den svenska arbetsmarknaden har varit dämpad. Arbetslösheten har stigit det senaste året och efterfrågan på arbetskraft väntas vara låg under hela 2024. En återhämtning på arbetsmarknaden väntas inledas runt årsskiftet.

Den sammantagna konjunkturbilden från föregående prognos i juni 2024 står sig i stora drag. Svensk ekonomi befinner sig i en lågkonjunktur men tillväxten väntas tillta framöver.

Prognosen är osäker då det finns flera faktorer som kan påverka utvecklingen, däribland turbulens på de finansiella marknaderna och den ekonomiska och geopolitiska utvecklingen i omvärlden.

– Svensk ekonomi står inför en återhämtning. Fokus nu ligger på åtgärder för att bygga Sverige starkare och rikare med investeringar för framtiden. Reformerna i budgeten kommer att uppgå till omkring 60 miljarder kronor, säger finansminister Elisabeth Svantesson.
