# Sverige stödjer återuppbyggnaden av barnsjukhuset i Kiev

– Ännu en gräns passerades när Ryssland attackerade ett barnsjukhus i Kiev. Jag är stolt över att vi från Sveriges håll kommer vara med och bidra till sjukhusets uppbyggnad. Det här initiativet är ett fint exempel på hur vi kan samarbeta mellan stat och näringsliv för att tillsammans bidra till Ukrainas motståndskraft, säger bistånds- och utrikeshandelsminister Johan Forssell.

Den 8 juli 2024 attackerade Ryssland Kievs största barnsjukhus "Okhmatdyt". Flera personer dödades och ett antal personer skadades allvarligt i attackerna. Delar av sjukhuset förstördes helt och behovet av uppbyggnad är fortsatt stort.

Beredskapslyftet har hittills samlat in 10 miljoner kronor från privata svenska stiftelser och från det svenska näringslivet. Regeringen kommer att matcha näringslivets stöd med cirka 10 miljoner kronor. Det sammanlagda svenska stödet kommer därmed att uppgå till närmare 20 miljoner kronor. De insamlade medlen kommer att gå till utrustning som ska köpas in under hösten 2024.

Inköpen hanteras av Beredskapslyftet i nära samarbete med Astrid Lindgrens Barnsjukhus vid Karolinska Universitetssjukhuset, som har ett pågående samarbete med barnsjukhuset i Kiev. Bland annat finns ett behov av intensivvårdsplatser som beräknas kosta omkring en miljon kronor per plats, inklusive säng, ventilator och övervakningssystem.

Regeringen har tidigare gått in med ett riktat stöd på fem miljoner kronor, kanaliserat via Unicef, till de drabbade barnen och deras familjer.
