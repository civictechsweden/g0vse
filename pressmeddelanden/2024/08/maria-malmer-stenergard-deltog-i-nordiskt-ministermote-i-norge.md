# Maria Malmer Stenergard deltog i nordiskt ministermöte i Norge

– Det nordiska samarbetet är viktigt och vi har allt att vinna på att samarbeta och finna gemensamma lösningar för de migrationsutmaningar vi står inför, säger migrationsminister Maria Malmer Stenergard.

En fråga som diskuterades under mötet var EU:s viseringspolitik som bland annat innebär ett stort antal ogrundade asylansökningar från personer som rest in från ett viseringsfritt land eller som på annat sätt missbrukar viseringssystemet. Under mötet skickades dessutom ett brev från de nordiska och baltiska länderna till kommissionär Ylva Johansson för att uttrycka oro över att Ungerns beslut att utöka sitt nationella arbetstillståndsystem till att inkludera ryska och belarusiska medborgare kan utgöra ett säkerhetshot mot alla medlemsstater. Brevet är undertecknat av utrikesministrarna och ministrarna med ansvar för migration i respektive land.

Ministrarna kom överens om att inrätta en arbetsgrupp för att koordinera nordiska positioner inför möten i EU, med syfte att få större genomslag för nordiska prioriteringar, särskilt inom EU:s viseringspolitik.

– Med en gemensam nordisk röst får vi större genomslag i EU för nordiska prioriteringar på migrationsområdet, så jag välkomnar att vi hittar nya former för vårt samarbete, säger migrationsministern.

Ministrarna diskuterade även mottagandet av ukrainska flyktingar och behovet av harmoniserade regler och gemensamma lösningar inom Norden och inom EU. Dessutom diskuterade migrationsministrarna det nordiska samarbetet för att stärka den externa gränsen, öka återvändandet och implementera EU:s asyl\-och migrationspakt.

För mer information och intervjuförfrågningar, kontakta pressekreterare.
