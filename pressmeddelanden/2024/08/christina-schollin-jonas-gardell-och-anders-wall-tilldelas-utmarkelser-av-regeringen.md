# Christina Schollin, Jonas Gardell och Anders Wall tilldelas utmärkelser av regeringen

– Det är en stor glädje för mig som kulturminister att meddela att några av regeringens främsta utmärkelser tilldelas två kulturskapare som betytt så mycket för det svenska kulturutbudet, samt Anders Wall som genom sin mångåriga filantropi utgjort ett avgörande stöd för unga talanger inom flera olika fält, säger kulturminister Parisa Liljestrand.

Illis quorum\-medaljen instiftades år 1785 och är den äldsta regeringsmedaljen. Inskriften betyder "Åt dem vars gärningar gör dem förtjänta av det". Medaljen används för att belöna insatser för kulturella, vetenskapliga och andra allmännyttiga ändamål. Medaljen finns i guld och av artonde, tolfte, åttonde och femte storleken. Den delas ut till i genomsnitt åtta personer per år.

**Christina Schollin** (f. 1937\) är en av våra mest folkkära svenska skådespelare. Hon har gjort roller på såväl Dramaten och privatteatrar som på film och i TV\-serier. Under åren har vi kunnat se henne i TV\-programmen Wahlgrens värld, Stjärnorna på slottet och Masked Singer Sverige. Schollin filmdebuterade 1956 i Swing it fröken med Alice Babs och kom in på Dramatens elevskola 1958\. Hon blev under 1960\-talet ett av svensk films mest publikdragande namn, inte minst tillsammans med Jarl Kulle i Änglar finns dom, som också blev en succé utomlands.

**Jonas Gardell** (f. 1963\) är en svensk författare, dramatiker, komiker och artist. Sedan författardebuten 1979 har Gardell skrivit en mängd romaner, tv\- och filmmanus, shower och sångtexter. Hans böcker är översatta till ett tjugotal språk. Bland de mer uppmärksammade romanerna finns En komikers uppväxt (1992\) och romantrilogin Torka aldrig tårar utan handskar som släpptes mellan 2012 och 2013\. Båda romanerna har filmatiserats till TV\-serier som visats på SVT. Gardell har haft en banbrytande roll för att lyfta HBTQI\+\-frågor genom sitt konstnärskap.

**Anders Wall** (f. 1931\) är finansman, entreprenör och mecenat. Vid 33 års ålder blev han börsens yngsta vd. Vid 85 var han den äldste styrelseordföranden. Anders Wall tog studenten från Katedralskolan i Uppsala 1952, reservofficerexamen 1955, bedrev studier vid Handelshögskolan i Stockholm 1954–58\. Anders Walls Stiftelse, grundad 1981, delar årligen ut stipendier och bidrag till unga talanger inom musik, naturvetenskaplig forskning, entreprenörskap, landsbygdsutveckling samt internationella studier. Stiftelsen har sedan starten delat ut runt 85 miljoner kronor i stipendier och bidrag.
