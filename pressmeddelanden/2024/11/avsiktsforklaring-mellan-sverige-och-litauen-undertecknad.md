# Avsiktsförklaring mellan Sverige och Litauen undertecknad

Sverige har goda och nära relationer till Litauen som är en viktig samarbetspartner för Sverige inom ramen för såväl Nato som EU. Båda länderna värnar det goda försvarssamarbetet runt Östersjön och framhåller vikten av att främja ett fortsatt nordisk-baltiskt försvarssamarbete.

Sverige och Litauen har sedan tidigare ett avtal inom försvarsområdet (Memorandum of Understanding) som ingicks 2011. Nu tas ett steg för att fördjupa och utveckla det försvarspolitiska samarbetet med Litauen genom denna avsiktsförklaring (Letter of Intent).

– Det här är ett steg för Sverige och Litauen att utveckla samarbetet ytterligare. Nu när både Sverige och Litauen är Natomedlemmar finns ökade möjligheter till samarbete. Inte minst gäller det samarbete kring säkerheten i Östersjöregionen, säger försvarsminister Pål Jonson.

Litauen har visat intresse för att anskaffa CV90. Dialog pågår nu mellan Försvarets materielverk och deras litauiska motpart rörande en samanskaffning av CV90 tillsammans med Sverige och potentiellt ytterligare partners.

– Det litauiska intresset för CV90 är positivt och kommer med möjligheter till samanskaffning med Sverige och potentiellt ytterligare partners. En sådan samanskaffning ger skalfördelar för de aktuella länderna och stärker produktionskapaciteten hos industrin. Detta är positivt för försörjningssäkerheten på stridsfordonsområdet för alla användare av systemet, säger försvarsminister Pål Jonson.
