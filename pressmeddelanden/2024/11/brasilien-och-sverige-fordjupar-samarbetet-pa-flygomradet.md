# Brasilien och Sverige fördjupar samarbetet på flygområdet

Sverige och Brasilien har redan ett strategiskt partnerskap kring försvarsmateriel. Den nya avsiktsförklaringen, på engelska Letter of Intent (LOI), slår fast att länderna vill utöka samarbetet på flygområdet.

Brasilien tecknade 2014 kontrakt med svenska Saab om att köpa 36 stycken Jas 39 Gripen-plan. Hittills har åtta plan levererats till Brasilien. Saab och den brasilianska flygplanstillverkaren Embraer har också startat en gemensam tillverkning av Jas 39 Gripen-plan på plats i Brasilien. Nu uppger Brasilien att de planerar att utöka kontraktet på Jas 39 Gripen-plan med 25 procent.

Samtidigt är Sverige intresserat av att köpa transportplan från Brasilien, av typen Embraer C-390. I och med dagens avsiktsförklaring är regeringen redo att uppdra åt Försvarets materielverk (FMV) och Försvarsmakten att påbörja förhandlingar i syfte att köpa C-390-flygplan.

Avsiktsförklaringen som undertecknades i dag slår fast vad länderna önskar att göra. Den skrevs under i samband med ett möte mellan Jonson och Múcio i staden Natal i Brasilien.

Under sin resa till Brasilien har Jonson också besökt den stora flygvapenövningen Cruzex 2024 som just nu äger rum där. I övningen deltar Brasilien bland annat med de Jas 39 Gripen-plan som landet redan förfogar över.

– Samarbetet på flygområdet är viktigt för både Sverige och Brasilien. Den nya avsiktsförklaringen gör att vi kan fördjupa samarbetet ytterligare, säger Pål Jonson.
