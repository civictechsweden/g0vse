# Grönt ljus för vindkraftsparken Poseidon i Västerhavet

Poseidon är ett unikt projekt eftersom det kan komma att bli den första vindkraftsparken i Sverige som byggs med flytande vindkraftverk. Det öppnar upp för att utveckla ytterligare havsvindparker på större havsdjup än vad som tidigare har varit möjligt. De flytande vindkraftverken har också mindre påverkan på omgivningen och naturen än bottenfasta anläggningar.

– För att skapa förutsättningar för en ökad fossilfri elproduktion ger regeringen idag tillstånd till den havsbaserade vindkraftparken Poseidon i södra Skagerrak utanför Stenungssund. Poseidon kommer att kunna leverera upp till 5,5 TWh per år inom elprisområde 3, vilket jag vet är mycket efterlängtat av näringslivet i västra Sverige, säger klimat- och miljöminister Romina Pourmokhtari.

Beslutet är förenat med särskilda villkor för att tillräcklig hänsyn ska tas till flera viktiga samhällsaspekter; bland annat krav på hindermarkering, restriktioner för att ta hänsyn till marina däggdjur, bottensamhällen, fladdermöss och fåglar. Projektet måste också ta hänsyn till yrkesfiske, beredskaps- och räddningsplan samt åtgärder för säkerhet, återvinning och avveckling av parken.

Regeringsbeslutet är dessutom förenat med krav på samverkan och samråd med framför allt Sjöfartsverket, Transportstyrelsen, Försvarsmakten och organisationer för yrkesfiske. Vid den slutliga utformningen ska samråd ske med Försvarsmakten.

Innan uppförandet krävs ytterligare beslut, däribland tillstånd att lägga ut undervattenskablar inom parken samt tillstånd att förbinda vindkraftsparken med fastlandets stamnät för distribution av el.

Enligt tillståndet ska vindkraftparken vara färdigställd inom tio år, d.v.s. senast 2034. Genom tillkomsten av vindkraftsparken ökar elproduktionen i anslutning till elprisområde 3, där behovet av mer fossilfri el är mycket stort. Tillsammans med de redan beslutade vindkraftsparkerna Galene och Kattegatt Syd kan tillskottet bli 12 TWh per år. Eftersom det råder underskott av elproduktion i elområdena SE3 och SE4 ger dessa vindkraftsparkers tillskott av elproduktion med låga marginalkostnader möjlighet att kunna bidra med el till konkurrenskraftiga priser. Parkerna kommer även under vissa perioder på året att kunna bidra till att minska behovet av att föra över el från norra till södra Sverige. De kommer således att bidra till att stärka Sveriges konkurrenskraft, framför allt i elområde SE3, vilket länge varit efterfrågat av näringslivet och industrin i Västsverige.

Ärendet om Poseidon har beretts av Länsstyrelsen i Västra Götalands län.
