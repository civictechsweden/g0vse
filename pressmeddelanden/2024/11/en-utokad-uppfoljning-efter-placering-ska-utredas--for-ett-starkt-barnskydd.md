# En utökad uppföljning efter placering ska utredas – för ett stärkt barnskydd

Det nya tilläggsuppdraget innebär att utredaren exempelvis. ska överväga om uppföljningstiden bör vara längre och om det bör finnas en skyldighet att följa upp barn som återvänder hem efter placering enligt socialtjänstlagen, såsom efter en placering i ett familjehem, skyddat boende eller HVB.

– Alla barn har rätt till en trygg och ljus framtid. Vi måste säkerställa att barn får det skydd och stöd de behöver efter en placering, oavsett vilken lag placeringen gått under. Därför har regeringen gett utredningen ett tilläggsuppdrag att också se över möjligheterna att bättre kunna följa upp barn efter en avslutad placering enligt socialtjänstlagen, säger socialtjänstminister Camilla Waltersson Grönvall.

– Barnets rättigheter och behov ska alltid sättas i första rummet. Genom detta tilläggsuppdrag ska förutsättningarna för att följa upp ett barns situation efter en avslutad placering utredas för att säkerställa att barnet får en säker och stabil tillvaro, säger jämställdhets\- och arbetslivsminister Paulina Brandberg.

Den särskilda utredaren har sedan tidigare i uppdrag att ta ställning till en längre uppföljningstid för barn som varit placerade utan samtycke med stöd av lagen (1990:52\) med särskilda bestämmelser om vård av unga, LVU. Tilläggsuppdraget handlar om att utreda ifall möjligheterna till uppföljning av ett barns situation också ska utvidgas efter en avslutad frivillig placering enligt socialtjänstlagen.

Utöver att uppdraget utökas förlängs det samtidigt till den 30 januari 2026\. Utredaren ska också lämna ett delbetänkande senast den 10 april 2025\.
