# Migrationsminister Johan Forssell besöker Irland

Under besöket i Dublin kommer migrationsministern att inviga den nya svenska ambassaden. Etableringen av den nya ambassaden markerar ett avgörande steg i att stärka relationen mellan Sverige och Irland.

Migrationsministern kommer även att besöka den statliga myndigheten IDA Ireland som arbetar med att attrahera och behålla internationella talanger i landet. Migrationsministern kommer därtill att träffa representanter för den statliga myndigheten Enterprise Ireland, som bland annat arbetar med att stötta internationella företag och locka investeringar till Irland. Syftet med besöken är att utbyta erfarenheter och hämta inspiration i deras arbete med att attrahera talanger och stödja internationella företag.

– Jag ser fram emot att få nya idéer och erfarenhetsutbyte om talangattraktion och att inviga Sveriges nya ambassad i Dublin. Sveriges närvaro på Irland är viktig för att främja våra ekonomiska och politiska relationer. Genom vår nya ambassad kan vi bättre stödja svenska medborgare och företag på Irland, säger migrationsminister Johan Forssell.
