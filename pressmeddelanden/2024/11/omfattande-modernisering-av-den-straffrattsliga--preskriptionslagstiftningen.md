# Omfattande modernisering av den straffrättsliga preskriptionslagstiftningen

Regeringen genomför en genomgripande omläggning av svensk kriminalpolitik. Omläggningen har sin utgångspunkt i ett grundläggande perspektivskifte, där fokus flyttas från gärningsman till brottsoffers upprättelse och det omgivande samhällets behov av skydd.

Den straffrättsliga preskriptionslagstiftningen är närmare hundra år gammal. Preskriptionsregleringen tillkom i en tid då samhället, brottsligheten och det straffrättsliga regelverket såg annorlunda ut än i dag. Genom den forensiska och tekniska utvecklingen finns numera helt andra möjligheter att klara upp äldre brott än tidigare. Regeringen har därför beslutat en lagrådsremiss där preskriptionslagstiftningen anpassas efter denna utveckling.

– Det är viktigt för brottsoffer och deras anhöriga att de personer som har begått brotten ställs till svars för sina handlingar och avtjänar sina straff – och detta även om det har gått lång tid sedan brottet begicks. Nu moderniserar vi reglerna om preskription och ser till att regelverket återspeglar en skärpt syn på allvarlig brottslighet. När färre brott preskriberas kommer också fler brottsoffer kunna få upprättelse, säger justitieminister Gunnar Strömmer.

Regeringen föreslår bland annat att

* det införs ett nytt och modernare kapitel om preskription i brottsbalken,
* preskriptionstiderna förlängs för allvarliga brott,
* inga brott som har livstids fängelse i straffskalan ska preskriberas,
* preskriptionstiden vid grov fridskränkning och hedersförtryck mot ett barn ska räknas från den dag målsäganden fyller eller skulle ha fyllt 18 år, och
* utdömda fängelsestraff inte ska preskriberas.

Lagändringarna föreslås träda i kraft den 1 april 2025\.

Förslagen bygger på en överenskommelse mellan regeringen och Sverigedemokraterna.
