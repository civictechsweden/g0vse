# Pensionsmyndigheten ska motarbeta den organiserade brottsligheten tillsammans med andra myndigheter

Det krävs en effektiv samverkan mellan många myndigheter för att bekämpa den organiserade brottsligheten. Sedan 2009 samverkar ett antal myndigheter både strategiskt och operativt med gemensamma underrättelser och operativa insatser mot kriminella individer, nätverk och olika brottsupplägg, på uppdrag av regeringen. Regeringen beslutar därför att Pensionsmyndigheten kommer från och med den 1 januari 2025 att bli den fjortonde myndigheten i detta samarbete.

– Brott mot välfärden är en lukrativ inkomstkälla för den organiserade brottsligheten. Detta måste stoppas. Pensionsmyndigheten, som är den myndighet som beslutar om störst utbetalningar, har en självklar roll i detta viktiga samarbete mot den organiserade brottligheten. För att upprätthålla legitimiteten för välfärdssystemen måste vi arbeta tillsammans så att vi kan stoppa brottsligheten och kräva tillbaka felaktigt utbetalda skattemedel och pensionspengar, säger äldre\- och socialförsäkringsminister Anna Tenje.

Det innebär att Pensionsmyndigheten inom ramen för det myndighetsgemensamma arbetet effektivare och enklare kan utbyta information i syfte att förebygga, förhindra eller upptäcka olika former av bidragsbrott mot pensionssystemet och pensionsförmåner.

De samverkande myndigheterna ska gemensamt bekämpa den organiserade brottsligheten genom brottsförebyggande åtgärder, administrativa åtgärder, exekutiva åtgärder, lagföring och återtagande av brottsvinster. Fokus ska ligga på bekämpning av allvarlig och samhällshotande organiserad brottslighet och mot organiserad brottslighet i lokalsamhället med särskilt fokus på utsatta områden.

Förändringen träder i kraft den 1 januari 2025\.
