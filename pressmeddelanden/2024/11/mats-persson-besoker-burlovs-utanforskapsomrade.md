# Mats Persson besöker Burlöv med fokus på minskat utanförskap

Regeringen har genom SCB och Boverket tagit fram en lista över utanförskapsområden. Utanförskapets karta består av 180 bostadsområden i Sverige som bedöms vara utanförskapsområden. Kartan baseras på faktorer som skolresultat, arbetsmarknadsetablering, bidragsberoende, kriminalitet och trångboddhet. Totalt bor mer än 700 000 personer i dessa områden, varav drygt 170 000 är under 18 år gamla.

I Burlövs kommun har Svenshög\-Elisetorp identifierats som ett av de 180 områdena som har en stor sammanvägd problematik, där bor 5 400 personer varav drygt 1 200 är barn och unga under 20 år.

Som ett led i arbetet med att motverka utanförskap besöker arbetsmarknads\- och integrationsminister Mats Persson kommuner som återfinns på regeringens lista över utanförskapsområden. I Burlöv kommer statsrådet besöka högstadieskolan Vårboskolan för att diskutera skolans roll i att minska utanförskap och öka livschanser.
