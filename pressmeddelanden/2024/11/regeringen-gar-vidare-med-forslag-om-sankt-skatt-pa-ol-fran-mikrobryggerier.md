# Regeringen går vidare med förslag om sänkt skatt på öl från mikrobryggerier

Småbryggerier finns över hela landet och bidrar både till jobbtillfällen och ekonomisk tillväxt. Det handlar oftast om små företag där ett passionerat hantverk står i centrum. Småbryggerier är också viktiga besöksmål för turister och gör Sverige till en attraktiv gastronomisk destination.

I dag finns möjlighet att sänka alkoholskatten för oberoende småbryggerier enligt EU:s alkoholskattedirektiv. Sverige har hittills inte nyttjat den möjligheten. Finansdepartementet har under sommaren i år remitterat ett förslag som ska sänka alkoholskatten på öl tillverkad av oberoende småbryggerier. Regeringen har beslutat om att gå vidare med förslaget.

– Nu tar vi ytterligare ett steg mot ett friare och företagarvänligare Sverige. Genom sänkt skatt får de företagare som driver småbryggerierna bättre förutsättningar att växa, säger finansminister Elisabeth Svantesson.

– Mikrobryggerier gör mer än att bara brygga öl; de skapar jobb och tillväxt i hela landet, stärker besöksnäringen och bidrar till en levande landsbygd. Genom att sänka alkoholskatten kan vi ge dessa engagerade företag bättre möjligheter att växa och utveckla vår fina ölkultur, säger Oscar Sjöstedt, ekonomisk\-politisk talesperson Sverigedemokraterna.

– Det här är ett bra beslut för att göra Sverige till ett lite mer företagsvänligt land. Mikrobryggerier är små företag som möjliggör för fler jobb och kan bidra till turismen i Sverige. Nu ger vi dem bättre förutsättningar att växa, säger energi\- och näringsminister Ebba Busch.

– Det här är ett väldigt välkommet besked. Det ger bryggerier möjlighet att fortsätta att utveckla sin verksamhet och även anställa fler duktiga hantverkare till företaget, säger av Louise Eklund, näringspolitisk talesperson Liberalerna.

För att omfattas av förslaget får producenten som mest producera 3 miljoner liter öl per år. Det finns även krav på att producenten måste vara oberoende från andra ölproducenter, men det finns möjligheter för småbryggerier att samarbeta med varandra.

Skattenedsättningen är kopplad till producentens årsproduktion. De minsta producenterna får 50 procents skattenedsättning och sedan minskar nedsättningen stegvis ju högre årsproduktionen är. Förslaget gäller drycker från både svenska och utländska producenter.

Ändringarna föreslås träda i kraft den 1 juli 2025\.
