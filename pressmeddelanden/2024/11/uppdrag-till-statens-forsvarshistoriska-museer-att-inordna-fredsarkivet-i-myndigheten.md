# Uppdrag till Statens försvarshistoriska museer att inordna Fredsarkivet i myndigheten

Fredsarkivet har sedan 2006 varit en del av Folke Bernadotteakademin. I augusti 2023 fick Statens försvarshistoriska museer och Folke Bernadotteakademin i uppdrag av regeringen att utreda förutsättningarna för att inordna Fredsarkivet i Statens försvarshistoriska museer. Mot bakgrund av myndigheternas redovisningar föreslog regeringen i budgetpropositionen för 2025 att Fredsarkivet inordnas i Statens försvarshistoriska museer. Nu får myndigheten i uppdrag att förbereda och genomföra förslaget.

– Inordnandet av Fredsarkivet i Statens försvarshistoriska museer stärker förutsättningarna för att Fredsarkivets verksamhet ska bedrivas effektivt och utåtriktat, samtidigt som Folke Bernadotteakademin ges bättre förutsättningar att fokusera på sin kärnuppgift. Eftersom Statens försvarshistoriska museer kontinuerligt arbetar med att tillgängliggöra kulturarvet inom sitt område har myndigheten goda förutsättningar att förvalta och tillgängliggöra Fredsarkivet på ett aktivt sätt, säger kulturminister Parisa Liljestrand.

Beslutet är en del av regeringens omprövning av den statliga förvaltningens uppgifter och organisering. Målsättningen att uppnå en effektivare statsförvaltning, med ökat fokus på bland annat medborgarnytta och kostnadseffektivitet.

Ansvaret för Fredsarkivet övergår från Folke Bernadotteakademin till Statens försvarshistoriska museer den 1 januari 2025.
