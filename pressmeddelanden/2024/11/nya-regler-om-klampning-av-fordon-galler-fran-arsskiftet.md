# Nya regler om klampning av fordon gäller från årsskiftet

– Jag är glad att alla delar i de nya reglerna nu är beslutade så att de kan träda i kraft vid årsskiftet. Nu blir klampningen effektivare och det går inte längre att smita undan genom att vänta ut maxtiden och sedan åka vidare när fordonet inte längre är fastlåst, säger infrastruktur- och bostadsminister Andreas Carlson.

Klampning är en av flera åtgärder som kan användas för att säkra verkställighet av sanktionsavgifter på vägtrafikområdet, hindra fortsatta överträdelser av bestämmelser om yrkesmässig trafik eller taxitrafik och hindra trafik med trafikfarliga förare eller bristfälliga fordon.

Den nya klampningslagstiftningen ökar bland annat möjligheten att klampa ett fordon när till exempel däcken inte uppfyller kraven och väglaget ger vid hand att fordonet inte kommer att kunna ta sig fram.

Den nya klampningslagen som träder i kraft vid årsskiftet innehåller ingen tidsgräns för hur länge fordon får låsas fast. Klampningen ska i stället bestå till dess att ett förskott för sanktionsavgiften har betalats eller det annars saknas skäl att upprätthålla förbudet.

För att komplettera den nya lagen har regeringen nu beslutat om nödvändiga förordningsändringar och en ny klampningsförordning.
