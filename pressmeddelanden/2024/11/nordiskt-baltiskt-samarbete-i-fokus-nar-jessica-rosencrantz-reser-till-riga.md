# Nordiskt-baltiskt samarbete i fokus när Jessica Rosencrantz reser till Riga

– Sverige och Lettland står nära varandra i flera prioriterade frågor, inte minst EU:s fortsatt starka stöd till Ukraina och att stärka Europas säkerhet. Dessutom arbetar vi nära varandra inom det nordisk\-baltiska samarbetet och Nato. Jag ser fram emot att stärka relationerna ytterligare, säger EU\-minister Jessica Rosencrantz.

Utöver möten med lettiska regeringsrepresentanter besöker EU\-ministern den svensk\-lettiska Handelshögskolan. Där träffar Jessica Rosencrantz ryska exiljournalister och studenter från EU:s östra partnerskap, inklusive Ukraina och Moldavien. Under besöket kommer EU\-ministern också att diskutera konkurrenskraftsfrågor med representanter för svenska företag och besöka Natos center för strategisk kommunikation.
