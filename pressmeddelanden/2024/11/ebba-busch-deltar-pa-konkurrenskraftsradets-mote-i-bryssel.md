# Ebba Busch deltar på konkurrenskraftsrådets möte i Bryssel

Under mötet väntas ministrarna anta rådslutsatser om EU:s framtida konkurrenskraft som kan ses som Rådets svar på Mario Draghis rapport. Rådsslutsatserna är inte rättsligt bindande men innebär en politisk viljeyttring om den framtida inriktningen på området.

Rådsslutsatserna välkomnar i stort Draghi-rapporten och behovet av att stärka EU:s konkurrenskraft, den inre marknaden, öka produktiviteten och stänga innovationsgapet. Rådsslutsatserna understryker också behovet av att minska regelbördan för små och medelstora företag.

För regeringen är det viktigt att framtida initiativ fokuserar på att stärka ramvillkoren för företag att verka och växa inom EU. Därför planerar regeringen att verka för skrivningar som även beaktar energiomställningen och företagens behov av tillgång till fossilfri energi, inklusive kärnkraft.

Ministrarna ska även diskutera Draghis förslag kring frågan om bättre lagstiftning (Better Regulation agenda) för att öka EU:s framtida konkurrenskraft.

Därtill avlägger SME Envoy Network sin årliga rapport om tillståndet för EU:s små och medelstora företag. De kommer även att informera om prioriterade områden inför 2025.

Slutligen presenterar det inkommande polska ordförandeskapet sitt arbetsprogram för våren 2025.

Sverige har, tillsammans med Frankrike och Tyskland, begärt en diskussion om hur EU kan säkra en konkurrenskraftig europeisk batteriproduktion.
