# Stärkta synergier mellan handel och bistånd i fokus när statssekreterare Diana Janse besöker Zambia

Sverige har ett långvarigt och brett engagemang i Zambia och är i dag landets tredje största bilaterala givare. I linje med omläggningen av det svenska biståndet läggs nu ökad tonvikt vid ekonomisk utveckling och samverkan med näringslivet.

– Det svenska biståndet ska understödja länders egen reformvilja. Vi vill bidra till att skapa förutsättningar för hållbart företagande och en hållbar, inkluderande utveckling. Undanröjande av handelshinder är en hävstång för att minska fattigdom och förbättrar även förutsättningarna för svenska företag att vara framgångsrika i Zambia, säger statssekreterare Diana Janse.

Under besöket kommer Diana Janse träffa svenska företag verksamma i landet. Hon kommer även möta regeringsföreträdare och föra samtal om hur synergierna mellan bistånds- och handelspolitiken kan fördjupas ytterligare. Besöket inkluderar diskussioner med andra givare, bland annat Världsbanken, och möten med aktörer inom Zambias gruvsektor. Statssekreteraren besöker också insatser inom energiförsörjning och kvinnligt företagande som Sverige stödjer genom biståndet.
