# Sjukvårdsministern deltar i European Cancer Summit i Bryssel

– Antalet cancerfall ökar, men både cancerforskning och vård utvecklas snabbt tack vare hårt arbete på alla samhällsnivåer och i alla sektorer. Snart presenterar vi i Sverige en uppdaterad nationell cancerstrategi som bland annat kommer att inkludera nya frågor som jämlik tillgång till precisionsmedicin. Jag kommer att berätta mer om våra satsningar och ser fram emot att fortsätta arbeta tillsammans på EU-nivå för att säkerställa rättvis och högkvalitativ cancervård för alla EU-medborgare, säger sjukvårdsminister Acko Ankarberg Johansson.

Sverige har sett positiva effekter av strategibaserat arbete sedan den första nationella strategin lanserades 2009, vilket har lett till konkreta och positiva resultat för cancerpatienter. Uppdateringen av den nationella cancerstrategin är ett mycket viktigt steg för att genomföra en ambitionshöjning inom cancervården i helhet.

På EU-nivå var lanseringen av Europe’s Beating Cancer Plan 2021 ett avgörande steg för att säkerställa jämlik tillgång till högkvalitativ cancervård för alla EU-medborgare. Planen har bland annat lett till en revidering av rådsrekommendationen om screening och en ny rådsrekommendation för cancer som går att förebygga genom vaccination.

Screening är ett av de mest effektiva verktygen för tidig upptäckt och Sverige välkomnar de höga ambitioner som EU har satt upp. Sverige har nyligen intensifierat arbetet med att eliminera livmoderhalscancer. Målet är att sjukdomen ska vara utrotad till 2027 och Sverige siktar på att bli det första landet som lyckas.
