# Förslag på åtgärder för att stärka återvändandeverksamheten

– Ett fungerande återvändande är en förutsättning för en ansvarsfull och restriktiv migrationspolitik. Regeringen har redan vidtagit åtgärder på det här området men mer behöver göras för att effektivisera arbetet. Utredningens förslag ger polisen och Migrationsverket bättre verktyg att verkställa av- och utvisningsbeslut, säger migrationsminister Johan Forssell.

Utredningen bedömer att de förslag som rör inre utlänningskontroll kan leda till att fler kontroller utförs och att de blir mer träffsäkra. På så sätt kan fler utlänningar som saknar rätt att vistas i Sverige påträffas och avvisas eller utvisas från landet. Förslagen om stärkt återvändande i övrigt bedöms också medföra att fler beslut om avvisning och utvisning kan fattas och verkställas och att detta kan ske snabbare än i dag.

Förslagen innebär bland annat följande:

### Ett utökat informationsutbyte mellan myndigheter

Utredningen föreslår ett utökat informationsutbyte för ett antal myndigheter, i syfte att stärka arbetet med att verkställa avlägsnandebeslut och motverka olovlig vistelse i landet. Urvalet av myndigheter bygger på att de bedöms ha tillgång till uppgifter om utlänningar som inte har rätt att vistas i Sverige, som de verkställande myndigheterna behöver. Förslaget innebär bland annat att Arbetsförmedlingen, Försäkringskassan, Kriminalvården, Kronofogde­myndigheten, Pensionsmyndigheten och Skatteverket på eget initiativ ska lämna uppgifter om en utlänning till Polismyndigheten, om det finns anledning att anta att utlänningen inte har rätt att vistas i Sverige. Utredningen bedömer att det utökade informationsutbytet inte bör gälla för hälso- och sjukvården, skolan och socialtjänsten.

### En översyn av regelverket om inre utlänningskontroller

Utredningen lämnar ett antal förslag som rör inre utlänningskontroller, det vill säga kontroller om en utlänning har rätt att vistas i Sverige. Ett exempel är att kontroller ska få vidtas om det finns anledning att anta att en utlänning saknar rätt att vistas i landet. I dag krävs att det finns grundad anledning att anta att utlänningen saknar rätt att uppehålla sig här eller att det annars finns särskild anledning till kontroll. Förslaget innebär bland annat att selektiva kontroller får utföras och att all relevant information som Polismyndigheten har tillgång till får beaktas vid bedömningen av om en kontroll ska genomföras.

### Ytterligare befogenheter för att klarlägga en utlännings identitet

Utredningen föreslår ett antal åtgärder i syfte att förbättra möjligheterna att klarlägga en utlännings identitet, bland annat vid prövning av uppehållstillstånd och när ett beslut om avvisning eller utvisning ska verkställas. Ett exempel är att det ska bli möjligt att omhänderta och genomsöka elektronisk kommunikationsutrustning, till exempel mobiltelefoner.

### Utökad användning av biometri, verkställighetshinder vid brottsmisstanke och rätt till offentligt biträde

Andra förslag som utredningen presenterar i sitt slutbetänkande handlar om en utökad användning av biometriska uppgifter i utlänningsärenden och om verkställighetshinder när det gäller misstanke om brott samt vid utlämning eller överlämnande för brott. Utredningen föreslår även bland annat att det ska införas en möjlighet att förordna ett offentligt biträde på utlänningens begäran i samband med ett överklagande av avvisning.

Via länken här intill finns betänkandet att ta del av i sin helhet.
