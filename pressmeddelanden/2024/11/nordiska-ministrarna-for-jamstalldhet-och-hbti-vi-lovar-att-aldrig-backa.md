# Nordiska ministrarna för jämställdhet och hbti: Vi lovar att aldrig backa

Jämställdhetsministrarna kom bland annat överens om att Norden ska vara en tydlig kraft för att försvara jämställdhet, kvinnors och flickors rättigheter och lika rättigheter för hbti-personer i och utanför Norden. Deklarationen och programmet syftar till att bemöta det växande motståndet mot jämställdhet och lika rättigheter för hbti-personer samt stärka arbetet för att utveckla jämställdhet och dessa rättigheter.

– Jämställdhet är ett nordiskt kärnvärde, och en viktig fråga för Sverige under detta år då vi har ordförandeskapet i Nordiska ministerrådet. Det växande motståndet mot jämställdhet och lika rättigheter för hbti-personer är oroande. Norden måste agera tillsammans och bygga allianser för att skapa en stark nordisk röst och försvara dessa mänskliga rättigheter, inte bara i Norden men även på den globala arenan, säger jämställdhets- och arbetslivsminister Paulina Brandberg.

Bakgrunden till detta initiativ är ett växande motstånd mot jämställdhet och lika rättigheter för hbti-personer globalt. Även om det under de senaste decennierna har gjorts betydande framsteg vad gäller jämställdhet och lika rättigheter för hbti-personer, ifrågasätts nu många av dessa rättigheter och dessutom finns det många utmaningar kvar. Därför är det viktigt att fortsätta försvara de redan uppnådda framstegen på detta område, och det är ännu viktigare att driva på för fortsatt utveckling.

Mötet ägde rum den 27 november i Stockholm inom ramen för Sveriges ordförandeskap i Nordiska Ministerrådet 2024. Visionen om att Norden ska vara världens mest integrerade och hållbara region 2030 är vägledande för det nordiska samarbetet och i år även för det svenska ordförandeskapet.

Nordiska Ministerrådet för Jämställdhet och hbti avsätter 10 miljoner danska kronor under 2025–2027 till programmet Pushing for Progress.
