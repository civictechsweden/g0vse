# Ministern för civilt försvar på besök i Ukraina – undertecknande av en avsiktsförklaring och besked om civilt stödpaket

Sverige har sedan Rysslands fullskaliga och brutala invasion av Ukraina gett betydande multilateralt civilt stöd till Ukraina genom EU:s civilskyddsmekanism. Det totala värdet av det svenska stödet via EU:s civilskyddsmekanism uppgår till cirka 985 miljoner kronor.

Ministern för civilt försvar, Carl\-Oskar Bohlin, har den här veckan rest till Ukraina för att underteckna en avsiktsförklaring tillsammans med den ukrainska inrikesministern. Avsiktsförklaringen är ett viktigt steg för att stärka ländernas bilaterala samarbete, utöver det multilaterala stödet.

I samband med att avsiktsförklaringen undertecknades så presenterades även ett civilt stödpaket till Ukraina, inklusive donation av materiel och långsiktigt samarbete mellan svenska och ukrainska myndigheter, som regeringen avser besluta om.

– Sverige kommer fortsätta att stötta Ukraina så länge det krävs. Den avsiktsförklaring som jag och inrikesminister Klymenko i dag har undertecknat är ett starkt kvitto på detta och kommer fördjupa samarbetet mellan våra länder. Som ett första steg avser regeringen bistå Ukraina med ett civilt stödpaket, som bland annat innehåller skyddsmasker via MSB och fartyg från Kustbevakningen, säger minister för civilt försvar Carl\-Oskar Bohlin.

## Avsiktsförklaring om närmare samverkan mellan Sverige och Ukraina

Försvarsdepartementet och ukrainska inrikesministeriet har undertecknat en avsiktsförklaring (Statement of Intent) om att stärka och fördjupa samarbetet mellan Sverige och Ukraina på områdena civilskydd och nationell motståndskraft.

Avsiktsförklaringen belyser vikten av samverkan gällande bland annat säkrare leveranskedjor, ökad motståndskraft mot påverkan av samhällsviktiga funktioner och att förebygga och motverka hybridhot.

## Uppdrag till Kustbevakningen och MSB om samverkan med Ukraina

Som en följd av avsiktsförklaringen ger regeringen Kustbevakningen i uppdrag att samverka med sin ukrainska systermyndighet State Border Guard Service of Ukraine. Samverkan gäller utbyte av erfarenheter och metoder för civil maritim säkerhet, utbildningsinsatser och initierande av gemensamma projekt. Samverkan kan också komma att resultera i underlag för framtida svenskt materiellt stöd till Ukraina.

MSB får också ett liknande uppdrag gentemot sin ukrainska systermyndighet State Emergency Service of Ukraine, SESU. MSB ska i uppdraget samverka med SESU inom områdena civilskydd och nationell motståndskraft vad gäller samhällsviktiga funktioner och motverka hybridhot.

## Materiellt stöd till Ukraina

Kustbevakningen får också i uppdrag att skänka två miljöskyddsfartyg, 24 personbilar, en skåpbil, en tung lastbil och personlig skyddsutrustning som inte längre behövs för statens verksamhet, till Ukraina.

Kustbevakningen ansvarar för att personbilarna, lastbilen och skåpbilen samt skyddsutrustningen transporteras till Ukraina. Överlåtelsen av de två miljöskyddsfartygen sker däremot i Sverige efter att ukrainsk personal fått utbildning om fartygen.

MSB får också i uppdrag att anskaffa 40 000 skyddsmasker med tillhörande filter och skänka dem till Ukraina. Värdet av donationen uppgår till ett värde av 100 miljoner kronor.

Finansieringen av donationen sker inom ramen för den treåriga ekonomiska Ukrainaram på totalt 75 miljarder kronor som regeringen beslutade om i maj 2024\.
