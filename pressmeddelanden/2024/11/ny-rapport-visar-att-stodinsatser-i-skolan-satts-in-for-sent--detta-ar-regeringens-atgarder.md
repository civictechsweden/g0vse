# Ny rapport visar att stödinsatser i skolan sätts in för sent – detta är regeringens åtgärder

I rapporten ”Skolgången för elever med slutbetyget F” har Skolverket följt eleverna i årskurs 9 med slutbetyget F i matematik bakåt i tiden. Nästan hälften hade betyget F i matematik i årskurs 6 och bara en fjärdedel klarade alla nationella delprov i årskurs 3. Trots tidiga tecken på svårigheter, fick bara 60 procent av dessa elever särskilt stöd någon gång under sin grundskoletid. De som har fått särskilt stöd har i de flesta fall bara fått det under ett enskilt år och stödet har ofta satts in i de senare årskurserna.

– Det är ett stort svek mot de elever som tillåts gå igenom hela sin skoltid utan att få det stöd som han eller hon behöver för att klara skolan. Vi behöver se till att skolorna och lärare får förutsättningar att sätta in ett bättre stöd tidigare än idag, därför gör regeringen bland annat stora satsningar på fler speciallärare och särskilda undervisningsgrupper, säger skolminister Lotta Edholm.

Regeringen gör flera satsningar för att säkerställa att alla elever ska få rätt stöd i rätt tid. I budgeten för 2025 föreslår regeringen mer pengar för att skolor ska kunna anställa fler speciallärare och inrätta fler särskilda undervisningsgrupper. Genom utredningen En förbättrad elevhälsa har regeringen även satt i gång arbetet med att avskaffa regleringen om extra anpassningar, så att ett relevant stöd kan sättas in tidigare än idag.

För att ge lärare bättre förutsättningar att undervisa satsar regeringen bland annat på en ny form av fortbildning som ska ge förskollärare och lärare kunskaper om vetenskapligt belagda undervisningsmetoder för språk-, läs-, skriv- och matematikutveckling. Lärarutbildningen reformeras för att bland annat säkerställa att blivande lärare har goda kunskaper i läs-, skriv- och matematikinlärning. Parallellt pågår också en utredning som bland annat ska lämna förslag på hur läroplanerna bättre kan anpassas till barns kognitiva utveckling och stärka betydelsen av faktakunskap och andra grundläggande ämneskunskaper.
