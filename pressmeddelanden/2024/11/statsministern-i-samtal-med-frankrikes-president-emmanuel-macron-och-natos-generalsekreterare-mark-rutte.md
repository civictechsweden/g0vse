# Statsministern i samtal med Frankrikes president Emmanuel Macron och Natos generalsekreterare Mark Rutte

– Jag har de senaste dagarna haft bra samtal med president Macron och Natos generalsekreterare Rutte om europeisk säkerhet och stödet till Ukraina. Vi talade om vårt samarbete i Nato och vår uppgift att fortsätta stödja Ukraina – militärt, humanitärt och politiskt. När auktoritära länder gör gemensam sak för att förtrycka demokratier behöver också våra fria länder agera tillsammans. Bara så ökar vi vår egen säkerhet, och ingenting är viktigare för mig än Sveriges och svenskars säkerhet.

### Fakta

Den 27 och 28 november står statsminister Ulf Kristersson värd för ett nordiskt-baltiskt toppmöte där även Polens premiärminister deltar. På agendan står bland annat de transatlantiska relationerna, regional säkerhet i Östersjöregionen samt fortsatt långsiktigt stöd till Ukraina. Statsministern kommer också att ha bilaterala överläggningar med Polens premiärminister Donald Tusk.

Tillsammans är Norden, Baltikum och Polen de största bidragsgivarna till Ukraina räknat som andel av BNP.
