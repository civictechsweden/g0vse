# 200 miljoner till klimatfonden för skador och förluster

Allt fler länder drabbas av klimatförändringarnas effekter. Under förra årets COP28 i Förenade Arabemiraten fattades beslut om inrättandet av en ny fond för att hantera återuppbyggnad efter extremväders och långsamma havsnivåhöjningar. Nu pågår arbetet med att starta fonden och den har nyligen fått ett sekretariat hos Världsbanken. Sverige annonserar därmed ett stöd om 200 miljoner kronor till den nya fonden.

– Genom fonden kommer Sverige stödja utsatta länder och människor efter till exempel naturkatastrofers förödande konsekvenser. Sveriges stöd bidrar till att länder bättre kan förbereda sig för \- och hantera \- klimatförändringarnas konsekvenser, vilket kan minska behovet av stora humanitära insatser efter att krisen skett. Sverige är redan en stor givare till liknande insatser och därför vill vi nu bidra till att den nya fonden utvecklas till ett effektivt komplement, säger bistånds\- och utrikeshandelsminister Benjamin Dousa.

– Sverige har ett stort engagemang för att öka takten i det globala klimatarbetet. De resurser som Sverige nu bidrar med till Loss\&damage\-fonden ska bana väg för utvecklingsländernas ökade motståndskraft och förbättrade hantering av klimatförändringarna. Vi kommer noga att följa upp att pengarna gör nytta, säger klimat\- och miljöminister Romina Pourmokhtari.

Totalt 23 länder utöver Sverige har gjort utfästelser till den nya fonden. Ett bidrag på 200 miljoner gör Sverige till 11:e största givare. Sverige välkomnar särskilt nya givare som inte tidigare varit traditionella givare till klimatfinansiering.
