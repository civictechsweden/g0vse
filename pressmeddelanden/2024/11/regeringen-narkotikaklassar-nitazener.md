# Regeringen narkotikaklassar nitazener

– Nitazener är mycket kraftfulla och farliga substanser. Därför agerar regeringen nu snabbt för att reglera flera nya preparat som ännu inte upptäckts i Sverige. Från det att Folkhälsomyndigheten föreslog att dessa bör narkotikaklassas har vi nu kunnat agera och fatta beslut inom två veckor, säger socialminister Jakob Forssmed.

Av de tjugo substanser som nu klassas som narkotika eller hälsofarliga varor tillhör 19 stycken gruppen nitazener.

Nitazener är en grupp av syntetiska opioider som under de senaste åren har orsakat flera dödsfall i Sverige. Flera av nitazenerna kan redan vid mycket små doser leda till andningsstillestånd och död. De nitazener som föreslås för reglering har ännu inte förekommit i Sverige. Narkotikaklassningen innebär att all hantering av substanserna blir olaglig. Därmed begränsas tillgängligheten.
