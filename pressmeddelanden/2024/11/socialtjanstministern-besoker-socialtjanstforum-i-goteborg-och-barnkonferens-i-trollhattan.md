# Socialtjänstministern besöker Socialtjänstforum i Göteborg och barnkonferens i Trollhättan

Årets tema på Göteborgs universitets konferens Socialtjänstforum är ”Den nya socialtjänstlagen – Var står vi och vart ska vi? Med det förebyggande arbetet och kunskapscirkulation i fokus”. Den två dagars långa konferensen är samlar forskare, beslutsfattare och andra viktiga aktörer inom socialtjänsten.

– Det är hög tid att Sverige får en ny socialtjänstlag, som fokuserar på en högre tillgänglighet, att arbeta mer förebyggande och utifrån beprövad erfarenhet. Det är också särskilt glädjande att den nya socialtjänstlagen utgör konferensens tema. Alla vi tillsammans skapar framtidens socialtjänst, säger socialtjänstminister Camilla Waltersson Grönvall.

Socialtjänstministern talar också på Barnkonferens 2024 om den nya lagen om utökat utreseförbud. Konferensen arrangeras av Barnahus Fyrbodal. I år ligger fokus på hedersrelaterat våld och förtryck.

– Alla barn har rätt till en trygg och ljus framtid och inga skolbänkar ska stå tomma för att barn har förts utomlands mot sin vilja. Det är just yrkespersoner, såsom på den här konferensen, som kan värna om barnets bästa och slå larm med hjälp av de nya verktygen i lagen. Det gör det extra ärofyllt att tala på dagens konferens, säger socialtjänstminister Camilla Waltersson Grönvall.
