# Fler barn ska få rätt till assistans – föräldraavdraget halveras

Vid en bedömning av ett barns behov av personlig assistans bortser Försäkringskassan och kommuner från det hjälpbehov som en vårdnadshavare normalt ska tillgodose. Det ansvar som vårdnadshavaren har beaktas genom ett schabloniserat avdrag som beror på barnets ålder. Nu halverar regeringen avdraget.

– Personlig assistans är en viktig frihetsreform. Det schabloniserade föräldraavdraget infördes för att öka rättssäkerheten och förutsägbarheten vid bedömningen av personlig assistans för barn. Med det här beslutet stärker regeringen rätten till personlig assistans för barn, säger socialtjänstminister Camilla Waltersson Grönvall.

Förändringen innebär att de timmar som är fastställda i förordningen om stöd och service till vissa funktionshindrade och förordningen om assistansersättning som varierar beroende på barnets ålder halveras.

Förändringarna träder i kraft den 1 januari 2025.
