# Regeringen utser Thomas Bull till ny justitiekansler

Thomas Bull är sedan 2013 justitieråd i Högsta förvaltningsdomstolen. Han har tidigare varit professor i konstitutionell rätt vid Uppsala universitet. Thomas Bull har även varit särskild utredare och expert i flertal statliga utredningar.

– Thomas Bulls omfattande erfarenhet från domstol, statliga utredningar och forskning, liksom hans expertis i fråga om våra grundlagar, gör honom mycket väl lämpad för arbetet som justitiekansler. Många av Justitiekanslerns uppgifter har stor betydelse för medborgarnas förtroende för rättsväsendet och våra myndigheter i stort, och jag är glad att Thomas Bull har tackat ja till att axla detta viktiga uppdrag, säger justitieminister Gunnar Strömmer.

Justitiekanslern är regeringens högste ombudsman. Myndigheten fungerar som statens jurist och utövar bland annat tillsyn över myndigheter och deras tjänstemän, reglerar skadeståndskrav mot staten och är åklagare i tryck- och yttrandefrihetsmål.

Thomas Bull anställs med fullmakt, vilket innebär ett särskilt anställningsskydd och att anställningen inte är tidsatt. Anställningen gäller från och med den 1 mars 2025.
