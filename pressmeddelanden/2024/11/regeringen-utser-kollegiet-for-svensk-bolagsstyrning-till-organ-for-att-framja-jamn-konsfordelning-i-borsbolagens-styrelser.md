# Regeringen utser Kollegiet för svensk bolagsstyrning till organ för att främja jämn könsfördelning i börsbolagens styrelser

EU-direktivet antogs 2022 och samma år fick en särskild utredare i uppdrag att lämna förslag till genomförandet. Utredningen föreslog att en myndighet ska utses för att främja, analysera och stödja jämn könsfördelning i börsbolagens styrelser. Direktivet kräver dock inte att det uppdraget utförs av en myndighet.

För börsbolagen finns en välfungerande självreglering där svensk kod för bolagsstyrning, som tas fram av Kollegiet, är central. Koden innehåller regler om att börsbolagen ska eftersträva jämn könsfördelning i styrelser. Kollegiet följer och analyserar hur koden tillämpas och publicerar årligen statistik över könsfördelningen i svenska börsbolags styrelser. Kollegiet utför alltså redan i dag de uppgifter som direktivet kräver. Regeringen har därför beslutat att utse Kollegiet för svensk bolagsstyrning till ett organ enligt direktivet.
