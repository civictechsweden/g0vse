# Parisa Liljestrand delar ut Tucholskypriset

– I tider av konflikt är det fria ordet ovärderligt. Bushra al\-Maqtari har med stort mod rapporterat från konflikten i Jemen. Genom sitt författarskap och som journalist har hon gett röst åt många människor som drabbats av ett fruktansvärt krig, säger kulturminister Parisa Liljestrand.

Bushra al\-Maqtari har skildrat den jemenitiska befolkningens lidande i inbördeskriget. Hon samlade in över 400 vittnesmål från krigets offer varav några skildras i hennes bok ”Vad lämnade du efter dig? Röster från Jemens bortglömda krig” (2018\). Till följd av al\-Maqtaris ledande roll i den jemenitiska proteströrelsen under den arabiska våren finns en hotbild mot henne. Hon har trots detta valt att stanna kvar i Jemen. Bushra al\-Maqtari har mottagit flera internationella priser för sin journalistik och sitt författarskap.

Jemen har sedan 2014 varit hårt drabbat av ett inbördeskrig mellan den jemenitiska regeringen och de Iran\-stödda houthirebellerna, en konflikt som lett till hundratusentals döda och ett mycket allvarligt humanitärt läge i landet.
