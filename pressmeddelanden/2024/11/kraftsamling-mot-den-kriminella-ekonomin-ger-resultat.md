# Kraftsamling mot den kriminella ekonomin ger resultat

Skatteverket, Tullverket och Kronofogdemyndigheten har haft i uppgift att i större utsträckning stoppa att företag används som brottsverktyg inom organiserad brottslighet, öka insatserna för att spåra och återta brottsvinster och motverka falska betalningskrav.

Myndigheterna har nu redovisat sitt arbete. Bland annat har Skatteverket avslutat nästan en tredjedel fler brottsutredningar, Tullverket ökat mängden narkotikabeslag med nästan 40 procent och Kronofogdemyndigheten utmätt nästan en tredjedel högre belopp i distansutmätningar.

– Vi måste strypa den kriminella ekonomin för att knäcka den organiserade brottsligheten och det är därför mycket bra att kraftsamlingen ger resultat. Samtidigt visar resultatet än en gång hur omfattande den kriminella ekonomin är och hur viktigt det är att regeringens arbete fortsätter, säger finansminister Elisabeth Svantesson.

Regeringens arbete för att strypa den kriminella ekonomin fortsätter. Skatteverket, Tullverket och Kronofogdemyndigheten får ökade resurser i budgetpropositionen för 2025. Samtidigt pågår utredningar om hur biometri kan användas mer i Skatteverkets kontroller. Folkräkningen och arbetet med att stärka folkbokföringen fortsätter. Regeringen arbetar också med att kriminalisera utförsel av stöldgods.
