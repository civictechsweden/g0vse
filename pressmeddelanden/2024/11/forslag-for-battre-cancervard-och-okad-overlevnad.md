# Förslag för bättre cancervård och ökad överlevnad

– Sverige är i dag ett ledande land inom cancervård. Trots det är cancer den främsta orsaken till förlorade levnadsår nationellt och förväntas också bli den vanligaste dödsorsaken. Det är därför viktigt att vi vidtar åtgärder för att säkerställa att vi förblir ett ledande land inom cancervård. Jag hoppas att många aktörer tar möjligheten att skicka in remissvar på förslagen som presenterats i dag, säger sjukvårdsminister Acko Ankarberg Johansson.

Utredare Mef Nilbert har föreslagit uppdateringar av den nationella cancerstrategin med fokus på patientperspektiv, jämlikhet och verksamhet. Förslagen utgår från tre övergripande mål:

* Minskad risk att utveckla cancer och att fler diagnostiseras tidigt
* Ökad canceröverlevnad
* Bästa möjliga livskvalitet under och efter cancersjukdom

Några av förslagen handlar om förebyggande insatser med stor potential att förhindra cancer. För barn och unga är det bland annat tobaksfri skoltid, skolfrukt, reglering av marknadsföring och HPV-vaccination. För befolkningen i stort rör några av förslagen tobaksexponering, alkoholpolitik, fysisk aktivitet och UV-strålning.

För ett stärkt patientfokus föreslås bland annat en harmonisering av standardiserade vårdförlopp, som beskriver vilka utredningar och första behandlingar som ska göras samt vilka tidsgränser som ska eftersträvas. Här föreslås att patienten ska få behandling inom 21 dagar. Andra förslag är att behovet av rehabilitering bedöms tidigt och återkommande, att barn och unga vuxna får lång uppföljning samt att patienter får tidig tillgång till palliativ vård.

I vårdkedjan i stort föreslås bland annat en nationell plan för strålbehandling och en översyn av läkemedelssystemet. En ny cancerinfrastruktur föreslås för att ge bästa vård, oavsett bostadsort, tillsammans med ett precisionsdiagnostiskt nätverk och förbättrade möjligheter till kliniska studier.
