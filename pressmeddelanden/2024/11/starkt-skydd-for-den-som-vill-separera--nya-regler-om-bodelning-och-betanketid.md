# Stärkt skydd för den som vill separera – nya regler om bodelning och betänketid

När ett äktenskap tar slut ska makarnas egendom delas upp genom så kallad bodelning. Bodelning sker oftast i samförstånd, men om makarna är oense kan en bodelningsförrättare utses. En sådan bodelningsprocess kan dra ut på tiden. Längre fördröjningar i en bodelning kan ha sin förklaring i komplicerade ekonomiska förhållanden, vilket kan ta tid att reda ut. Det förekommer dock att den här typen av fördröjningar används som en form av ekonomisk utpressning mot den svagare parten.

Bodelningsprocessen kan upplevas som ett hinder för den som vill lämna en destruktiv relation. Genom att fördröja bodelningen kan en make hindra den ekonomiska upplösningen, vilket kan orsaka problem och göra det svårt att hitta en ny bostad, särskilt för en ekonomiskt svagare make. Det behövs åtgärder för att effektivisera bodelningsprocessen och för att stärka skyddet för den som är utsatt för ekonomiskt våld.

– Regler som utnyttjas av våldsamma män måste ses över och ändras. Det handlar om att sätta stopp för ekonomiskt våld och att lagstiftningen överlag ska ge ett bättre stöd till personer som vill lämna våldsamma och destruktiva relationer. Därför är det viktigt att vi nu får till en utredning om reglerna om bodelning och betänketid vid skilsmässor. Allt i syfte att öka tryggheten och friheten för personer som utsätts för våld och kränkningar i nära relationer, säger justitieminister Gunnar Strömmer.

– Ekonomiskt eftervåld används idag av personer som vill behålla kontrollen över sin före detta partner. Det är helt centralt att vi sätter stopp för detta, säger jämställdhetsminister Paulina Brandberg.

En utredare ska därför bland annat analysera och ta ställning till

* om det bör införas en tidsgräns för bodelningsförrättningen,
* vilka verktyg som en bodelningsförrättare bör ha tillgång till,
* om det bör införas kompetenskrav för bodelningsförrättare,
* om möjligheterna att få ersättning enligt ersättningsgarantin för bodelningsförrättares arvode bör förbättras,
* om det bör införas en tidsfrist för när en make senast måste begära bodelning, och
* om betänketid vid äktenskapsskillnad bör krävas i färre fall än i dag.

Utredaren ska lämna nödvändiga författningsförslag.

Utredare är justitierådet Margareta Brattström. Utredningen ska redovisa sitt uppdrag senast den 15 december 2025.
