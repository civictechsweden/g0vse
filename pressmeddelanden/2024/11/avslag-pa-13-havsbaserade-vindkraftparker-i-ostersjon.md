# Avslag på 13 havsbaserade vindkraftparker i Östersjön

De parker som inte beviljas sådant tillstånd är:

* Arkona
* Aurora
* Baltic Offshore Beta
* Baltic Offshore Delta North
* Cirrus
* Dyning
* Erik Segersäll
* Neptunus
* Pleione
* Skidbladner
* Skåne Havsvindpark
* Södra Victoria
* Triton

Regeringen bedömer att de ansökta verksamheterna, trots tillskottet av fossilfri elproduktion och föreslagna försiktighetsmått, inte kan tillåtas med hänsyn till den påverkan som etableringarna skulle medföra på försvarets intressen.

– Prövningen av vindkraft aktualiserar ofta komplexa intressekonflikter och kräver därför noggranna överväganden. Regeringen har tagit del av synpunkter från expertmyndigheter, organisationer och enskilda i de här ärendena. I dessa aktuella fall har dock försvarsintresset vägt tyngst, säger klimat\- och miljöminister Romina Pourmokhtari.

– Regeringen gör, baserat på Försvarsmaktens underlag, bedömningen att det skulle leda till oacceptabla konsekvenser för Sveriges militära försvar att bygga de aktuella projekten. I det allvarliga säkerhetspolitiska läge Sverige nu befinner sig i med krig i vårt närområde måste försvarsintresset väga mycket tungt när sådana här avdömningar görs, säger försvarsminister Pål Jonson.
