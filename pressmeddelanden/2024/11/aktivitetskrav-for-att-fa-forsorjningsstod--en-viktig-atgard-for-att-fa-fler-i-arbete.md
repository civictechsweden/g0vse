# Aktivitetskrav för att få försörjningsstöd – en viktig åtgärd för att få fler i arbete

Under 2023 fick drygt 177 000 vuxna personer någon gång under året ekonomiskt bistånd och långvarigt ekonomiskt bistånd, 10 månader eller längre, betalades ut till över 85 400 personer. Av det totala antalet vuxna biståndsmottagare var omkring 60 procent utrikes födda.

– Sverige har ett stort utanförskap som till stor del beror på ett integrationsmisslyckande. Ingen människa ska lämnas i utanförskap. Regeringen planerar därför för flera reformer för att öka varje persons drivkraft och förmåga att komma närmare arbete, egenförsörjning och bli en del av samhällets gemenskap. Det är så vi skapar ett Sverige som håller ihop. Att nu remittera förslaget om att införa ett aktivitetskrav för personer som får försörjningsstöd är ett stort steg i denna riktning, säger äldre- och socialförsäkringsminister Anna Tenje.

– Flera decennier av ansvarslös migrationspolitik har lett till att Sverige idag har en betydande integrationsskuld, bland annat i form av utsatta områden med hög arbetslöshet och utanförskap. Detta skapar inte bara problem för samhället i stort, utan är ofta även en tragedi för den enskilde. För att komma till rätta med detta är det helt centralt att vi skapar starkare incitament och ger människor bättre förutsättningar att komma i arbete för att på så sätt kunna försörja sig själva och bli en del av samhället, säger Sverigedemokraternas gruppledare Linda Lindberg.

– Ett aktivitetskrav för den som är arbetslös och lever på bidrag är viktigt för att motverka passivitet och utanförskap. Det är ett viktigt steg mot att fler vuxna ska få känna den stolthet som det innebär att ha ett arbete att gå till, och för att fler barn ska få se sina föräldrar gå till jobbet, säger Christian Carlsson (KD), ordförande för socialutskottet.

– Utanförskapet måste brytas med en kravbaserad integrationspolitik. Det ska löna sig att studera, lära sig svenska och ta ett jobb, säger arbetsmarknads- och integrationsminister Mats Persson.

Regeringen planerar för att genomföra en omfattande bidragsreform för att ta itu med det stora utanförskapet. Bidragsreformen består av tre delar:

* Ett bidragstak för att bidragen inte ska vara högre än inkomsten vid arbete
* En successiv kvalificering till den svenska välfärden
* Ett aktivitetskrav för att få försörjningsstöd för att motverka långvarigt bidragsberoende och närma sig egen försörjning

Aktivitetskravet föreslås innebära att kommunerna görs skyldiga att tillhandahålla aktiviteter för personer som får försörjningsstöd och ett krav på dessa att delta i aktiviteter. Aktivitetskravet syftar till att genom krav och stöd bidra till att fler ska komma i arbete eller närma sig arbetsmarknaden. Det kan handla om aktiviteter för att öka den enskildes förmåga att arbeta eller studera, men också aktiviteter som förbättrar språkkunskaperna för att komma närmare arbete eller studier. Det kan också handla om arbetsplatsförlagda aktiviteter inom kommunal förvaltning eller jobbsökningsaktiviteter. På så sätt kan fler stå på egna ben och försörja sig själva. Att ha ett nationellt reglerat aktivitetskrav i samtliga kommuner syftar också till att stärka rättssäkerheten och göra aktivitetskravet enhetligt i kommunerna.

Promemorian skickas nu på remiss så att myndigheter, organisationer och andra remissinstanser får möjlighet att lämna synpunkter på förslagen. Remissvaren ska ha kommit in till Socialdepartementet senast den 11 mars 2025.
