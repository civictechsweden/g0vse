# Nytt strategiskt partnerskap mellan Sverige och Polen

– Ett närmare samarbete om säkerhet och försvar i bred bemärkelse är grundbulten i det förnyade strategiska partnerskapet mellan Polen och Sverige. Vi avser gemensamt arbeta för att stärka säkerheten i Östersjöregionen och hantera det hot som Ryssland utgör, säger statsminister Ulf Kristersson.

Under dagen har statsministern och premiärministern haft bilaterala överläggningar om bland annat EU:s dagordning inför det polska ordförandeskapet i unionen våren 2025 och aktuella säkerhetspolitiska frågor, inklusive det fortsatta stödet till Ukraina. Näringslivsföreträdare deltog i diskussioner om stärkandet av europeisk konkurrenskraft, inklusive när det gäller försvarsindustrin och den gröna och digitala omställningen.

Efter signeringen av partnerskapet mellan Sverige och Polen håller statsminister Ulf Kristersson och Polens premiärminister Donald Tusk en gemensam pressträff från Harpsund som går att följa direkt på regeringen.se.

Premiärminister Donald Tusk är inbjuden som gäst inom ramen för det nordisk-baltiska toppmötet på Harpsund den 27 – 28 november.
