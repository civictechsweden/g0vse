# Camilla Waltersson Grönvall tog emot förslag för att stärka socialtjänstens förebyggande arbete

– Allt fler barn och unga dras i dag in i kriminella nätverk. Samtidigt står socialtjänsten med verktyg som inte är anpassade för dagens utmaningar. Det är inte hållbart. Barnens rätt till en trygg och säker uppväxt måste gå först. Därför är de här förslagen särskilt efterlängtade, för att kunna stärka föräldraansvaret och socialtjänstens arbete. Socialtjänsten ska ha rätt förutsättningar att tidigt kunna ingripa om ett barn eller en ungdom riskerar att dras in i kriminalitet, säger socialtjänstminister Camilla Waltersson Grönvall.

Utredaren Anna Tengberg har bland annat haft i uppdrag att ge förslag till regeringen på ordningar som ger socialnämnden möjlighet att besluta om dels öppna insatser till vårdnadshavare utan deras samtycke, dels krav riktade mot barn och unga liknande sådana som förekommer i Danmark.

Utredningen föreslår att socialnämnden under vissa förutsättningar ska få besluta om insatser till vårdnadshavare i öppna former när samtycke saknas. Ett beslut om insatser föreslås kunna förenas med skyldigheter för vårdnadshavaren, till exempel att delta i föräldramöten på barnets skola, men också med vite.

Utredningen föreslår också att socialnämnden ska kunna besluta att barn och unga ska delta i insatser i öppna former när samtycke saknas, tidigare och i fler fall än i dag. Enligt utredningens förslag ska socialnämnden kunna besluta att det barn eller den ungdom som deltar i en insats ska kunna omfattas av skyldigheter avseende sin skol­gång, fritidsaktiviteter, praktik eller annan kompetenshöjande verksamhet, skyldighet att vara nykter och drogfri och skyldighet att under vissa tider vara hemma.

Utredningen föreslår en ny lag, lagen om insatser inom socialtjänsten till vårdnadshavare, barn och unga när samtycke saknas (LIV), som ska komplettera socialtjänstlagen.
