# Förslag att testamenten av lantbruksegendomar ska omfattas av förvärvsprövning

– Jordförvärvslagen har en lång historia. Den har också en stor betydelse för svensk landsbygd. Därför har vi hållit hårt i dess syfte nu när en avgränsad översyn genomförs, säger landsbygdsminister Peter Kullgren.

I utredningsuppdraget ingick att i ett delbetänkande analysera utvecklingen av intresset att överföra lantbruksegendom från en fysisk person till en juridisk person genom testamente samt se över möjligheten att införa bestämmelser om att testamente ska omfattas av prövning enligt jordförvärvslagen.

– Med utredningens förslag säkerställs att balansen mellan fysiskt och juridiskt ägande bevaras. Det gynnar enskilt ägande, robusthet och mångfald i brukandet av jord och skog samt värnar sysselsättning och boende på landsbygden, säger utredaren Fredrik Daveby.

Utredaren har nu delredovisat uppdraget och föreslår bland annat förslag som syftar till att juridiska personers förvärv av lantbruksegendomar genom testamente ska omfattas av prövning enligt jordförvärvslagen. Förslagen läggs fram på grund av att man identifierat att det numera finns starka incitament att testamentera till juridisk person däribland bolag. Ett sådant exempel är att priset på skogsmark som ägs av juridisk person kan vara 20–30 procent högre jämfört med om egendomen ägdes av en fysisk person.

Delbetänkandet kommer nu att beredas inom Regeringskansliet. Uppdraget i sin helhet ska redovisas senast 30 april 2025.
