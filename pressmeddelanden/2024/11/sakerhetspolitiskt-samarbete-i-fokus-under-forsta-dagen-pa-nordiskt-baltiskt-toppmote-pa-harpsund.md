# Säkerhetspolitiskt samarbete i fokus under första dagen på nordiskt-baltiskt toppmöte på Harpsund

– Europa måste ta ett större ansvar för sin egen säkerhet. Det förutsätter att vi ökar vårt samarbete och fortsätter att långsiktigt stödja Ukraina som strider för både sin egen och vår säkerhet, säger statsminister Ulf Kristersson.

Länderna som nu alla är medlemmar i Nato, möts på Harpsund för att diskutera fördjupat samarbete och manifestera enighet i stödet till Ukraina i ljuset av det geopolitiska läget och den säkerhetspolitiska situationen i vårt närområde. De gjorde också ett gemensamt uttalande.
Under en del av mötet deltog Frankrikes president Emmanuel Macron via länk.

Kl. 16.40 håller ledarna en pressträff från Harpsund som går att följa direkt på regeringen.se. Deltar gör statsminister Ulf Kristersson, Polens premiärminister Donald Tusk, Danmarks statsminister Mette Frederiksen, Norges statsminister Jonas Gahr Støre, Finlands statsminister Petteri Orpo,  Estlands premiärminister Kristen Michal och Lettlands utrikesminister Baiba Braže.

Under morgondagen håller statsminister Ulf Kristersson bilaterala överläggningar med Polens premiärminister Donald Tusk, som är inbjuden som särskild gäst till mötet. De ska då signera ett nytt strategiskt partnerskap mellan Sverige och Polen.
