# Benjamin Dousa deltar i möte med EU:s handelsministrar i Bryssel

Den första punkten på dagordningen är en framåtblickande diskussion om EU:s handelspolitik med fokus på frihandelsförhandlingar. Den andra dagordningspunkten är en diskussion om EU:s handelsrelationer med USA.

\- EU behöver sluta fler frihandelsavtal och stärka våra partnerskap med tredje land, för att stärka EU:s konkurrenskraft. Vi kommer fortsätta att främja en nära handelsrelation med USA och en konstruktiv dialog med den tillträdande administrationen, säger bistånds\- och utrikeshandelsminister Benjamin Dousa.

Sverige har även begärt att förslaget om att införa breda importtullar på varor från Ryssland och Belarus ska tas upp under övriga frågor. Tillsammans med sju andra medlemsstater har Sverige skickat ett brev till Kommissionen om vikten av att gå vidare med förslaget. Kommissionen förväntas ge en lägesuppdatering vid rådsmötet.

\- Vi behöver göra mer för att stödja Ukraina och sätta ekonomisk press på Ryssland för att begränsa landets intäkter. Förhoppningen är att vi gemensamt ska försvåra för rysk export till EU och därmed försvaga den ryska ekonomin som finansierar kriget, säger bistånds\- och utrikeshandelsminister Benjamin Dousa.
