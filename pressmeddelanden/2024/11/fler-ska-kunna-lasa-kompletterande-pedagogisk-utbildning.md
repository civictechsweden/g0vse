# Fler ska kunna läsa kompletterande pedagogisk utbildning

Förordningsändringen innebär att personer med en examen inom sammanlagt 76 områden, jämfört med dagens 60, blir behöriga till att läsa kort KPU. I budgetpropositionen för 2025 har regeringen också föreslagit ökade medel till kort KPU, för att ge bättre förutsättningar till lärosätena att anta fler studenter.

­– Vi behöver fler skickliga lärare i den svenska skolan. Samtidigt behöver vi öppna upp för fler att byta spår mitt i livet. Genom kort KPU kan enskilda få en nystart i arbetslivet, parallellt med att den svenska skolan får kompetenta och kvalificerade lärare, säger utbildningsminister Johan Pehrson.

Förordningsändringen bygger på en överenskommelse mellan regeringen och Sverigedemokraterna.
