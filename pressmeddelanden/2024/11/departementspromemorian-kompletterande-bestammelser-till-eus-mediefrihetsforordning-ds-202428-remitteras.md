# Departementspromemorian Kompletterande bestämmelser till EU:s mediefrihetsförordning (Ds 2024:28) remitteras

I departementspromemorian, som remitteras i dag, lämnas de författningsförslag som bedöms nödvändiga för att mediefrihetsförordningen ska kunna tillämpas och få fullt genomslag i Sverige. Det föreslås bland annat en ny lag med kompletterande bestämmelser till förordningen. Lagen innehåller bestämmelser om bedömningar av koncentrationer på mediemarknaden, anmälningsskyldighet och tillsyn. Det föreslås också bestämmelser om utnämnande och entledigande av styrelseledamöter och verkställande direktör i ett public service-företag.

– I dag remitterar vi ett förslag om hur den nya europeiska mediefrihetsförordningen ska kunna tillämpas effektivt i Sverige. EU-förordningen förhandlades till stor del under det svenska ordförandeskapet och syftar till att stärka mediernas oberoende i en tid när den är hotad både inom och utanför EU. Promemorian visar hur viktiga frågorna är och förslagen är utformade utifrån de svenska mediegrundlagarnas krav och med respekt för det sätt vi reglerar och organiserar public service, säger kulturminister Parisa Liljestrand.

Mediefrihetsförordningens bestämmelser ska i huvudsak börja tillämpas den 8 augusti 2025. Den kompletterande lagen föreslås därför träda i kraft samma datum. De författningsförslag som rör public service-företagen föreslås träda i kraft den 1 januari 2026.

Sista dagen att svara på remissen är den 5 februari 2025.
