# Kraftsamling för att bistå kommuner och regioner vid varsel och omställning

– Varsel och omställning är tuffa situationer som påverkar många människor. Från arbetstagare, företagare till hela lokalsamhällen. Genom uppdragen till Tillväxtverket kan myndigheten bidra till näringslivsutveckling och en hållbar regional utveckling, säger Peter Kullgren, landsbygdsminister med ansvar för regional utveckling.

I Västerbotten och Västmanland pågår ett omfattande arbete kopplat till industrins gröna omställning och elektrifiering som har skapat en snabb utveckling de senaste åren.

– Regeringen stöttar fortsatt en grön och konkurrenskraftig omställning. Att etablera en ny industri eller ställa om en verksamhet från fossilt till fossilfria alternativ innebär utmaningar. Vi arbetar för att säkerställa bästa möjliga utkomst för anställda och berörda underleverantörer runt om i landet. Uppdragen till Tillväxtverket ska bidra till att fortsatt ta till vara kompetens som vi behöver för att möjliggöra den gröna industriella omställningen, säger energi\- och näringsminister Ebba Busch.

En väl fungerande kompetensförsörjning är nödvändig för att stärka industrins konkurrenskraft och skapa en hållbar regional utveckling. Det är därför viktigt att bidra till att så många som möjligt som förlorat sin anställning har möjlighet att få ett nytt jobb så att kompetensen som dessa individer besitter tas tillvara.

– De som drabbas vid uppsägningar ska få rätt stöd för att så snabbt som möjligt kunna få jobb igen. Det är viktigt både för individerna och för arbetsmarknaden i stort, säger arbetsmarknads\- och integrationsminister Mats Persson.

Uppdragen ska redovisas senast 31 mars 2026 samt 31 mars 2028\.
