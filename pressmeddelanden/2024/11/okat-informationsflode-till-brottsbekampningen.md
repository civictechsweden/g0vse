# Ökat informationsflöde till brottsbekämpningen

Sverige befinner sig ett allvarligt läge när det gäller den grova brottsligheten. För att trycka tillbaka brottsligheten och bryta rekryteringen av barn och unga in i de kriminella nätverken krävs att myndigheter och andra aktörer kan lämna uppgifter till de brottsbekämpande myndigheterna på ett effektivt och ändamålsenligt sätt.

– För att trycka tillbaka den organiserade brottsligheten behöver myndigheter kunna samverka med varandra på ett effektivt och smidigt sätt. Reglerna måste också vara tydliga så att det i praktiken blir enkelt att göra rätt. I dag finns alltför stora hinder för detta – myndigheter och andra aktörer kan eller vågar inte dela information med varandra. Förslagen i den här propositionen innebär stärkta möjligheter för exempelvis skola, socialtjänst och polis att samverka för att förhindra att barn och unga rekryteras in i gängen, säger justitieminister Gunnar Strömmer.

– Det är bra att skolans roll i det brottsförebyggande arbetet förstärks och förtydligas. Med det här beslutet blir det nu tydligt att det kommer vara rektorn som bedömer om något ska lämnas utan föregående begäran. Det är också viktigt att rektorer nu får rätt stöd så att det inte tar tid från skolans grunduppdrag, säger skolminister Lotta Edholm.

– Sverigedemokraterna har länge påtalat nödvändigheten i att myndigheter måste kunna dela information när det behövs för att förebygga och bekämpa brott så vi välkomnar detta förslag som vi ser som en mycket viktig åtgärd för att kunna trycka tillbaka den grova brottsligheten, säger Richard Jomshof (SD), ordförande i justitieutskottet.

– Hela samhället måste samarbeta för att vi ska kunna bekämpa den organiserade brottsligheten. För att detta ska bli möjligt måste polisen kunna ta del av uppgifter från myndigheter, kommuner, regioner och skolor. Regeringens lagförslag kommer ge vårt rättsväsende ännu bättre förutsättningar och är ett stort steg framåt för att göra Sverige tryggare, säger Ingemar Kihlström (KD), suppleant i justitieutskottet.

Regeringen föreslår att det ska införas en ny lag som ger ett antal statliga myndigheter samt kommuner, regioner och skolor en skyldighet att både på begäran och på eget initiativ lämna uppgifter till Polismyndigheten och övriga brottsbekämpande myndigheter. Regeringen föreslår också ändringar i bland annat offentlighets- och sekretesslagen som innebär en utökad möjlighet för socialtjänsten och hälso- och sjukvården att lämna uppgifter till brottsbekämpningen. I propositionen föreslås även att banker och finansiella företag ska vara skyldiga att på begäran lämna uppgifter om enskilda till brottsbekämpningen, om uppgifterna behövs för att förebygga, förhindra eller upptäcka brottslig verksamhet.

Förslagen i propositionen bygger på en överenskommelse mellan regeringen och Sverigedemokraterna.

Den nya lagen och lagändringarna föreslås träda i kraft den 1 april 2025.
