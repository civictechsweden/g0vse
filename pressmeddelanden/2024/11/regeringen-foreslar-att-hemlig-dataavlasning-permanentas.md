# Regeringen föreslår att hemlig dataavläsning permanentas

Hemlig dataavläsning innebär att polisen och andra brottsbekämpande myndigheter i hemlighet och med ett tekniskt hjälpmedel tar sig in i till exempel datorer, mobiltelefoner eller användarkonton till kommunikations­tjänster för att kunna ta del av information. Hemlig dataavläsning infördes 2020 som ett tidsbegränsat verktyg för de brottsbekämpande myndigheterna och regeringen föreslår nu att det permanentas.

–  Den organiserade brottsligheten är systemhotande. Samhällets motståndskraft mot den här kriminaliteten måste förstärkas i grunden. Därför fortsätter regeringen att genom effektivare verktyg stärka brottsbekämpningen, nu genom att permanenta möjligheten att använda hemlig dataavläsning – ett verktyg som i flera fall har varit helt avgörande, säger justitieminister Gunnar Strömmer.

Regeringen föreslår att lagen om hemlig dataavläsning ska gälla utan tidsbegränsning med följande justeringar:

* Hemlig dataavläsning ska få användas i fler fall i syfte att utreda vem som skäligen kan misstänkas för ett brott.
* Reglerna för vilka typer av uppgifter som får hämtas in och för utformningen av ett tillstånd till hemlig dataavläsning förtydligas.
* Överskottsinformation som har kommit fram vid hemlig dataavläsning ska få användas för andra ändamål.
* Rättssäkerheten för den enskilde stärks, bland annat genom förbättrade möjligheter till insyn och tillsyn.

Lagändringarna föreslås träda i kraft den 1 april 2025.
