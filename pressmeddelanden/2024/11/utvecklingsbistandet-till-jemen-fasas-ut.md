# Utvecklingsbiståndet till Jemen fasas ut

–Sverige har sedan 2020 haft ett mindre utvecklingsbistånd till Jemen. Mot bakgrund av den svåra säkerhetssituationen i landet och houthiernas alltmer destruktiva beteende väljer vi nu att fasa ut utvecklingsbiståndet, säger bistånds- och utrikeshandelsminister Benjamin Dousa.

–Situationen i Jemen gör det mycket svårt att genomföra och följa upp utvecklingsinsatser på ett effektivt sätt. Detta gäller inte minst i houthi-kontrollerade områden i norra Jemen. Det är viktigt att svenska biståndsmedel ger största möjliga utväxling och inte riskerar att hamna i orätta händer, fortsätter statsrådet Dousa.

Regeringen har gett i uppdrag till Sida att avsluta utvecklingsinsatser i houthi-kontrollerade områden redan innan årsskiftet och i övriga landet senast den 30 juni 2025. Beslutet är i linje med Reformagendans fokus på långsiktighet, transparens och effektivitet. Det svenska utvecklingsbiståndet till Jemen har de senaste åren uppgått till ca 80 miljoner kronor per år.

Jemens befolkning är fortsatt i behov av humanitärt stöd och Sverige kommer därför fortsätta vara en stor humanitär givare till Jemen. Det svenska humanitära stödet till Jemen uppgår till 287 miljoner kronor för 2024. Sverige är också en stor kärnstödsgivare till flera FN-organ med verksamhet på plats i Jemen såsom FN:s utvecklingsprogram (UNDP), FN:s flyktingorgan (UNHCR), FN:s barnfond (UNICEF), FN:s befolkningsfond (UNFPA), Världshälsoorganisationen (WHO) och FN:s livsmedelsprogram (WFP).
