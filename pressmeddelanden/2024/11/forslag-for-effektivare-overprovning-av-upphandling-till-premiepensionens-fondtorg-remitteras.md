# Förslag för effektivare överprövning av upphandling till premiepensionens fondtorg remitteras

– Fondtorgsnämnden har påbörjat arbetet med att upphandla fonder. Resultatet ska bli ett fondtorg med fonder av hög kvalitet och med stor valfrihet för sparare att välja mellan, liksom ett tryggare och säkrare fondtorg som förhindrar brottslighet och välfärdskriminalitet. Det är viktigt att denna process framför allt är rättssäker men också effektiv. Därför föreslår regeringen en effektivisering av domstolsprocessen för upphandlingar av fonder till premiepensionens fondtorg i syfte att spara tid och resurser genom att vi tar bort onödiga lagkrav, säger äldre- och socialförsäkringsminister Anna Tenje.

Fondtorgsnämndens verksamhet syftar ytterst till att skapa ett tryggt fondtorg av god kvalitet som värnar premiepensionsspararnas intressen. Om nämndens upphandlingsresultat överklagas sker en överprövning av upphandlingen i en domstolsprocess med en domare och tre nämndemän. Det är rimligt att upphandlingar till premiepensionens fondtorg hanteras av domstolarna på samma sätt som andra upphandlingsmål. För att effektivisera systemet – och spara både tid och resurser i en redan brådskande process – lämnar nu regeringen förslag om en förenkling i processen. Förändringen innebär att domstolen är domför med en lagfaren domare ensam i likhet med andra upphandlingsmål.

Upphandlingsmål är ofta av brådskande karaktär och därför är det effektivt om domstolen är domför med en lagfaren domare ensam. Ändringen gör även att upphandlingsmålen behandlas på samma sätt som andra upphandlingsmål.

Regeringen lämnar nu förslaget på remiss. Remissvaren ska ha kommit in till Socialdepartementet senast den 18 december 2024.
