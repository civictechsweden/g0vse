# Utredning föreslår att balansmål införs

Kommitténs uppdrag har varit att bedöma om det finns anledning att ändra nivån på den offentliga sektorns finansiella sparande och i så fall föreslå en ny nivå. Uppdraget har också varit att bedöma om det finanspolitiska ramverket behöver anpassas för att möjliggöra en effektivare stabiliseringspolitik och ett bättre samspel mellan finans- och penningpolitiken.

Kommittén bedömer att målet för den offentliga förvaltningens finansiella sparande bör ändras från ett överskott på en tredjedels procent av BNP i genomsnitt över en konjunkturcykel till ett balansmål, där inkomster och utgifter i genomsnitt är lika stora över en konjunkturcykel. Det nya balansmålet föreslås gälla tills vidare från den 1 januari 2027. Skuldankaret ligger kvar på 35 procent av BNP.

Dessutom föreslår kommittén att uppföljningen av saldomålet förtydligas och att Finanspolitiska rådet får fler uppgifter och en något förändrad roll. Kommittén presenterar också generella principer för hur samspelet mellan finans- och penningpolitiken kan förbättras för att uppnå en effektivare stabiliseringspolitik.

– Jag är glad över att sex av åtta partier har kommit överens om ett balansmål. Ett balansmål ger goda förutsättningar att hantera de viktiga samhällsutmaningar som Sverige står inför. En oförändrad nivå på skuldankaret säkerställer samtidigt starka offentliga finanser, säger finansminister Elisabeth Svantesson.
