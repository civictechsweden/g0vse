# Personer som reser till arbetsintervjuer eller arbetsmarknadsutbildningar ska få högre ersättning

I det tredje kvartalet 2024 uppgick arbetslösheten i Sverige till 8,5 procent. För att minska arbetslösheten och förbättra kompetensförsörjningen vill regeringen att fler arbetslösa ska vara redo att flytta för att få en anställning. Fler behöver också delta i arbetsmarknadsinsatser för att öka sin kompetens och därmed sin anställningsbarhet. Ett hinder för vissa arbetssökande är de kostnader som uppstår vid resor till intervjuer eller utbildningar som sker på andra platser än hemorten. Därför har regeringen beslutat att höja ersättningen för resa och boende i samband med anställningsintervjuer och deltagande i programinsatser som arbetsmarknadsutbildningar.

– Det behöver bli lättare att flytta dit jobben finns. Är man arbetslös har man ofta en tuff ekonomisk situation, varför den nu beslutade höjda ersättningen för resa och boende är en viktig förändring. Detta beslut är ett steg i regeringens arbete att öka den geografiska och yrkesmässiga rörligheten på arbetsmarknaden, säger arbetsmarknads- och integrationsminister Mats Persson.

De berörda stöden används i dag i begränsad omfattning, något som delvis kan förklaras med att ersättningen inte har höjts sedan 2007 för programresor och sedan 2010 för intervjuresor.

|  |  |  |
| --- | --- | --- |
|  | **Ersättningstak i dag** | **Ersättningstak från 1 januari 2025** |
| Resor och boende kopplade till anställningsintervjuer | 2 500 kr | 3 600 kr |
| Resor och dubbelt boende vid deltagande i arbetsmarknadspolitiska program | 110 kr per dag, 2 400 kr per månad | 220 kr per dag, 4 600 kr per månad |
| Resa med eget fordon | 1,85 kr per kilometer | 2,50 kr per kilometer |
