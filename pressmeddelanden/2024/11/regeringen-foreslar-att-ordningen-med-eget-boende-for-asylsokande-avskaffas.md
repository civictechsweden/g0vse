# Regeringen föreslår att ordningen med eget boende för asylsökande avskaffas

I Sverige bor asylsökande i eget boende i en utsträckning som saknar motsvarighet i andra jämförbara länder. Detta är förenat med betydande negativa konsekvenser både för de asylsökande och för samhället, i form av bland annat trångboddhet och segregation. Regeringen föreslår därför lagändringar som syftar till att åstadkomma en ny ordning för asylsökandes boende, där utgångspunkten är att asylsökande ska bo på Migrationsverkets boenden i stället för att ordna boende på egen hand. I propositionen som regeringen överlämnar till riksdagen föreslås också en lagreglerad skyldighet för asylsökande att delta i samhällsintroduktion.

– De här lagförslagen är ett första steg mot att avskaffa ordningen med eget boende för asylsökande. Regeringen har i oktober mottagit en utredning med ytterligare förslag på åtgärder. Vårt mål är att få ordning och reda på mottagandeprocessen, minska segregation och effektivisera asylprövningen, säger migrationsminister Johan Forssell.

– Ordningen med eget boende för asylsökande har under lång tid utgjort ett stort hinder för både integrationen och den sociala sammanhållningen i Sverige. Nu går vi vidare med förslag som kommer ställa tydligare krav på asylsökande och ytterligare effektivisera asylprocessen i Sverige, säger Ludvig Aspling, migrationspolitisk talesperson för Sverigedemokraterna.

Regeringens förslag innebär bland annat att

* asylsökande som huvudregel endast ska ha rätt till ekonomiskt bistånd under asyltiden om de bor på det asylboende som de har tilldelats,
* Migrationsverket får möjlighet att undersöka asylsökandes boende- och förvaringsutrymmen på asylboendena, i syfte att kontrollera att asylsökanden bor på den tilldelade boendeplatsen, och
* en ansökan om uppehållstillstånd kan betraktas som återkallad för asylsökande som inte bor på ett asylboende och inte håller Migrationsverket underrättat om sin bostadsadress.

Lagändringarna föreslås träda i kraft den 1 mars 2025. Den 15 oktober mottog migrationsministern slutbetänkandet från Utredningen om ett ordnat initialt mottagande av asylsökande som i enlighet med tilläggsdirektiv som beslutades av den nya regeringen 2023 föreslår mer långtgåendeåtgärder för att avskaffa ordningen med eget boende för asylsökande. Slutbetänkandet har skickats på remiss.
