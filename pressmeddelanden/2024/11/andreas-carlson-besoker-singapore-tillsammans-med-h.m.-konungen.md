# Andreas Carlson besöker Singapore tillsammans med H.M. Konungen

– Det ska bli mycket spännande dagar, med många intressanta möten. Svenska företag och svensk forskning är världsledande inom innovation och hållbara lösningar för automatisering och digitalisering av transportsektorn. Sverige och Singapore har redan idag ett starkt samarbete, både mellan företag och universitet. Att stärka och fördjupa utbytet ytterligare gynnar bägge länderna, säger infrastruktur- och bostadsminister Andreas Carlson.

Under resan kommer Andreas Carlson träffa representanter för Singapores regering, bland annat Singapores transportminister, Chee Hong Tat. Programmet innehåller även ett besök på Singapores myndighet för civilflyg, Civil Aviation Authority of Singapore (CAAS), samt verksamhetsbesök på hamnar, flygplatser och flygbolag.

Vid statsbesöket representeras den svenska regeringen av utrikesminister Maria Malmer Stenergard, infrastruktur- och bostadsminister Andreas Carlson, statssekreterare Håkan Jevrell, Utrikesdepartementet och statssekreterare Miriam Söderström, Socialdepartementet. Ett 50-tal svenska företag, myndigheter och akademi deltar i den näringslivsdelegation som Business Sweden arrangerar.

Efter att statsbesöket i Singapore har avslutats kommer infrastruktur- och bostadsminister Andreas Carlson att åka vidare på en egen separat resa till Manila i Filippinerna. I Manila ska Andreas Carlson bland annat träffa företrädare för den filippinska regeringen och företagsrepresentanter.
