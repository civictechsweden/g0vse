# 180 bostadsområden på Utanförskapets karta

I december 2023 fick Statistiska centralbyrån och Boverket i uppdrag av regeringen att göra en sammanställning av områden där utanförskapet är särskilt stort. Syftet är att skapa bättre förutsättningar för insatser till de områden som behöver dem som mest. Myndigheterna har idag slutredovisat kartläggningen, som innefattar en sammanställning över områden med en stor sammanvägd problematik kopplad till utanförskap. Kartläggningen baseras på statistik med faktorer som skolresultat, arbetsmarknadsetablering, bidragsberoende, kriminalitet och trångboddhet. Totalt bor mer än 700 000 personer i dessa områden, varav drygt 170 000 är under 18 år gamla.

– Utanförskapets karta ger oss en skarpare bild än tidigare av var en särskild insats behövs för att stärka samhällsgemenskapen. Detta blir ett viktigt underlag för att träffsäkra insatser ska vara möjliga, säger arbetsmarknads\- och integrationsminister Mats Persson.

Analysen utgår från Sveriges 3 363 regionala statistikområden (RegSO). Av 3363 RegSO bedöms 180 områden, fördelade på 66 kommuner, ha en stor sammanvägd problematik kopplad till utanförskap. Bland de 180 områdena bedöms 40 ha en särskilt stor sammanvägd problematik.
