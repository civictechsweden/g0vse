# Ett stärkt brottsförebyggande ansvar för socialnämnden

– Alla barn har rätt till en trygg och ljus framtid. Men idag rekryteras allt för många barn och unga in i kriminaliteten. Det måste hela samhället arbeta emot. Särskilda brottsförebyggande och återfallsförebyggande insatser behöver användas i större utsträckning än i dag och det förslag regeringen nu lägger fram är ett steg av många för att motverka den här utvecklingen, säger socialtjänstminister Camilla Waltersson Grönvall.

– Trygga familjer och rätt värderingar är det som bäst förebygger brott, men hela samhället behöver vara med och bekämpa brotten. Nu stärker vi socialtjänstens brottsförebyggande arbete, så att vi på allvar kan göra Sverige tryggare, säger Christian Carlsson, kristdemokratisk ordförande i socialutskottet.

– Samhällets alla delar behöver ta ansvar för att skydda barn från att bli rekryterade in i gängmiljön. Genom att tidigt identifiera och stödja barn och unga som riskerar att hamna i klorna på kriminella nätverk, kan vi förebygga såväl brott som förlust av framtidshopp. Det kräver resurser, och ett gemensamt arbete där många aktörer ingår, säger Gulan Avci, barnrättspolitisk talesperson för Liberalerna.

– Konsekvenserna av kriminellt beteende ska vara tydliga och skarpa. Parallellt med det behöver vi givetvis även stärka det brottsförebyggande arbetet för att förhindra att barn och unga hamnar i klorna på gängen. Att vi nu ytterligare tydliggör socialtjänstlagen tror vi är en viktig del i arbetet med att utrota gängkriminaliteten i Sverige, säger Linda Lindberg, gruppledare för Sverigedemokraterna i riksdagen.

Förslagen innebär att socialnämndens generellt förebyggande arbete kompletteras med ett uttalat brottsförebyggande ansvar – både med syftet att motverka rekryteringen av barn och unga in i kriminalitet och att förebygga annan brottslighet.

Regeringen har i budgetpropositionen för budgetåret 2025 föreslagit att 200 miljoner kronor fördelas till kommunerna 2025, 300 miljoner 2026 samt 600 miljoner kronor årligen 2027–2028 för att stödja kommunerna i omställningen mot att socialtjänsten ska arbeta mer brottsförebyggande. Därutöver tillförs 30 miljoner kronor 2025 och därefter 60 miljoner kronor årligen till de allmänna statsbidragen till kommunerna.

Lagförslagen har lämnats till Lagrådet som ska granska förslagen innan en proposition lämnas till riksdagen. Lagförslagen innebär en komplettering av förslagen som lämnas i lagrådsremissen En förebyggande socialtjänstlag – för ökade rättigheter, skyldigheter och möjligheter.

Lagändringarna föreslås träda i kraft den 1 juli 2025.
