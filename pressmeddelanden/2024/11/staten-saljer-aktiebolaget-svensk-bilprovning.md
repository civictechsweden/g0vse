# Staten säljer Aktiebolaget Svensk Bilprovning

Bilprovningen har de senaste åren haft en god utveckling. Regeringens bedömning är att Bilprovningen med sin nya ägare har stora möjligheter att utvecklas positivt. Köparen, TÜV Rheinland AG, är en ny aktör på den svenska fordonsbesiktningsmarkanden. Konkurrensen på besiktningsmarknaden väntas efter köpet fortsatt vara god.

– Vi tar nu sista steget i omregleringen av fordonsbesiktningsmarknaden och avyttrar statens ägande i Bilprovningen. Den här affären är i linje med en effektiv och värdeskapande bolagsförvaltning. Vår samlade bedömning är att bolaget med nya ägare har stora möjligheter att fortsätta utvecklas positivt, säger finansminister Elisabeth Svantesson.

TÜV Rheinland AG förvärvar genom dotterbolaget TÜV International GmbH 100 procent av aktierna i Bilprovningen. Köpeskillingen för aktierna i Bilprovningen uppgår till 1 200 miljoner kronor. TÜV Rheinlands tillträde av aktierna i Bilprovningen kommer, bland annat efter prövning enligt lagen om granskning av utländska direktinvesteringar, preliminärt ske i december 2024\.

Carnegie Investment Bank AB (publ), Advokatfirma DLA Piper Sweden KB och KPMG AB har varit statens rådgivare under försäljningen.
