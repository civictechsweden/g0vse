# Erik Slottner i samtal med näringslivet om digital infrastruktur och nationell säkerhet

– Det är av största vikt för Sveriges säkerhet och välstånd att vi kan upprätthålla förmågan till tillförlitlig internationell och nationell digital kommunikation i alla lägen. Ju mer digitaliserade vi blir desto mer sårbara blir vi för störningar i våra elektroniska kommunikationer. Inte minst den senaste tidens händelser i Östersjön påminner oss om vikten av att säkra vår digitala infrastruktur, säger civilminister Erik Slottner.

Nationella telesamverkansgruppen (NTSG) är ett forum för privat-offentlig samverkan som arbetar med bl.a. krisberedskap och totalförsvarsplanering i telekomsektorn. Post- och telestyrelsen är ordförande i gruppen.

Onsdagens rundabordssamtal hölls mot bakgrund av det allvarliga säkerhetsläget och regeringens nationella säkerhetsstrategi som presenterades i juli i år. Strategin lyfter bl.a. fram kritisk infrastruktur, såsom kommunikationsinfrastruktur, som viktig för Sveriges säkerhet och motståndskraft. Rundabordssamtalet fokuserade på regeringens och sektorns insatser för att bemöta den hotbild som presenteras i strategin.

– Privat-offentlig samverkan är helt avgörande för att vi ska kunna bygga motståndskraft i sektorn, det är positivt att vi kan samlas såhär och prata om vilken hotbild svensk infrastruktur står inför. Det stärker vårt arbete framåt i gruppen, säger Ove Landberg, PTS och ordförande i NTSG.

Regeringen har i budgetpropositionen inför 2025 satsat stort och långsiktigt på motståndskraften i den digitala infrastrukturen. För beredskapssektorn elektroniska kommunikationer och post avsattes totalt närmare 6,7 miljarder till och med 2030. För att åstadkomma motståndskraft i elektroniska kommunikationer ser även regeringen att det behövs ett väletablerat strategiskt och operativt samarbete mellan staten och näringslivet. Onsdagens möte kan ses som ett led i detta samarbete.
