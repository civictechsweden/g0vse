# Sverige driver samtyckesfrågan på EU-nivå

Enligt EU:s byrå för grundläggande rättigheter har 1 av 20 kvinnor över 15 år i EU blivit våldtagna. Sex utan samtycke är en extremt allvarlig kränkning av individers sexuella integritet som måste förebyggas och bekämpas med full kraft på alla nivåer, även på EU-nivå.

– I ett modernt samhälle borde det vara en självklarhet att sexuella handlingar måste vara frivilliga för att vara lagliga. Nu är det dags för samtycke i hela EU, säger justitieminister Gunnar Strömmer.

Regeringen drev frågan om en samtyckesbaserad våldtäktsreglering när EU-direktivet om bekämpning av våld mot kvinnor och våld i nära relationer förhandlades och fick då till krav på att alla medlemsstater ska vidta förebyggande åtgärder i form av utbildning om samtycke.

Nu är frågan aktuell igen när ett ändringsdirektiv om bekämpande av sexuella övergrepp mot barn förhandlas. Regeringen vill att regleringen om våldtäkt mot barn ska vara samtyckesbaserad när det gäller barn som har uppnått åldern för sexuellt självbestämmande.

Gunnar Strömmer har därför samlat sammanlagt åtta länder vars justitieministrar tillsammans har skickat ett brev till EU-ordförandeskapet och Sveriges EU-kommissionär i syfte att poängtera hur viktig frågan är.
