# Sverige och andra EU-länder driver på för höjda importtullar på ryska varor

– Vi behöver göra mer för att stödja Ukraina och sätta ekonomisk press på Ryssland. Förhoppningen är att vi gemensamt ska försvåra för rysk export till EU och försvaga rysk ekonomi. Sverige driver därför, tillsammans med likasinnade länder, på för att EU\-kommissionen ska lägga fram ett förslag om breda importtullar på varor från Ryssland, säger bistånds\- och utrikeshandelsminister Benjamin Dousa.

I brevet framhåller gruppen att EU behöver göra mer för att stödja Ukraina och argumenterar för att ett förslag om tullar skulle skada rysk export till EU och minska finansieringen av Rysslands illegala fullskaliga invasion av Ukraina.

USA, Storbritannien, Kanada, Australien och Nya Zeeland är några länder som redan infört höga tullar på ryska varor. Regeringen anser att Sverige och EU kan och bör göra mer för att begränsa Rysslands intäkter från handeln med EU.
