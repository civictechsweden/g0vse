# Ny lag ger nya och effektivare möjligheter att ta kriminellas tillgångar

Den nya lagen ger brottsbekämpande myndigheter nya möjligheter att ta egendom som härrör från brottsliga verksamheter.  Detta genom en helt ny förverkandeform, självständigt förverkande. Till skillnad från tidigare lagstiftning kan förverkande nu beslutas även om personen inte är dömd för brott.

Det innebär till exempel att om någon har stora summor kontanter, pengar på banken eller lyxartiklar och samtidigt saknar en laglig inkomst, kan dessa tillgångar tas ifrån dem om inte personen i fråga kan lämna en godtagbar förklaring om egendomens legitima ursprung.

– De kriminella nätverken är ofta organiserade som pyramider där de längst ner begår brotten, medan brottsvinsterna slussas uppåt i organisationen till nätverkens toppskikt. Eftersom toppskikten i de kriminella nätverken typiskt sett är svåra att komma åt blir självständigt förverkande ett helt nytt verktyg för att komma åt dessa maffialedare. Steg för steg fortsätter vi att göra det svårare att vara kriminell i Sverige, säger justitieminister Gunnar Strömmer.

Den nya lagstiftningen gör det möjligt för polis och åklagare att angripa den organiserade brottslighetens finansiella bas från ett nytt håll och på sikt minska incitamenten för att delta i brottslig verksamhet. Det kommer också bli möjligt att kunna förverka egendom från barn och unga. Att minska de ekonomiska drivkrafterna är en viktig åtgärd för att bryta rekryteringen till gängen.
