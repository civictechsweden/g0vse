# Sverige utökar stödet till Moldavien

– Moldavien har visat stor motståndskraft under utmanande omständigheter som desinformationskampanjer och hybridattacker från Ryssland. Inte minst i samband med de val som nyligen genomfördes. Det moldaviska folket har visat vad de vill och landets regering har åstadkommit imponerande reformframsteg i sitt EU\-närmande. Att fortsätta stötta Moldaviens EU\-närmande och arbete för att skydda demokratiska principer och motverka Rysslands hybridattacker är en prioritering för Sveriges regering, säger bistånds\- och utrikeshandelsminister Benjamin Dousa.

I samband med det senaste moldaviska presidentvalet och folkomröstningen om EU\-närmandet rapporterade valobservationsinsatsen som genomfördes av OSSE (Organisationen för säkerhet och samarbete i Europa) att det förekommit allvarliga försök att underminera valets integritet. För att stärka Moldaviens motståndskraft stödjer Sverige projektet ”Strengthening democratic resilience in Moldova 2024–2028” med drygt 20 miljoner kronor. Projektet samfinansieras av Norge och Kanada och genomförs av FN:s utvecklingsprogram (UNDP). Det syftar till att förbättra Moldaviens kapacitet att granska politisk finansiering, partier och valkampanjer, samt till att göra valinstitutionerna mer motståndskraftiga mot cyber\- och informationsutmaningar.

Därutöver spelar Moldaviens rättsväsende en viktig roll i att öka tilliten till demokratiska institutioner genom att bland annat motverka illegal kampanjfinansiering. Därför kommer Sverige att stödja ytterligare ett projekt med fokus på ökad kapacitet och transparens inom rättsväsendet med 59 miljoner kronor. Projektet genomförs av International Development Law Organization (IDLO).

Under 2024 har Sverige även gett stöd till två strategiska insatser med fokus på valen i Moldavien, bland annat ett projekt som genomförs av International IDEA (International Institute for Democracy and Electoral Assistance) som stöder Moldaviens valkommission i arbetet med att upptäcka och granska illegal kampanjfinansiering och informationspåverkan på internet.

Vid den gemensamma nordisk\-baltiska utrikesministerresan till Moldavien den 15 oktober undertecknades ett samförståndsavtal om stöd till landets kapacitet att hantera kriser och hybrida hot. Utöver ovanstående sköt Sverige även nyligen till ytterligare 50 miljoner kronor till projektet ”Strengthening Security Sector Governance in Moldova”. Stödet, som totalt uppgår till cirka 74 miljoner kronor för 2024, syftar till att bland annat stärka Moldaviens krishanteringsförmåga.
