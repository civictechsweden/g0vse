# Sveriges ambassad i Dublin officiellt invigd

–  Med ambassaden på plats ökar vi förutsättningarna att främja handel, investeringar och bilateralt samarbete, vilket stärker banden mellan Sverige och Irland ytterligare, säger utrikesminister Maria Malmer Stenergard.

Ambassaden öppnade initialt med en utsänd i februari 2023 för att hantera det svenska ordförandeskapet i EU. Från januari 2024 finns även en permanent ambassadör på plats, vilket markerar ett viktigt steg för Sveriges närvaro i Irland. Med de nya permanenta lokalerna etablerar ambassaden en fast närvaro i Dublin.

– Jag är glad att få inviga vår nya ambassad i Dublin. Under besöket har jag även träffat representanter för irländska organisationer för att diskutera strategier och åtgärder som Irland har implementerat för att attrahera och behålla högkvalificerad arbetskraft, säger migrationsminister Johan Forssell, som deltog vid invigningsceremonin och avtäckte ambassadens vapensköld.
