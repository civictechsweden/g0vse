# Stöd till små och medelstora företag i fokus i utredning om ökad cybersäkerhet

EU:s cyberresiliensförordning syftar till att skydda konsumenter och företag som köper eller använder produkter eller programvara. Förordningen ställer krav på att tillverkarna ska försäkra att deras produkter uppfyller cybersäkerhetskrav under produkternas livscykel.

– Vi lever i en mer osäker omvärld som gör det helt nödvändigt att ställa säkerhetskrav på produkter som säljs i Sverige och EU. Detta gäller allt från hårdvara som leksaker, smartklockor, smarta vitvaror till mjukvara som exempelvis appar i mobiltelefoner. Regeringen är också mån om att förordningen inte ska bli innovationshämmande eller betungande, särskilt för små och medelstora företag. Därför ska utredningen titta särskilt noga på hur stödåtgärder ska genomföras, säger civilminister Erik Slottner.

Enligt förordningen ska en nationell tillsynsmyndighet bedriva tillsyn att regelefterlevnad sker. En särskild utredare ska nu analysera vilka svenska regelverk som berörs, föreslå sanktionsbestämmelser samt vilken eller vilka myndigheter som bör bli nationell marknadskontrollmyndighet och anmälande myndighet.

Uppdraget ska redovisas senast den 15 december 2025.
