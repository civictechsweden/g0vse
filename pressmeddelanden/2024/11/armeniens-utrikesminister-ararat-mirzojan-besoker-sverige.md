# Armeniens utrikesminister Ararat Mirzojan besöker Sverige

– ­­­­­­­Armenien är en viktig utrikespolitisk partner för Sverige och en intressant marknad för svenska företag. Sverige stödjer Armeniens demokratiska reformer och motståndskraft. Jag välkomnar Armeniens ambition att fördjupa relationen med EU, säger utrikesminister Maria Malmer Stenergard.

Utrikesminister Mirzojans besök inleds med en arbetslunch tillsammans med utrikesminister Malmer Stenergard. Därefter har utrikesminister Mirzojan separata möten med handels- och biståndsminister Dousa och EU-minister Rosencrantz. Ministrarna väntas diskutera utvecklingen i närområdet, det bilaterala handelsutbytet, det svenska reformstödet till Armenien samt Armeniens fördjupade relation till EU.

Sverige har ett omfattande och växande reformstöd till Armenien. Mellan 2021 och 2023 tredubblades den totala biståndsvolymen. År 2023 uppgick biståndet till nästan 149 miljoner kronor.

Under sitt besök träffar utrikesminister Mirzojan även talman Andreas Norlén och svenska företagsrepresentanter.
