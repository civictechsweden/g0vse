# Utredning om amorteringskrav och bolånetak överlämnad till finansmarknadsministern

Finansdepartementet tillsatte i april 2023 en kommitté för att analysera befintliga makrotillsynsåtgärder som bolånetak och amorteringskrav. Syftet var att analysera hur dessa åtgärder fungerat hittills och hur regleringen kan utformas för att hantera risker förknippade med hushållens skuldsättning på ett ändamålsenligt sätt.

Kommittén bedömer att en gradvis justering av de nuvarande reglerna för bolånetak och amorteringskrav är möjlig utan att riskerna för den finansiella stabiliteten ökar på ett oacceptabelt sätt.

– Jag vill rikta ett stort tack till kommitténs ordförande och ledamöter, Peter Englund, John Hassler och Martin Andersson, för det arbete de har lagt ner för att granska och analysera detta viktiga område. Vi kommer nu att analysera betänkandet. Utgångspunkten för det fortsatta arbetet är som alltid att värna den finansiella stabiliteten, säger finansmarknadsminister Niklas Wykman.
