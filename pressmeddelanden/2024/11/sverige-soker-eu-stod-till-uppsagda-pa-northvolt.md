# Sverige söker EU-stöd till uppsagda på Northvolt

Efter att Northvolt under hösten varslade över 1 500 anställda om uppsägning finns ett stort behov av insatser som ska hjälpa de drabbade. Personer som sägs upp från Northvolt eller berörda underleverantörer ska vid behov kunna ta del av insatser som coachning, jobbsökaraktiviteter, utbildning och omskolning, praktik och stöd till egenföretagande. Insatserna ska bedrivas i ett särskilt projekt av Arbetsförmedlingen i samarbete med bland annat berörda företag och omställningsorganisationer, regioner och kommuner.

På grund av att uppsägningarna berör ett stort antal anställda förväntas kostnaderna för insatserna bli stora. Därför har regeringen beslutat att Arbetsförmedlingen ska söka finansiering från Europeiska fonden för justering för globaliseringseffekter för uppsagda arbetstagare (EGF). Ansökan till EGF ska omfatta högst 14 285 000 euro, och projektet finansieras till 60 % av pengar från EU\-fonden och till 40 % av den svenska staten.

– Uppsägningarna vid Northvolt drabbar många människor hårt. Vi vill se till att de som blir av med jobbet får ta del av insatser som kan stärka deras kompetens och hjälpa dem att hitta en ny anställning, säger arbetsmarknads\- och integrationsminister Mats Persson.

– Situationen är tuff för många arbetstagare och företagare. Det här är en angelägen åtgärd för att få människor i sysselsättning, stärka näringslivet, samt stötta den regionala utvecklingen och påverkade lokalsamhällen, säger landsbygdsminister med ansvar för regional utveckling Peter Kullgren.

– Den gröna omställningen innebär stora möjligheter, men också utmaningar ibland. Det är bra att dessa stödåtgärder nu vidtas för människor som har drabbats och att vi minskar osäkerheten för berörda. Det ökar förutsättningarna för att behålla så mycket som möjligt av den viktiga kompetensen i Sverige, säger bistånds\- och utrikeshandelsminister Benjamin Dousa.
