# Ulrika Stuart Hamilton ny ordförande för Arvsfondsdelegationen

– Det är avgörande för legitimiteten att medel ur Allmänna arvsfonden fördelas med god kontroll. Regeringen har därför stärkt arbetet med granskningar av arvsfondsärenden och vi förstärker även ledningen utifrån detta syfte. Ulrika Stuart Hamilton har omfattande kompetens och erfarenhet från såväl statlig förvaltning, som idéburen sektor och näringslivet. Jag är övertygad om att hennes erfarenhet kommer stärka Arvsfondsdelegationen i det utvecklingsarbete som man nu påbörjat, säger socialminister Jakob Forssmed.

Ulrika Stuart Hamilton är senior rådgivare hos Reuterman Advokatbyrå och har tidigare bland annat varit statssekreterare i Utbildningsdepartementet. Hon har även varit generalsekreterare för Famna – Riksorganisationen för idéburen välfärd, ordförande i Statens kulturråd samt chef för analys och opinion på Företagarna.
