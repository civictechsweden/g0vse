# Minister för civilt försvar Carl-Oskar Bohlin reser till Schweiz

Sverige genomför nu en historisk återuppbyggnad av totalförsvaret, med omfattande satsningar på det civila försvaret och på samhällets cybersäkerhet. Regeringen verkar aktivt för att möta det internationella intresse som väckts kopplat till dessa satsningar. Det finns även skäl att hämta hem lärdomar och erfarenheter samt utbyta analyser och idéer med andra länder.

Statsrådet Bohlin kommer att delta i ett panelsamtal vid öppningssegmentet av World Economic Forums årliga möte om cybersäkerhet, som äger rum den 11–13 november i Genève. Mötet samlar över 150 deltagare med några av världens främsta cybersäkerhetsexperter, från såväl näringsliv och politik som det civila samhället.

I Bern kommer ministern att träffa representanter för den schweiziska federala regeringen. Sverige och Schweiz har ett utmärkt samarbete vad gäller civilt försvar, med god potential för fördjupat erfarenhetsutbyte.
