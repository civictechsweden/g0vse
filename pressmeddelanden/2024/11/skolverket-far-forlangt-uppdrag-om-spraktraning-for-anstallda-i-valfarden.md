# Skolverket får förlängt uppdrag om språkträning för anställda i välfärden

– Grunden till språkinlärning läggs tidigt i barns liv. För att alla små barn ska få med sig svenska språket tidigt behöver de mötas av personal som pratar god svenska i förskolan. Det är viktigt för alla barn, men i synnerhet för de barn som inte får med sig det svenska språket hemifrån, säger skolminister Lotta Edholm.

I budgetpropositionen för 2025 föreslog regeringen en förlängning av den pågående satsningen på språkträning för anställda i välfärden, där bland annat förskolan ingår. Satsningen på 40 miljoner kronor för 2025 ska finansiera insatser för språkträning och planeras pågå till och med 2026.

Skolverket har i uppdrag att erbjuda insatser som syftar till att förbättra kunskapen i det svenska språket bland anställda inom bland annat förskolan. För att inte förlora viktig tid för insatserna har regeringen redan nu beslutat om en ändring av Skolverkets regleringsbrev för 2024 som innebär att Skolverkets uppdrag om satsningen förlängs. Förlängningen gäller under förutsättning att riksdagen beslutar i enlighet med regeringens förslag i budgetpropositionen.

Förslaget bygger på en överenskommelse mellan regeringen och Sverigedemokraterna.
