# Regeringen vidtar åtgärder med anledning av Riksrevisionens granskning av penningtvättstillsynen

I maj 2024 överlämnade Riksrevisionen sin rapport om statens penningtvättstillsyn (RiR 2024:8\). Tillsynsansvaret över privata företags åtgärder för att förebygga, motverka och upptäcka penningtvätt i sina verksamheter är fördelat mellan flera myndigheter, däribland Finansinspektionen. I rapporten granskas även regeringens styrning av penningtvättstillsynen.

– Det är centralt för regeringen att bekämpa kriminaliteten. En effektiv penningtvättstillsyn är en del i detta arbete, därför skärper vi nu styrningen, säger finansmarknadsminister Niklas Wykman.

En ny interdepartemental arbetsgrupp (IDA\-grupp) har tillsatts för att stärka styrningen och samordningen inom Regerings­kansliet. Dessutom föreslås regelbunden rapportering från tillsynsmyndigheterna till Regeringskansliet, för att öka möjligheten att följa upp deras penningtvättstillsyn. Återkopplingen till Regeringskansliet kommer att ske genom Samordningsfunktionen för åtgärder mot penningtvätt och finansiering av terrorism. En förordning med sådana bestämmelser har skickats ut på remiss.
