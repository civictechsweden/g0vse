# Försvarsminister Pål Jonson besökte Köpenhamn för möten i flera försvarsministerformat

Den 20 november deltog försvarsminister Pål Jonson i möte med Norra gruppen och NB8 för att diskutera Ukrainas behov och ländernas stöd till Ukraina 2025.

Den 21 november träffades de nordiska försvarsministrarna inom ramen för Nordefco (det nordiska försvarssamarbetet). På agendan stod bland annat utvecklingen av det fortsatta nordiska samarbetet, samarbetet i Nato och hur Norden kan utveckla arbetet med att stödja Ukraina.

Under mötet undertecknades även en avsiktsförklaring om fördjupat nordiskt samarbete avseende utvecklandet av strategiska korridorer för militära transporter i Norden. Avsiktsförklaringen är framtagen av Natos Joint Support and Enablement Commmand (JSEC) och är ett stöd till de länder som pekats ut som ansvariga för fem strategiska korridorer i Europa.

Avsiktsförklaringen innebär att de länder som undertecknat den ska samarbeta och inom 18 månader komma med förslag på åtgärder som ska förbättra förutsättningarna för militära transporter inom bland annat följande områden:

* Regler om gränsöverskridande förflyttningar av militär trupp
* Identifiering och koordinering av gemensamma transportresurser
* Utökat samarbete om utbyte av information och interoperabilitet kopplat till de strategiska korridorerna
* Synkronisering av processer kopplade till utveckling av infrastruktur

Två deklarationer utfärdades med Norra gruppen och med NORDEFCO. Här kan du ta del av deklarationerna på regeringens engelska webbplats:

* [Declaration from the Defence Ministers of Northern Group](https://www.government.se/articles/2024/11/declaration-from-the-defence-ministers-of-northern-group/ "Declaration from the Defence Ministers of Northern Group")
* [Declaration from the NORDEFCO Ministerial Meeting](https://www.government.se/articles/2024/11/declaration-from-the-nordefco-ministerial-meeting/ "Declaration from the NORDEFCO Ministerial Meeting")
