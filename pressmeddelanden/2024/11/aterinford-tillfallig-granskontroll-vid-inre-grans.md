# Återinförd tillfällig gränskontroll vid inre gräns

Det allvarliga säkerhetsläget och hotbilden mot Sverige består. På grund av ökande osäkerhetsfaktorer fattade säkerhetspolischefen den 7 januari 2024 beslut om att låta terrorhotnivån kvarstå på nivå fyra på den femgradiga skalan, innebärande att ett högt hot fortfarande föreligger.

De allvarliga och våldsamma händelser med misstänkt koppling till såväl terrorism som grov gränsöverskridande och organiserad brottslighet som nyligen har inträffat i Sverige och i våra närmaste grannländer visar att hotbilden är både allvarlig och komplex.

Regeringen vidtar flera åtgärder för att stärka Sveriges säkerhet. Ett beslut om återinförd gränskontroll är enligt regeringens bedömning en av flera åtgärder som i nuläget krävs för att kunna bemöta det allvarliga hotet mot Sveriges inre säkerhet. Beslutet har fattats i enlighet med EU:s gemensamma lagstiftning. En återinförd gränskontroll vid den inre gränsen är i det aktuella sammanhanget en viktig åtgärd för att myndigheterna ska ha tillgång till rätt verktyg och förutsättningar för att kunna identifiera inresande personer som kan utgöra ett hot mot allmän ordning och inre säkerhet.

Flera andra Schengenmedlemsstater, såsom Tyskland, Österrike, Norge och Danmark, har också återinfört inre gränskontroller. Polismyndigheten bestämmer – precis som tidigare – var och hur kontroller ska genomföras.

Kontrollerna ska anpassas till vad som är nödvändigt för att kunna värna allmän ordning och inre säkerhet.

Beslutet gäller i sex månader och träder i kraft den 12 november 2024 när det nuvarande beslutet löper ut.
