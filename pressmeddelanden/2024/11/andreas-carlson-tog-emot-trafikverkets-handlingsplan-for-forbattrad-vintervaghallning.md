# Andreas Carlson tog emot Trafikverkets handlingsplan för förbättrad vinterväghållning

– Vinterväghållningen måste fungera effektivt och ändamålsenligt även vid besvärliga vädersituationer. Därför är det angeläget att Trafikverket nu arbetar med flera åtgärder som kan förbättra förutsättningarna vid händelser som till exempel störningarna på väg E22 i Skåne förra vintern, säger infrastruktur- och bostadsminister Andreas Carlson.

Under vintern 2023/2024 inträffade extraordinära händelser inom vägtrafiken som kan sättas i samband med besvärliga vädersituationer. Med utgångspunkt i lärdomarna från bland annat dessa händelser gav regeringen i maj 2024 Trafikverket i uppdrag att redogöra för förbättringsåtgärder och utveckla en handlingsplan för förbättrad vinterväghållning.

Trafikverket bedömer att den handlingsplan som myndigheten nu redovisat kommer att bidra till bättre vinterväghållning och stärka Trafikverkets förmåga att hantera, och förebygga, besvärliga väderhändelser vintertid. Trafikverket har påbörjat handlingsplanens genomförande och planerar en löpande implementering under 2024 och 2025.
