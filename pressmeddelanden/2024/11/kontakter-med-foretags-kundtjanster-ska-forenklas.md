# Kontakter med företags kundtjänster ska förenklas

I en tidigare kartläggning av Konsumentverket framgår att många konsumenter är missnöjda med företags kundtjänster. Konsumenter vittnar om långa svarstider, att en utlovad åtgärd inte genomförs eller att det saknas möjligheter att spara dokumentation av kommunikationen med kundtjänsten. Regeringen anser att det ska vara lika lätt att säga upp som att ingå ett avtal, och det finns goda skäl att tro att det inte förhåller sig så idag.

Konsumentverket får i uppdrag att exempelvis underlätta för företag att tillämpa regelverket korrekt och erbjuda en service som motsvarar konsumenters förväntningar. Men det kan också handla om fler tillsynsinsatser eller att föreslå ändringar i befintligt regelverk.

– För många är det i dag vardag att köpa allt från mat och kläder till mediciner genom mobilen. Samtidigt som mycket blir enklare förändrar det hur vi kommunicerar med företag och hur vi ingår avtal. Man ska inte behöva spendera arbetstid på att bollas runt i telefonköer, säger civilminister Erik Slottner.

Uppdraget ska redovisas senast den 30 april 2025.
