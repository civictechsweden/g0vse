# Utredning föreslår stärkt skydd för personuppgifter som offentliggörs i söktjänster

Utredningen har haft i uppdrag att se över grundlagsskyddet för söktjänster som offentliggör personuppgifter om lagöverträdelser och söktjänster som offentliggör personuppgifter om adress, telefonnummer, civilstånd och andra uppgifter som rör enskildas personliga förhållanden. Syftet med uppdraget har varit att stärka skyddet för den personliga integriteten. Detta för att bland annat göra det svårare för kriminella nätverk att kartlägga personer i olika söktjänster.

– Kriminella gäng kan enkelt använda söktjänster för att kartlägga potentiella offer och genomföra skjutningar, sprängningar eller bedrägerier mot äldre. Det är mot den bakgrunden regeringen såg ett behov av att se över regelverket för söktjänster som offentliggör personuppgifter på nätet. Samtidigt uppkommer andra angelägna frågor, som exempelvis söktjänsternas betydelse för journalistiken och arbetsgivares möjligheter att göra bakgrundskontroller för att rusta sig mot infiltration från de kriminella nätverken. Jag ser fram emot att skicka betänkandet på remiss för att få dessa perspektiv allsidigt belysta, säger justitieminister Gunnar Strömmer.

Utredningen bedömer att det finns behov av att begränsa grundlagsskyddet för söktjänster som offentliggör personuppgifter om adress, telefonnummer, civilstånd och andra uppgifter som rör enskildas personliga förhållanden samt för söktjänster som offentliggör personuppgifter om lagöverträdelser.

Utredningen föreslår att generella grundlagsundantag bör införas i tryckfrihetsförordningen (TF) och yttrandefrihetsgrundlagen (YGL) i syfte att stärka skyddet för personuppgifter i söktjänster.

Utredningens förslag innebär att delegationsbestämmelserna i 1 kap. 13 § TF och 1 kap. 20 § YGL utökas till att omfatta samtliga personuppgifter. Vidare föreslås bestämmelserna ändras så att de tillämpas endast om offentliggörandet innebär särskilda risker för otillbörliga intrång i enskildas personliga integritet. Vid denna bedömning ska särskilt beaktas personuppgifternas karaktär, omfattningen av offentliggörandet och syftet med offentliggörandet.

Utredningen föreslår att grundlagsändringarna ska träda i kraft den 1 januari 2027.
