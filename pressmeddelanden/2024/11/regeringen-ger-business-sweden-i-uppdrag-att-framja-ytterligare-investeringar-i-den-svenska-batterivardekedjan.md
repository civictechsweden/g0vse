# Regeringen ger Business Sweden i uppdrag att främja ytterligare investeringar i den svenska batterivärdekedjan

– Jag är glad att vi på det här sättet kan mobilisera Business Swedens kapacitet och upparbetade kontakter för att locka ytterligare investeringar och stärka den svenska batterivärdekedjan. Det är viktigt för vår konkurrenskraft och innovationsförmåga att vi kan behålla både kompetens och arbetstillfällen i Sverige, säger bistånds\- och utrikeshandelsminister Benjamin Dousa.

– Den gröna industriella omställningen äger rum i detta nu och sköter vi det rätt tryggar vi för framtidens välstånd. Batteriproduktion i vår region är inte bara en fråga om konkurrenskraft utan även en fråga av säkerhetspolitisk vikt, säger energi\- och näringsminister samt biträdande statsminister Ebba Busch.

– Det är centralt för vår arbetsmarknad att vi tar vara på den kompetens som finns inom landets gränser. Nu mobiliserar vi Business Sweden för att främja investeringar i batterivärdekedjan, vilket kan bidra till att tillföra och bevara kompetens i Sverige, säger arbetsmarknads\- och integrationsminister Mats Persson.

Uppdraget innebär också att Business Sweden ska identifiera specifika investeringshinder, liksom utmaningar i investeringsklimatet i Sverige för samtliga delar av batterivärdekedjan. Arbetet ska koordineras med det samordningsuppdrag som Business Sweden redan har att förstärka koordineringen av insatser för stora etableringar i fordonsindustrins gröna omställning. Därutöver ska dialog ske med Accelerationskontoret.

För uppdraget avsätter regeringen 700 000 kronor för innevarande år och 1,5 miljoner kronor för 2025\.
