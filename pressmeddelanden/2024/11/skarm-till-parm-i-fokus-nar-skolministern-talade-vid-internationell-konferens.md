# Skärm till pärm i fokus när skolministern talade vid internationell konferens

Konferensen anordnades av Luigi Einaudi Foundation, en italiensk liberal tankesmedja och forskningscenter. Skolministern höll under konferensen ett anförande om behovet att minska användandet av digitala enheter i skolväsendet.

– Det är intressant att allt fler länder intresserar sig för Sveriges arbete med att vända den ogenomtänkta digitaliseringen som skett i skolan. De bästa förutsättningarna för att lära sig läsa och skriva får man med analoga verktyg i analoga miljöer. Därför är det viktigt att eleverna får arbeta med papper och penna och inte minst att de har tillgång till riktiga läroböcker, säger skolminister Lotta Edholm.
