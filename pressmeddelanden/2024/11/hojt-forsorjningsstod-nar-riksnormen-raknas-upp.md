# Höjt försörjningsstöd när riksnormen räknas upp

Regeringen har beslutat att från den 1 januari 2025 räknas riksnormen upp med 2,8 procent. Regeringen fattar beslut om riksnormen baserat på underlag från Konsumentverket och gör en samlad bedömning av behovet av uppräkning av riksnormen tillsammans med prognosen för KPI för innevarande år.

– Försörjningsstödet finns till för att stötta personer som under perioder i livet får problem att försörja sig själva och sin familj. Hög inflation är hushållens värsta fiende och för innevarande år höjdes också riksnormen med 8,7 procent. Kampen mot inflationen är vunnen för den här gången, därmed blir uppräkningen för 2025 lägre jämfört med föregående år. Den årliga uppräkningen av försörjningsstödet genomförs för att täcka grundläggande behov som bland annat mat, kläder, skor, lek och fritid samt telefon, säger äldre\- och socialförsäkringsminister Anna Tenje.

Riksnormen grundar sig på Konsumentverkets pris\- och konsumtionsundersökningar och prognos för konsumentprisindex (KPI) för innevarande år.
