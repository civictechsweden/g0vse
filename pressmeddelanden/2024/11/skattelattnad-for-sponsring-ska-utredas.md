# Skattelättnad för sponsring ska utredas

Sponsring brukar betyda att ett företag bidrar ekonomiskt till verksamhet av idrottslig, kulturell eller annan allmännyttig karaktär. Sponsring är en viktig finansieringskälla för stora delar av det civila samhället, däribland idrottsrörelsen, och är därmed viktig för samhällsnyttan som föreningslivet bidrar med. För företag kan sponsring vara ett sätt att attrahera kunder, kapital och arbetskraft.

– Det är viktigt att skatteregler inte begränsar företag från att sponsra allmännyttig verksamhet. Det är också viktigt att skattereglerna för sponsring är förutsebara och neutrala, exempelvis ur ett jämställdhetsperspektiv. Därför har vi gett det här uppdraget till utredningen, säger finansminister Elisabeth Svantesson.

I uppdraget ingår bland annat att analysera om det finns behov av särskilda bestämmelser om avdrag eller annan skattelättnad för utgifter för sponsring i inkomstskattelagen. Utredaren ska i sin analys även göra en bedömning av om det finns behov av lagändringar för att göra sponsring mer jämställd.

– För många idrottsföreningar och förbund är sponsring en väldigt viktig inkomstkälla. Sponsring bidrar till såväl bredd som elitidrott och är därmed en möjliggörare både för att till exempel fler barn ska kunna idrotta och för att elit- och landslag ska kunna nå idrottsliga framgångar. Det är en av anledningarna till att vi nu ser över skattelagstiftningen vad gäller sponsring, säger socialminister Jakob Forssmed.

– Kulturen finansieras till stor del och sedan lång tid gemensamt av staten, regionerna och kommunerna. Viss kultur kommer alltid behöva vara offentligt finansierad, men kulturen blir mer självständig om den står på flera ben. Sponsring är dock en liten och minskande del av finansieringen för kulturlivet, vilket kan bero på att skattereglerna uppfattas som otydliga. Därför är det mycket angeläget att denna fråga utreds, säger kulturminister Parisa Liljestrand.

Utredningstiden för den pågående utredningen förlängs. Uppdraget ska redovisas senast den 19 januari 2026. Ett delbetänkande som avser delarna i det ursprungliga direktivet ska dock lämnas senast den 16 december 2024.

Tilläggsdirektivet är del av en överenskommelse mellan regeringen och Sverigedemokraterna.
