# Utredning föreslår nya yrkesprogram i gymnasieskolan

– Nästan 20 000 elever saknade behörighet till nationella program i gymnasieskolan i år, samtidigt som arbetsgivare söker med ljus och lykta efter rätt kompetens. Med nya yrkesprogram kan vi skapa fler vägar till jobb och självständighet för unga, och underlätta för företag att hitta de medarbetare som Sverige behöver. Det är en win\-win för både individen och samhället. Därför ska det bli spännande att fördjupa sig i utredningens förslag, säger utbildningsminister Johan Pehrson.

Utredningen konstaterar att många elever saknar behörighet till nationella program i gymnasieskolan och de ges inte samma möjligheter att lära sig ett yrke. Samtidigt uppger många arbetsgivare att det är svårt att hitta arbetskraft med gymnasial yrkeskompetens.

Därför föreslår utredningen bland annat att gymnasieskolan ska kompletteras med nya yrkesprogram som i första hand vänder sig till elever som inte är behöriga till de nuvarande yrkesprogrammen. Eleverna ska huvudsakligen läsa yrkesämnen.

Utredningen föreslår också att innehållet i de nya yrkesprogrammen ska vara mindre omfattande och motsvara ungefär två års heltidsstudier på dagens yrkesprogram. Utbildningarna ska dock genomföras på tre år. Det ger eleverna mer tid för lärande.

Betänkandet kommer nu att beredas inom Regeringskansliet.
