# Ebba Busch i möte med vindkraftsbranschen

Vindkraften kan på kort sikt stå för majoriteten av tillkommande elproduktion. Men i och med att vindkraften är väderberoende och utgör en stor del av elproduktionen behöver den i ökad utsträckning bidra med förmågor för ett leveranssäkert elsystem.

– Ett konstruktivt och givande möte med stora delar av vindkraftbranschen. Sverige har i dag tillsammans med Danmark högst vindkraftsproduktion per capita i världen. Regeringen lägger grunden för att Sverige ska fortsätta ha en hög utbyggnadstakt, men vi behöver inte bara kunna bygga ut vårt elsystem snabbt utan vi måste också göra det smart, säger energi\- och näringsminister Ebba Busch.

På en pressträff den fjärde november 2024 presenterade regeringen två nya gemensamma uppdrag till Svenska kraftnät, Energimarknadsinspektionen och Energimyndigheten som syftar till att skapa bättre förutsättningar för att intermittent kraftproduktion ska bidra till ett robust elsystem. Uppdragen gäller uppdaterade tekniska specifikationer för väderberoende kraftproduktion samt förslag på incitament som främjar effekt vid rätt tidpunkt. Uppdragen ska beslutas i december 2024 och redovisas i slutet av 2025\.

Vid mötet deltog företrädare för 14 vindkraftsbolag samt branschorganisationen Svensk vindenergi.
