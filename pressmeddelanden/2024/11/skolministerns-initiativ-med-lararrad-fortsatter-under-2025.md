# Skolministerns initiativ med lärarråd fortsätter under 2025

Skolminister Lotta Edholm har under året deltagit i flera lärarråd tillsammans med lärare och förskollärare för att diskutera frågor som rör skola och förskola. Mötena har varit uppskattade och skolministern menar att hon tar med sig många viktiga förslag och insikter. Nu är det bestämt att skolministern och Sveriges Lärare kommer att fortsätta genomföra lärarråd runtom i landet även under nästa år.

– Det har varit oerhört värdefullt att få möta lärare och förskollärare i deras vardag och fördjupa mig i frågor som är viktiga för dem. Inte minst tar jag med mig behovet av tidiga insatser, bättre förutsättningar för både förskollärare och lärare och behovet av att öka tryggheten och studieron. Jag uppskattar verkligen att de har tagit sig tid att träffas, och ser fram emot att fortsätta träffa engagerade lärare även under 2025, säger skolminister Lotta Edholm.

– Sveriges Lärare är glada att lärarråden fortsätter. Det har varit uppskattat av lärarna och förskollärarna som deltagit att få diskutera sin verklighet med skolministern. Det är en värdefull möjlighet att få ge skolminister Lotta Edholm en ofiltrerad bild av de utmaningar våra medlemmar möter i vardagen, säger Anna Olskog, förbundsordförande, Sveriges Lärare.

Under 2024 genomfördes lärarråd i Lund, Borås, Jönköping och Umeå. Utbildningsdepartementet och Sveriges Lärare för dialog kring vilka orter lärarråden kommer att hållas på under 2025, och kommer att återkomma i frågan.
