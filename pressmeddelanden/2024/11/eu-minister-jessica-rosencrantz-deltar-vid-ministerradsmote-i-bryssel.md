# EU-minister Jessica Rosencrantz deltar vid ministerrådsmöte i Bryssel

EU\-ministrarna kommer bland annat förbereda Europeiska rådets möte som äger rum den 19–20 december. På agendan står frågor om Rysslands aggression mot Ukraina, situationen i Mellanöstern, EU:s plats i världen, motståndskraft och krisberedskap samt migration.

– Idag är det tusen dagar sedan Rysslands fullskaliga invasion av Ukraina inleddes. Det markerar tusen dagar av det ukrainska folkets kamp för sin egen och för hela Europas fred och frihet. Regeringen fortsätter att driva på för ett starkt stöd från EU, för att hjälpa Ukraina att vinna kriget men också freden. Det är vår generations viktigaste uppgift, säger EU\-minister Jessica Rosencrantz.

EU\-ministrarna kommer också hålla landspecifika diskussioner om situationen för rättsstatens principer i Malta, Nederländerna, Österrike och Polen, inom ramen för EU:s årliga rättsstatsdialog, samt en lägesuppdatering vad gäller artikel 7\-processen mot Ungern.
