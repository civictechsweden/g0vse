# Camilla Waltersson Grönvall reser till Colombia för den första internationella ministerkonferensen på temat våld mot barn

Sverige är medarrangör till konferensen tillsammans med Colombia, Världshälsoorganisationen, UNICEF och FN:s särskilda representant för våld mot barn.

– Jag tror och hoppas att denna konferens kan bli en katalysator för att lyfta våld mot barn högt upp på den politiska agendan. Jag ser fram emot att ta med mig konkreta framgångsfaktorer hem både från konferensen och planerade studiebesök på plats i Colombia när det gäller våra aktuella samhällsutmaningar i Sverige, säger socialtjänstminister Camilla Waltersson Grönvall.

Ministern, som reser till Colombia på måndagen den 4 november, kommer att genomföra flera studiebesök före konferensens början för att ta del av landets arbete med barn och unga i risk för kriminalitet och utsatthet.
