# 50 miljoner kronor för att förbättra sexuell och reproduktiv hälsa i Ukraina

Rysslands systematiska och illegala attacker på hälso\- och sjukvårdsinfrastrukturen i Ukraina har dödliga konsekvenser. I de värst drabbade områdena är tillgången till mödrahälsovård och säkra aborter starkt begränsad.

– Behovet av humanitära insatser ökar under vintermånaderna, både i Ukraina och för de som tvingas fly landet. Genom det nya stödet till UNFPA bidrar Sverige konkret till att mildra effekterna av kriget, bland annat genom att stödja säker förlossningsvård. Det kan exempelvis handla om att bygga förlossningssalar som bättre kan stå emot de ryska attackerna, säger bistånds\- och utrikeshandelsminister Benjamin Dousa.

För att säkra tillgången till förlossningsvård och andra centrala SRHR\-tjänster utrustar UNFPA källarenheter på sjukhus och vårdcentraler i högriskregioner. Dessa enheter gör även att patienter och vårdpersonal är mer skyddade. För att tillgodose mödrahälsovård och stöd till de som utsatts för sexuellt våld har UNFPA också mobila SRHR\-team och mottagningar i områden där vårdinrättningar är skadade eller svåra att ta sig till.

Utöver att möta akuta hälsobehov bidrar UNFPA till att bygga motståndskraft i Ukrainas hälso\- och sjukvårdsinfrastruktur, vilket gör det möjligt för anläggningar att stå emot och fungera under svåra förhållanden.

Det svenska stödet om 50 miljoner från biståndsbudgeten kommer att gå via UNFPA:s humanitära tematiska fond till organisationens verksamhet i Ukraina.
