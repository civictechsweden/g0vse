# Rapport visar på fortsatt hög skolfrånvaro i grundskolan - här är regeringens åtgärder

– Det är oroväckande att skolfrånvaron fortsatt är hög. Vi vet att skolan är en av de viktigaste skyddsfaktorerna för att förebygga utanförskap, kriminalitet, missbruk och ohälsa. Därför behöver skolorna få bättre förutsättningar att tidigt fånga upp elever som har hög frånvaro och sätta in rätt insatser, säger skolminister Lotta Edholm.

Skolsociala team är ett sätt för skolan och socialtjänsten att arbeta tillsammans för att öka elevers närvaro i skolan, skapa en lugn och trygg skolmiljö och se till att elever får rätt stöd. Regeringens statsbidrag för skolsociala team har bidragit till att det i dag finns hela 294 skolsociala team runt om i landet. Statsbidraget har varit översökt: under både 2023 och 2024 översteg ansökningarna det tillgängliga beloppet, vilket visar att behoven är stora. Regeringen har därför i budgetpropositionen för 2025 föreslagit att statsbidraget ska förstärkas med 50 miljoner kronor till totalt 300 miljoner kronor. Om skolhuvudmän och socialtjänst inrättar nya skolsociala team för förstärkningen på 50 miljoner kronor under 2025 skulle det kunna leda till cirka 60 nya skolsociala team.

Regeringen satsar också på fler speciallärare och mindre undervisningsgrupper för att stärka skolornas förutsättningar att ge elever tidigt stöd, bland annat med statsbidrag.

Det behövs även mer kunskap om bakgrunden till elevfrånvaron och hur omfattande frånvaron är. Regeringen har därför gett utredningen om stärkt trygghet och studiero i uppdrag att lämna förslag om ett nationellt frånvaroregister som gör det möjligt att göra systematiska uppföljningar av elevers skolfrånvaro. Som en del i det arbetet ska utredningen föreslå definitioner av giltig respektive ogiltig frånvaro på lämplig nivå i skolförfattningarna. Utredningen ska särskilt beakta vissa aspekter som neuropsykiatriska funktionsnedsättningar, hedersrelaterat våld och förtryck och bortförda barn.
