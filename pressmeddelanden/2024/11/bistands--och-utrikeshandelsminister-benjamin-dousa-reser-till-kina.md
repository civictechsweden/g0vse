# Bistånds- och utrikeshandelsminister Benjamin Dousa reser till Kina

Kina är världens näst största ekonomi och en viktig handelspartner för Sverige och EU. Kina är vidare ett ledande land inom flera av de teknologier och industrier som präglar världsekonomin och ett stort antal svenska företag är aktiva i landet. Regeringen verkar för ett brett bilateralt utbyte med Kina, samtidigt som handelsrelationen har blivit alltmer komplex och utmanande.

– Jag reser till Peking och Shanghai för att informera mig och knyta kontakter med en marknad som är viktig för svensk export, för att stötta svenska företag och främja den regelbaserade handeln mellan Kina och Sverige, säger bistånds- och utrikeshandelsminister Benjamin Dousa.

I Peking kommer Dousa träffa företrädare för den kinesiska regeringen för att diskutera den bilaterala relationen med fokus på handel och ekonomiskt utbyte, liksom förutsättningarna för svenska företag i Kina. Han kommer även att delta på den internationella handelsmässan China International Import Expo (CIIE) i Shanghai. Där kommer han bland annat att träffa företrädare för svenska företag aktiva på den kinesiska marknaden. Han kommer också inviga den svenska industripaviljongen.
