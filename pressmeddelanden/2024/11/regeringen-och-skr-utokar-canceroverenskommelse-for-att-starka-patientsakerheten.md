# Regeringen och SKR utökar canceröverenskommelse för att stärka patientsäkerheten

Efter att 33 kvinnor fått sina livmödrar bortopererade till följd av felaktig diagnos om förstadium till livmoderkroppscancer, utvidgar regeringen och SKR sin överenskommelse på cancerområdet. Nu ska bland annat en nationell analys av registerdata, och eventuellt andra datakällor, kopplat till det premaligna tillståndet EIN sammanställas och genomarbetas för att försäkra att de strukturer och kontrollsystem som finns också används och fångar upp eventuella liknande situationer i framtiden.

– Patienter ska kunna känna sig trygga med att vården de får är kvalitetssäkrad. Jag välkomnar att Akademiska har tagit händelsen på allvar och vidtagit nödvändiga åtgärder. Nu skjuter regeringen till medel för att minimera risken att det händer någon annanstans i landet, säger sjukvårdsminister Acko Ankarberg Johansson.

– Vi behöver öka kunskapen om kvinnors hälsa. Kvinnor och män, flickor och pojkar ska ha samma förutsättningar för en god hälsa och erbjudas vård och omsorg på lika villkor. Dagens beslut är ett viktigt steg i den riktningen, säger jämställdhetsminister Paulina Brandberg.

– Det är oerhört viktigt att människor kan känna sig trygga med att de får en god och säker vård, med individens bästa i fokus. Att vi nu stärker överenskommelsen är ett viktigt steg för en tryggare och mer jämlik cancervård i hela Sverige, säger äldre- och socialförsäkringsminister Anna Tenje.

– Vi har en mycket bra och säker cancervård i Sverige som det är viktigt att alla patienter känner sig trygga med. Genom den här förstärkningen i en redan befintlig överenskommelsen, skyndar vi på arbetet i hela landet med att säkerställa att de kontrollsystem som finns fångar upp avvikelser i tid, utifrån erfarenheterna i Region Uppsala, säger Anna-Lena Hogerud, ordförande för Sjukvårdsdelegationen på Sveriges Kommuner och Regioner (SKR).

## Överenskommelse förstärks med nationell analys

Överenskommelsen om cancervård för 2024, som omfattar 809 miljoner kronor, syftar till att skapa en jämlik och effektiv cancervård med kortare väntetider. Den innehåller ett fyrtiotal insatser inom områdena:

* prevention och tidig upptäckt
* tillgänglig och god vård med fokus på patienten
* kunskapsutveckling samt kompetensförsörjning och forskning
* tillgång till och användning av medicinska teknologier.

Inom området tillgänglig och god vård med fokus på patienten genomförs en särskild satsning på patologi.

Det nya tillägget innebär att Regionala Cancercentrum i Samverkan ska:

* göra en nationell analys av data kopplat till det premaligna tillståndet EIN
* hålla en workshop för att diskutera analysresultaten och föreslå åtgärder för att förbättra bedömningarna.

Utöver det ska Regionala Cancercentrum i Samverkan även genomföra en informationskampanj för att motverka missinformation eftersom diagnoserna livmoderkroppscancer och livmoderhalscancer lätt blandas ihop. Den aktuella händelsen rör bara förstadier till livmoderkroppscancer, vilket är en relativ sällsynt diagnos och berör alltså inte screening för livmoderhalscancer.

Resultaten från analysen, workshopen och kommunikationsinsatsen ska rapporteras i verksamhetsrapporten för 2024, som lämnas till Socialdepartementet senast den 31 mars 2025. För att finanserna insatserna har regeringen beslutat att betala ut 3 550 000 kronor.
