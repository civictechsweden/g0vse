# Ny utredning ska föreslå obligatorisk språkförskola och bättre förutsättningar för förskolan

När förskolan fungerar som bäst ger den alla barn som deltar i den, oavsett bakgrund, en bra grund att stå på inför skolstarten. Förskolan spelar också en viktig roll för barns språkutveckling, särskilt för de barn som inte har svenska som modersmål. Oavsett var i landet ett barn bor eller vilken förskola det går i ska verksamheten vara av god kvalitet. Men förutsättningarna att erbjuda en likvärdig utbildning för barnen varierar i landet. Granskningar visar på stora kvalitetsskillnader, både mellan förskolor men också mellan avdelningar på samma förskola.

Regeringen tillsätter nu en utredning som bland annat får i uppdrag att utreda och föreslå hur Sveriges förskolor ska få förutsättningar att erbjuda en likvärdig utbildning av god kvalitet. Det gäller bland annat reglering av barngruppernas storlek och personaltätheten. Utredningen ska också överväga och föreslå andra åtgärder förutom reglering för att säkerställa att alla barngrupper har lämplig storlek.

– Sverige ska vara ett land fyllt av klassresor där varje generation får det bättre än den förra. Ingenting är då viktigare än en bra start i livet. Vi behöver göra mer för att alla barn ska få med sig svenska språket tidigt i livet och här spelar förskolan en viktig roll. Vi kommer införa obligatorisk språkförskola. Det stärker också förutsättningarna för att klara skolan, som är ett viktigt vaccin mot utanförskap och kriminalitet, säger statsminister Ulf Kristersson.

– På många håll är barngrupperna alldeles för stora. En kombination av lagom stora barngrupper, bra personaltäthet och att personalen har goda språkkunskaper kan ge förskolan bättre förutsättningar att ge alla barn en bra grund att stå på inför skolstarten. Det är viktigt för alla barn, men särskilt viktigt för de som behöver förskolan som mest, säger skolminister Lotta Edholm.

## En obligatorisk språkförskola och språkkrav för personalen

Utredningen ska också se över hur det kan införas en så kallad språkförskola. Språkförskolan ska vara obligatorisk för barn som visar påtagliga brister i språkutvecklingen i svenska på grund av att de inte i tillräcklig utsträckning exponeras för svenska i sin hemmiljö. Utredningen ska även föreslå hur det kan införas tydligare nationella krav på personalens kunskaper i svenska språket.

Som särskild utredare tillsätts Eva Broström. Uppdraget ska redovisas senast den 18 december 2025\.
