# Ny ordning vid tillfälliga verkställighetshinder för utlänningar som har begått allvarliga brott eller som utgör säkerhetshot

Om en utlänning ska utvisas från Sverige men det finns ett tillfälligt hinder mot att genomföra utvisningen – till exempel för att personen riskerar tortyr eller dödsstraff i hemlandet – så beviljas utlänningen i dag som regel ett uppehållstillstånd. Detta gäller även om utlänningen utgör ett säkerhetshot eller har gjort sig skyldig till allvarlig eller upprepad brottslighet. Ett sådant uppehållstillstånd kan hindra att utvisningen genomförs direkt, när det inte längre finns något hinder mot det. Det kan även ge utlänningen möjlighet att resa inom EU och ta del av väldfärdsförmåner.

– Vi måste ha en lagstiftning som ger myndigheter effektiva verktyg att snarast möjligt genomföra utvisningar särskilt när det gäller utlänningar som utgör hot mot säkerheten i landet eller har begått allvarliga brott. Utredningens förslag begränsar dessa individers möjlighet att etablera sig här och skapar utrymme för myndigheterna att bedriva ett effektivt återvändandearbete genom bland annat ökad kontroll. Jag välkomnar utredningen och ser fram emot att skicka ut förslagen på remiss, säger migrationsminister Johan Forssell.

I promemorian föreslås en ny ordning för utlänningar som utgör säkerhetshot eller har gjort sig skyldiga till brott. Förslagen innebär bland annat att

* verkställigheten av ett utvisningsbeslut som regel ska skjutas upp vid tillfälligt hinder mot verkställighet, i stället för att utlänningen ska beviljas ett uppehållstillstånd,
* utlänningen under tiden som beslutet är uppskjutet ska kunna åläggas skyldighet att anmäla sig hos Migrationsverket eller Polismyndigheten samt förbjudas att lämna ett visst område, och
* utlänningens rätt att arbeta och tillgång till välfärdsförmåner ska begränsas under tiden som beslutet är uppskjutet.

Utredningen föreslår att lagändringarna träder i kraft den 1 januari 2026.
