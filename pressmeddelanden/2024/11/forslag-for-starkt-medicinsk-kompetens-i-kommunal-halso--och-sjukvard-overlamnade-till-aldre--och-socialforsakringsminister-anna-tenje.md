# Förslag för stärkt medicinsk kompetens i kommunal hälso- och sjukvård överlämnade till äldre- och socialförsäkringsminister Anna Tenje

Flera rapporter har visat på brister i tillgången till och medverkan av läkare i den kommunala hälso\- och sjukvården vilket påverkat möjligheterna att uppfylla kraven på en god vård. Den medicinska kompetensen bör stärkas för att tillgodose behoven hos de personer som får kommunal hälso\- och sjukvård.

– Vi ser en glädjande utveckling där människor lever allt längre, men det medför också högre krav på vården och omsorgen. Mer än en fjärdedel av Sveriges hälso\- och sjukvård är kommunalt finansierad. Den kommunala hälso\- och sjukvården utgör med andra ord en stor och viktig del av primärvården. Det är avgörande att vi kan säkerställa den medicinska kompetensen även i den kommunala hälso\- och sjukvården som i hög grad möter äldre patienter med sammansatta behov, personer med kroniska sjukdomar och multisjuka personer, säger äldre\- och socialförsäkringsminister Anna Tenje.

– Sveriges invånare ska erbjudas en god, nära och samordnad vård. Därför måste den medicinska kompetensen i kommunal hälso\- och sjukvård stärkas. Regeringen tar nu emot förslag för att åtgärda tidigare brister, så att alla som möter den kommunala vården ska känna sig trygga och bemötas med hög kompetens, säger sjukvårdsminister Acko Ankarberg Johansson.

Den särskilde utredaren Mikael Ohrling presenterade den 7 november förslag för att stärka tillgången till läkare i den kommunala hälso\- och sjukvården. I betänkandet föreslår utredningen en rad åtgärder för att förbättra kommunernas möjligheter att säkerställa tillgången till läkare – bland annat förslag för tydligare och mer enhetliga avtal om läkarmedverkan mellan region och kommun samt en möjlighet för kommuner att själva anställa läkare för patientnära arbete.

Utredningen föreslår även åtgärder för långsiktig personal\- och kompetensförsörjning inom den kommunala hälso\- och sjukvården, såsom en ledarskapsutbildning för chefer inom den kommunala hälso\- och sjukvården.

Utredningen tillsattes enligt Tidöavtalet – en överenskommelse mellan Sverigedemokraterna, Moderaterna, Kristdemokraterna och Liberalerna.

Betänkandet kommer nu att beredas inom Regeringskansliet.
