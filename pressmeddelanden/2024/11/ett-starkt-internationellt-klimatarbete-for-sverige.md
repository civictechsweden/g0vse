# Ett stärkt internationellt klimatarbete för Sverige

Klimatförändringarna är globala och kräver globala svar. Tilläggsöverenskommelsen om klimatpolitik i Tidöavtalet och regeringens klimathandlingsplan slår fast att den internationella klimatpolitiken behöver utvecklas och att alla länder behöver nå hela vägen till nettonollutsläpp till 2050 och negativa utsläpp därefter.

I klimathandlingsplanen aviserar regeringen tydligt att Sverige ska verka för en höjd ambition och ökad takt i det globala klimatarbetet genom bland annat att effektivisera kapacitetsuppbyggnad i andra länder, policydialog, samarbete, finansieringslösningar och åtgärder som främjar en global klimatomställning. Genom ett stärkt internationellt klimatarbete och genom att fortsatt leda, stödja och vara aktivt i internationella initiativ och samarbeten kan Sverige visa hur en klimatomställning kan genomföras samtidigt som landets konkurrenskraft och välfärd stärks. Sverige har minskat våra utsläpp med nästan 40 procent sedan 1990 samtidigt som vi har haft en mycket stark tillväxt.

– Det internationella klimatarbete som Sverige gör nu är framgångsrikt, men det behöver stärkas och utvecklas. Dessutom behöver synergierna öka för att genomslaget av våra klimatsatsningar ska bli bättre och få tydligare effekt på den internationella klimatomställningen. De fossila utsläppen måste minska och våra internationella klimatsatsningar ska framöver användas ännu mer resurseffektivt där de behövs som mest, säger klimat- och miljöminister Romina Pourmokhtari.

– Det är genom internationellt samarbete, kunskapsutbyte och frihandel som vi kan åstadkomma en framgångsrik klimatomställning, och Sverige ska göra sin del. Vi behöver göra vårt klimatbistånd än mer effektivt, både för ytterligare utsläppsminskningar och stöd till klimatanpassning i utsatta länder. Vi behöver utveckla ännu bättre verktyg för att lyfta fram de lösningar svenska företag kan erbjuda i den gröna omställningen, säger bistånds- och utrikeshandelsminister Benjamin Dousa.

Utredningen ska bidra till att stärka och utveckla det svenska internationella klimatarbetet med 1,5-gradersmålet i Parisavtalet som grund. Utredningen ska också ta avstamp i regeringens klimathandlingsplan, reformagendan för biståndet och utrikeshandelsstrategin. I utredningen ingår att lämna förslag på åtgärder på stärkta svenska insatser för att driva på klimatarbetet i andra länder där potentialen att sänka utsläppen är som störst. Dessutom ska utredningen stödja Regeringskansliet i genomförandet av den svenska internationella klimatpolitiken.

Fokus i utredningen kommer att ligga på stora utsläppsländer inom den så kallade G20-gruppen, såsom Kina, Indien och Brasilien, eftersom G20-ekonomierna står för 80 procent av världens utsläpp. Utredaren ska lämna förslag på bland annat hur Sveriges stöd till internationella klimatinitiativ och hur aktörer av relevans för det internationella klimatarbetet kan utvecklas, för att stärka genomslaget för regeringens klimatsatsningar. Förslag skall också tas fram på hur Sverige kan förstärka engagemanget i det globala klimatarbetet och förena finansiella flöden med minskade utsläpp och klimatmässigt motståndskraftig utveckling. Regeringen vill också ha förslag på hur styrningen kan förtydligas av relevanta myndigheters arbete för att stärka och utveckla det internationella klimatarbetet.

Många svenska företag som ligger i framkant i klimatomställningen har goda förutsättningar att få en central roll i den globala omställningen, då de kan leverera lösningar som möjliggör och påskyndar klimatomställningen i andra länder. Utredaren ska därför också kartlägga möjligheter för svenska företag att bidra i genomförandet av andra länders nationella klimatplaner.

Utredare kommer vara Helen Ågren, för närvarande departementsråd på Klimat- och Näringslivsdepartementet.
