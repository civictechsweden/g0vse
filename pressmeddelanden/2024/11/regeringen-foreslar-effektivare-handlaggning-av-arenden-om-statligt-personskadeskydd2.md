# Regeringen föreslår effektivare handläggning av ärenden om statligt personskadeskydd

Försäkrade för statligt personskadeskydd är personer som under en viss tid står till en myndighets förfogande eller befinner sig i en myndighets förvar. Det omfattar bland annat värnplikt, civilplikt och personer som är frihetsberövade inom Kriminalvården eller tvångsvårdas inom socialtjänsten.

Det statliga personskadeskyddet ger ersättning för personskador som sker inom totalförsvaret eller i fängelser, och ska ge samma skydd som förvärvsarbetande får genom arbetsskadeförsäkringen. Ökningen av antalet skadeanmälningar de senaste åren beror framför allt på att det är fler personer som är frihetsberövade och att regeringen kraftigt bygger ut Försvarsmakten.

Dagens lagstiftning innebär att det är obligatoriskt att pröva varje fall av skada som anmäls till Försäkringskassan, men i minst hälften av fallen skulle en inledande, enklare prövning kunna visa att en skadeprövning inte behövs eftersom den enskilde inte uppfyller andra nödvändiga förutsättningar.

– Regeringen bygger kraftigt ut totalförsvaret och genomför omfattande satsningar på rättsväsendet så att fler personer lagförs vilket sammanlagt innebär att fler personer omfattas av försäkringen. I takt med att ärendena ökar behöver handläggningen effektiviseras. Vi vill säkerställa att skattebetalarnas pengar används så effektivt som möjligt, därför tar vi bort kravet på onödiga skadeprövningar samtidigt som vi upprätthåller rättssäkerheten för personer som har rätt till ersättning och rehabilitering, säger äldre- och socialförsäkringsminister Anna Tenje.

Förslaget innebär att Försäkringskassan, eller vid dödsfall Pensionsmyndigheten, bara ska pröva en skada om myndigheterna bedömer att det kan leda till ersättning från socialförsäkringen.

Vissa myndigheter använder idag skadeprövningar för beslut om ersättning vid ideell skada, exempelvis ersättning för fysiskt och psykiskt lidande eller bestående fysiska förändringar, eller för beslut om rehabiliteringsinsatser. De kommer enligt förslaget att kunna begära prövning av Försäkringskassan, eller vid dödsfall av Pensionsmyndigheten. Genom detta säkerställer regeringen att enskilda, exempelvis värn- och civilpliktiga, inte lider några rättsförluster vare sig i relation till det statliga personskadeskyddet eller deras rätt till rehabilitering. Försäkringskassans handläggningskostnader kommer uppskattningsvis minska med cirka 4 miljoner kronor år 2025 och 5,9 miljoner kronor årligen de efterföljande åren.

Den nya ordningen föreslås träda i kraft den 1 april 2025.
