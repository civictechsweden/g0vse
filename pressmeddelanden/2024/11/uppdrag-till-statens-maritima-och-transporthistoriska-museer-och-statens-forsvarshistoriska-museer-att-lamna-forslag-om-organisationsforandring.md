# Uppdrag till Statens maritima och transporthistoriska museer och Statens försvarshistoriska museer att lämna förslag om organisationsförändring

– Varje skattekrona ska användas så klokt och effektivt som möjligt. Därför har regeringen tagit flera initiativ som syftar till att öka effektiviteten i statsförvaltningen och till att minska antalet myndigheter. Statens maritima och transporthistoriska museer och Statens försvarshistoriska museer har närliggande verksamhetsområden och därför vill vi se om dessa kan samlas i en myndighet för att minska behovet av samordning och skapa en mindre sårbar organisation med stärkt kompetens. Parallellt ser vi också en potential för spännande nya perspektiv och vinklar när kunskapsområdena möts, exempelvis i utställningsarbetet, säger kulturminister Parisa Liljestrand.

I uppdraget ingår bland annat att beskriva för- och nackdelar med att myndigheternas uppgifter läggs samman, identifiera eventuella överlappande uppgifter och analysera ekonomiska, verksamhetsmässiga och personella konsekvenser. Myndigheterna ska också lämna förslag till nödvändiga författningsändringar.

Utgångspunkten för organisationsförändringen ska vara att de uppgifter och verksamhetsorter som myndigheterna har för närvarande ska vara oförändrade, och att genomförandet ska ske så att uppgifterna utförs med bibehållen effektivitet och kvalitet. Utgångspunkten ska vidare vara att organisationsförändringen ska träda i kraft senast den 1 januari 2026.

Statens maritima och transporthistoriska museer och Statens försvarshistoriska museer ska senast den 25 mars 2025 lämna en gemensam skriftlig redovisning av uppdraget till Regeringskansliet.
