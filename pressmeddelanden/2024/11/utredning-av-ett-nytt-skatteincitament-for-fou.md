# Utredning av ett nytt skatteincitament för FoU

Goda förutsättningar för forskning och utveckling (FoU) är av stor betydelse för att skapa tillväxt i en globaliserad ekonomi. Innovation är en av de främsta drivkrafterna bakom ökad produktivitet och ekonomisk tillväxt och sambandet mellan satsningar på FoU, ökad produktivitet och ekonomisk tillväxt är väletablerat. Forskning och utveckling sker i stor utsträckning i företag. Regeringen vill stimulera företag att växa i Sverige genom att de ökar sina investeringar i FoU. Det ska också vara attraktivt för företag att placera sin FoU-verksamhet i Sverige. Därför är det viktigt att skattevillkoren som understödjer företagens möjligheter att bedriva FoU-verksamhet fortsätter att förbättras.

– Innovation är en av de främsta drivkrafterna bakom ökad produktivitet och ekonomisk tillväxt. Därför är det väldigt viktigt att ge goda förutsättningar för företag i Sverige att satsa på forskning och utveckling. Regeringen arbetar brett för att fler företag ska starta och växa i Sverige och nu vill vi också göra det mer attraktivt för företag att satsa mer på FoU och förlägga sin FoU-verksamhet i Sverige, säger finansminister Elisabeth Svantesson.

Regeringen har därför beslutat att ett nytt internationellt konkurrenskraftigt skatteincitament för FoU i Sverige ska utredas. I utredarens uppdrag ingår att kartlägga förekomsten av olika typer av skatteincitament för FoU som finns i länder inom EU och OECD. Det kan bland annat handla om olika former av återbetalningsbara skattereduktioner. Utredaren ska också analysera och föreslå hur ett skatteincitament för FoU kan utformas i Sverige. Reglerna bör i första hand utformas som en möjlighet till reducerad inkomstskatt och utgå från företagens utgifter för FoU.

– Det behöver bli mer attraktivt för företag att placera sin FoU-verksamhet i Sverige. Det kan bidra till att Sverige även fortsatt kan vara ett framstående forsknings- och innovationsland, en ledande kunskapsnation, och stärkt konkurrenskraft för svenskt näringsliv, säger utbildningsminister Johan Pehrson.

Utredningstiden för den pågående utredningen förlängs. Uppdraget ska redovisas senast den 19 januari 2026. Ett delbetänkande som avser delarna i det ursprungliga direktivet ska dock lämnas senast den 15 januari 2025.

Tilläggsdirektivet är del av en överenskommelse mellan regeringen och Sverigedemokraterna.
