# Färre elever på yrkesprogram tar examen – här är regeringens åtgärder

– Statistiken visar att regeringens många satsningar på skolområdet är helt nödvändiga. För att vända den negativa utvecklingen behöver elever tidigt få grundläggande färdigheter i att läsa, skriva och räkna i skolan. Den svenska kunskapsskolan behöver återupprättas, säger utbildningsminister Johan Pehrson.

Regeringen har gjort flera satsningar för att återupprätta en stark kunskapsskola med fokus på faktakunskaper och förmågor som att läsa, skriva och räkna. Det handlar om satsningar för att alla elever ska få rätt stöd i rätt tid, ha god tillgång till läroböcker av hög kvalitet och stärkta och bemannade skolbibliotek. Regeringen avser också att göra grundskolan tioårig från och med hösten 2028, vilket kommer ge elever en mer strukturerad undervisning från skolstarten med ett stärkt fokus på läs- och skrivinlärning samt matematik.
