# Förslag om ändrad förarutbildning för B-körkort skickas på remiss

– Det är viktigt med säkra och kunniga förare på våra vägar. Jag välkomnar Transportstyrelsens översyn av förarutbildningen och skickar den nu på remiss för att höra remissinstansernas synpunkter, säger infrastruktur- och bostadsminister Andreas Carlson.

Regeringen gav i februari 2023 i uppdrag till Transportstyrelsen att genomföra en översyn av förarutbildningssystemet. I sin rapport föreslår Transportstyrelsen ett antal förändringar för att göra blivande förare bättre förberedda för proven.

Transportstyrelsen föreslår bland annat ökad information om utbildningen och kunskapskraven, att introduktionsutbildningen tas bort och ersätts med mer riktade utbildningar till handledare och blivande förare, en förlängd giltighetstid för teoriprov samt en väntetid på två veckor vid misslyckat prov.

Transportstyrelsen föreslår också att kvaliteten ska höjas genom bland annat trafiklärarfortbildning. Transportstyrelsen föreslår att reglerna träder i kraft den 1 januari 2028.

Rapporten skickas nu på remiss för att remissinstanserna ska komma med synpunkter.
