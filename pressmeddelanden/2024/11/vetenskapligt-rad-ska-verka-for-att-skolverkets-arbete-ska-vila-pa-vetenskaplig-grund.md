# Vetenskapligt råd ska verka för att Skolverkets arbete ska vila på vetenskaplig grund

– Skolan ska gå tillbaka till grunderna. Lärare ska ha goda förutsättningar att utföra sitt viktiga arbete, eleverna ska kunna lära sig läsa med riktiga böcker, ämneskunskaper ska stå i centrum och skolorna ska vara trygga. För att regeringen ska lyckas med den nya skolpolitiken behövs välfungerande och kompetenta myndigheter som tjänar som stöd och vägledning för svensk skola. Där har Skolverket en särskilt viktig roll, och nu tar vi nästa steg i att stärka Skolverkets förändringsarbete, säger skolminister Lotta Edholm.

Det vetenskapliga rådet ska bistå myndigheten med råd och vägledning och verka för att myndighetens arbete vilar på vetenskaplig grund och beprövad erfarenhet. Ledamöterna kommer att utses av myndighetschefen, som också kommer att vara ordförande och leda rådets arbete.

Regeringen gör också en ändring i myndighetens instruktion som innebär att det ska finnas en överdirektör vid myndigheten. En överdirektör utses av regeringen och ska bistå generaldirektören i att utveckla och styra myndigheten. Med en överdirektör skapas bättre förutsättningar för det pågående utvecklingsarbetet på myndigheten och regeringen har därför, i nära dialog med generaldirektören, fattat detta beslut.
