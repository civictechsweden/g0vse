# Regeringen tar krafttag mot falska läkemedel

– Olagliga och förfalskade läkemedel och illegal läkemedelsförsäljning har blivit ett allvarligt problem i Sverige. Regeringen bedömer att det är viktigt att kartlägga och analysera köp av illegala läkemedel samt att informera brett om riskerna med falska läkemedel och apotek. Vi vill också se förslag på kraftfulla motåtgärder mot den illegala handeln, inte minst för att patienter riskerar att fara mycket illa, säger sjukvårdsminister Acko Ankarberg Johansson.

Olagliga och förfalskade läkemedel utgör en allvarlig risk. De kan innehålla felaktiga eller skadliga ingredienser, vilket kan leda till allvarliga hälsoproblem eller till och med dödsfall. Förfalskade läkemedel är även en del av den kriminella ekonomin och en inkomstkälla för organiserad brottslighet.

En kartläggning av förekomsten av, och problematiken kopplad till, köp av olagliga och förfalskade läkemedel kommer att ge en tydligare bild av problemet.

Läkemedelsverket ska föreslå kostnadseffektiva åtgärder för att motverka köp av olagliga läkemedel och förbättra samverkan mellan myndigheter och andra aktörer. Myndigheten ska bland annat analysera hur försäljning på illegala webbplatser kan motverkas och även beakta samverkan mellan betalningsaktörer och digitala förmedlingstjänster. Förslagen kan innefatta nödvändiga lagändringar.

En annan viktig del av uppdraget är att genomföra en informationskampanj som riktar sig till allmänheten och relevanta myndigheter och aktörer. Kampanjen ska vara utformad för att kunna användas kontinuerligt och möta det långsiktiga informationsbehovet. Syftet är att öka insikten om de stora hälsoriskerna med att köpa falska läkemedel och öka kunskapen om att endast apotek med den godkända apotekssymbolen ska användas.

Under uppdragets genomförande ska Läkemedelsverket samarbeta med Tullverket, Polismyndigheten, Skatteverket, Konsumentverket, Sveriges Kommuner och Regioner, läkemedelsindustrin, apoteksbranschen samt andra relevanta myndigheter och aktörer.

Läkemedelsverket ska redovisa uppdraget till Socialdepartementet senast den 31 januari 2026.
