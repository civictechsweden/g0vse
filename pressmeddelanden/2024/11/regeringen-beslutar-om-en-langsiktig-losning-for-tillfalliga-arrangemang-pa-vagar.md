# Regeringen beslutar om en långsiktig lösning för tillfälliga arrangemang på vägar

– Nu blir det en långsiktig lösning för landets alla föreningar som anordnar evenemang. Ideella föreningar och organisationer ska ha goda förutsättningar att planera och inte åläggas höga kostnader, säger infrastruktur- och bostadsminister Andreas Carlson.

– Motionslopp och andra föreningsaktiviteter skapar engagemang, glädje och har ofta stor betydelse för människors hälsa. Därför är det viktigt att föreningar har goda och förutsägbara villkor för att kunna bedriva sin verksamhet, säger socialminister Jakob Forssmed.

Under 2023 respektive 2024 fattade regeringen beslut som innebar att Trafikverket under respektive år kunde avstå från att begära ersättning för ideella föreningars och organisationers kostnader för tillfälliga arrangemang på statliga vägar, till exempel motionslopp.

I budgetpropositionen för 2025 aviserade regeringen en permanent anslagsökning till Trafikverket på 8 miljoner kronor per år för att möjliggöra en permanent lösning.

Regeringen har nu beslutat om en ändring i vägmärkesförordningen som innebär att Trafikverket ges en möjlighet att avstå från att kräva ideella föreningar och andra ideella organisationer för omskyltningskostnader på allmän väg, där Trafikverket är väghållare, vid tillfälliga arrangemang.
