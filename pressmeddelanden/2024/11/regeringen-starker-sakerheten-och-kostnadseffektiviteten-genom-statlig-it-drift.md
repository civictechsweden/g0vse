# Regeringen stärker säkerheten och kostnadseffektiviteten genom statlig it-drift

Försäkringskassan har sedan 2017 regeringens uppdrag att erbjuda samordnad och säker it-drift för vissa myndigheter. I dagsläget tillhandahåller Försäkringskassan it-tjänster till över 70 myndigheter, inklusive 21 länsstyrelser. Regeringen anser att arbetet behöver utvecklas, förstärkas och regleras långsiktigt. Därför har uppdraget formaliserats med en ny förordning om samordnad och säker statlig it-drift.

Vissa myndigheter har samhällsviktig verksamhet eller hanterar känsliga personuppgifter. Säkra it-driftslösningar är en förutsättning för att säkerställa konfidentialitet, det vill säga att informationen endast är tillgänglig för de personer som har behörighet att ta del av den.

– Med den nya förordningen skapar regeringen varaktiga förutsättningar för samordnad och säker statlig it-drift. Att myndigheter med hög cyberkompetens och betydande erfarenhet av it-drift kan erbjuda sådana tjänster till andra myndigheter ökar kostnadseffektiviteten och säkerheten för våra myndigheter, säger civilminister Erik Slottner.

– Försäkringskassan har en omfattande it-drift i egen regi, erfarenhet av att hantera säkerhetsklassad information och att samverka kring it-drift. Uppdraget har varit framgångsrikt och bidragit till att den kapacitet, kompetens och erfarenhet som finns hos Försäkringskassan också kommit andra myndigheter till del. Uppdraget har medfört en ökad informationssäkerhet, effektivitet och digitalisering för staten som helhet. Genom det här beslutet ökar regeringen robustheten, motståndskraften och säkerheten inom statlig it-drift, säger äldre- och socialförsäkringsminister Anna Tenje.

Den kommande förordningen ger förutsättningar för samordnad och säker statlig it-drift med flera så kallade leverantörsmyndigheter. De kan i sin tur tillhandahålla it-tjänster till myndigheterna. Vid sidan av Försäkringskassan, som även ska vara samordnande myndighet, kommer också Trafikverket och Skatteverket få i uppdrag att vara leverantörsmyndigheter. Förordningen avses träda i kraft den 1 januari 2025.
