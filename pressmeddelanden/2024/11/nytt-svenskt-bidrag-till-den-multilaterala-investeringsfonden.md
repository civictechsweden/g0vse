# Nytt svenskt bidrag till den Multilaterala Investeringsfonden

Fonden nyttjar finansiering och kunskap för att stödja entreprenörskap i tidigt skede. MIF/IDB Lab stödjer utvecklingen av ny teknik och fungerar som ett innovationslaboratorium som främjar privatsektorledd innovation. Detta i syfte att skapa jobb, främja nya former av samarbeten mellan privat\- och offentlig sektor, öka produktivitet och jämställdhet samt möta klimatförändringar. Fonden spelar en viktig roll i IDB\-gruppens arbete med frågor om migration, innovation inom offentliga tjänster och digital transformation av små och medelstora företag. Syftet är att nå utvecklingsresultat och skapa förutsättningar för fattiga och sårbara befolkningsgrupper i Latinamerika och Karibien.

– Regeringen fortsätter satsa på innovativa lösningar med effekter på områden som små\- och medelstora företag, privatsektor och jobbskapande. Den Multilaterala Investeringsfonden arbete är ett bra exempel på detta. Fonden spelar en nyckelroll i den interamerikanska utvecklingsbankens arbete med att stödja miljontals människor som drivits på flykt på grund av komplexa sociala, ekonomiska och klimatutmaningar i regionen. Man arbetar också med att främja innovativa lösningar för att stödja återvändare och värdsamhällen. Fonden har en ledande roll för att möjliggöra en ny våg av entreprenörslösningar som kan lindra fattigdom, hantera klimatkrisen och främja inkluderande tillväxt i hela regionen, säger bistånds\- och utrikeshandelsminister Benjamin Dousa.

I linje med IDB:s institutionella strategi fokuserar verksamheten på att hantera sociala frågor, främja hållbarhet i regionen inklusive Amazonas och utveckla fysisk och digital infrastruktur. Verksamheten har även fokus på mobilisering av resurser och att underlätta för privat sektor.

Fonden har tidigare bedrivit projekt för kvinnliga entreprenörer med inriktning på att stärka kvinnornas ekonomiska egenmakt, och stärka små företag. MIF/IDB Lab har spelat en unik roll som ett innovativt laboratorium inom IDB för att stödja nystartade företag som inte kan finansieras genom IDB Invest. Genom användning av experimentella metoder och möjlighet till risktagande i sina projekt arbetar fonden med små, innovativa projekt, med målet att skala upp effektiva och framgångsrika projekt genom IDB\-gruppen. Tillsammans med IDB Invests nya affärsmodell har IDB Lab stor potential att bidra till ekonomisk tillväxt i regionen ledd av privat sektor.
