# Samtal om läget i elsystemet inför vintern

Försörjningsläget inför vinter liknar fjolårets, och ser därmed mycket bättre ut än 2022. Samtidigt kan plötsligt bortfall av produktion, begränsningar i överföring, utökat underhållsbehov eller hastiga väder och temperaturförändringar snabbt ändra marginalerna i kraftsystemet och därmed påverka såväl kort\- som långsiktiga priser.

Syftet med samtalet var att skapa en gemensam lägesbild inför den stundande vintern. Under mötet diskuterades även möjligheter och utmaningar i det längre perspektivet.

– Ett bra och konstruktivt samtal om lägesbilden av energisystemet inför vintern. För att kunna hålla rimliga elpriser under vintern är tillgången till all elproduktion, elnät samt hög elberedskap avgörande. Idag redogjorde flera viktiga aktörer för hur de säkerställer leveranssäkerheten i energisystemet och hur förändringar i elmarknaden påverkar investeringar i ny elproduktion för att ytterligare elektrifiera Sverige, säger energi\- och näringsminister Ebba Busch.
