# Stärkt samverkan för bättre psykiatrisk vård vid SiS

– Nästan fyra av fem barn som vårdas på SiS har psykiatriska vårdbehov. Hos vissa av barnen är behoven omfattande. Till exempel hade ca 20 procent av tjejerna och ca 7 procent av killarna fyra eller fler ställda diagnoser. Därför är tillgången till psykiatrisk vård under placeringen avgörande för att målgruppen ska kunna få ändamålsenliga insatser. Uppdraget om integrerad vård syftar till just det, där tvärprofessionella team på plats i ungdomshemmen ska ge både den psykiatriska och sociala vård som behövs, säger socialtjänstminister Camilla Waltersson Grönvall.

– Det här arbetet är av stor betydelse för att förbättra omhändertagandet för de barn på SiS ungdomshem som förutom sociala vårdbehov också har stora behov av psykiatrisk vård. Insatserna behöver ske integrerat och i samverkan för att möta behoven hos dessa barn, säger socialminister Jakob Forssmed.

Uppdraget ska bidra till långsiktigt hållbara samverkansformer för SiS särskilda ungdomshem och barn- och ungdomspsykiatrin. Uppdraget innebär att SiS tillsammans med deltagande regioner och med stöd av Socialstyrelsen ska fortsätta och intensifiera det arbete med integrerad vård som påbörjades 2021 och som syftar till att barn som vårdas på SiS och som har både sociala och stora psykiatriska vårdbehov ska få sina behov tillgodosedda på ett sammanhållet sätt.

Socialstyrelsen ska senast den 30 november 2028 lämna en slutredovisning av uppdraget, med årliga delredovisningar under 2025–2027.
