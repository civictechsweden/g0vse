# Regeringen slopar kravet på hotelltillstånd

– Det här är en efterlängtad reform för många hotellföretag. Det kommer att minska regelkostnaderna för upp mot 3000 hotell\-och pensionatsföretagare som i stället kan lägga värdefull arbetstid på att utveckla sin kärnverksamhet, säger energi\- och näringsminister Ebba Busch.

– Det är vare sig rimligt att företagare ska behöva särskilda tillstånd för att driva hotell eller pensionat, eller att Polismyndigheten ska behöva lägga tid och resurser på att pröva sådana tillstånd. Det nya anmälningsförfarandet innebär en frihetsreform för företagen, men också en administrativ lättnad för Polismyndigheten, som nu kan frigöra resurser till prioriterade uppgifter, säger justitieminister Gunnar Strömmer.

Enligt nuvarande regler behöver företag ansöka om tillstånd hos Polismyndigheten om de vill driva hotell\- eller pensionatsverksamhet. Den nya lagen innebär att kravet på tillstånd tas bort och att företagen i stället bara behöver göra en enkel och kostnadsfri anmälan.

Den nya lagen innebär även en administrativ lättnad för Polismyndigheten som i större utsträckning kommer kunna fokusera på sitt kärnuppdrag – att bekämpa brott och upprätthålla allmän ordning och säkerhet.

De nya reglerna träder i kraft den 1 januari 2025.
