# Två nya uppdrag ska stärka intermittent kraftproduktions bidrag till ett robust elsystem

Vindkraften kan på kort sikt stå för majoriteten av tillkommande elproduktion. Men i och med vindkraftens väderberoende och höga andel av elproduktionen behöver den i ökad utsträckning bidra med förmågor för ett leveranssäkert elsystem. Även solkraftens roll för Sveriges elförsörjning har potential att växa.

– Alla goda krafter behövs. Det svenska elsystemet måste leverera fossilfri el där den behövs, när den behövs och till konkurrenskraftiga priser. Genom dessa uppdrag tar regeringen ett helhetsgrepp om den väderberoende elproduktionen roll och funktion i elsystemet, säger energi- och näringsminister Ebba Busch.

– Sverige ställer om - från en fossil till en helt fossilfri ekonomi. För att möjliggöra den svenska industrin och transportsektorns klimatomställning så behöver kraftsystemet byggas ut så att fler företag kan ansluta till elsystemet. Till det arbetet behöver vi alla fossilfria kraftslag – kärnkraft, vattenkraft, solenergi och vindkraft på land och till havs, säger klimat- och miljöminister Romina Pourmokhtari.

Regeringen kommer också att fortsätta att se över vilka ytterligare åtgärder som kan vidtas för att möta effektbehovet i södra och mellersta Sverige på kort och medellång sikt.

## Uppdaterade tekniska specifikationer för intermittent kraftproduktion

Myndigheterna ska ta fram uppdaterade tekniska specifikationer för intermittent kraftproduktion. De tekniska specifikationerna ska bland annat beskriva hur intermittent kraftproduktion, såsom vind- och solkraft, bättre kan bidra till driftsäkerheten. Myndigheterna ska även beskriva hur intermittenta produktionsanläggningar kan kompletteras eller utformas för att i större utsträckning bidra till effektbalansen i Sverige. Systemkostnaderna av de föreslagna åtgärderna ska beskrivas. I uppdraget ingår även att identifiera lämpliga pilotprojekt så att de nya tekniska specifikationerna kan testas och utvärderas.

## Incitament för bättre effektbidrag från intermittent kraftproduktion

Myndigheterna ska ta fram eller föreslå incitament som främjar effekt vid rätt tidpunkt. Syftet är att skapa incitament som med utgångspunkt i en helhetssyn på elsystemet förbättrar intermittent kraftproduktions bidrag till elsystemets driftsäkerhet och resurstillräcklighet.

De incitament som ska utredas ska åtminstone omfatta de ekonomiska verktyg som ryms inom EU:s regelverk för att stimulera utbyggnaden av ett leveranssäkert elsystem med en hög andel intermittent elproduktion. Förslag från Elmarknadsutredningen ska beaktas.

Uppdragen ska sammantaget leda till tydligare specifikationer och incitament för hur befintlig och nytillkommen intermittent elproduktion ska bidra till ett robust elsystem.

Uppdragen ska beslutas i december 2024 och redovisas i slutet av 2025.
