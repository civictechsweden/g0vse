# Regeringen föreslår kraftfullare åtgärder mot hot och våld

– Vi måste sätta stopp för den organiserade brottsligheten och se till att människor som har viktiga förtroendeuppdrag i kommuner och regioner skyddas från hot och våld. Det handlar om att förhindra lidande för enskilda personer och också att skydda vår demokrati, säger civilminister Erik Slottner.

Hot och våld mot förtroendevalda är systemhotande. Det riskerar i förlängningen att underlätta för kriminell verksamhet och undergräva demokratin. I lagrådsremissen föreslås därför en skyldighet för kommuner och regioner att förebygga att kommunal- och regionråd utsätts för skada till följd av hot och våld. Förslaget motsvarar det ansvar som kommuner och regioner redan i dag har för sina arbetstagare enligt arbetsmiljöregelverket.

– Hot mot förtroendevalda är något som vi aldrig får acceptera – ytterst är det ett hot mot demokratin. Det finns en lucka i lagstiftningen när det gäller ansvaret för lokala politikers säkerhet. Den luckan täpper vi nu till, och med det kan säkerheten stärkas för medborgarnas valda företrädare i kommuner och regioner, säger justitieminister Gunnar Strömmer.

En tydligare intern kontroll ökar möjligheten att upptäcka och förebygga ageranden som kan orsaka exempelvis ekonomisk skada för en kommun eller region. I lagrådsremissen föreslås därför även att den interna kontrollen i kommuner och regioner ska användas för att förebygga fel och oegentligheter i verksamheten.

– Vi måste få stopp på välfärdsangreppen i våra kommuner och regioner. En del i den verktygslådan stavas kraftfull internkontroll, att ha ordning i den egna verksamheten helt enkelt. Välfärdsbrottslighet och korruption måste förebyggas på ett effektivt sätt, säger civilminister Erik Slottner.

Lagändringarna föreslås träda i kraft den 1 juli 2025.

Förslagen finns med i regeringens handlingsplan mot korruption och otillåten påverkan 2024–2027.
