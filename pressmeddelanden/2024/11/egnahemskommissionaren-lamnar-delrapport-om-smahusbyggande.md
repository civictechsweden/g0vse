# Egnahemskommissionären lämnar delrapport om småhusbyggande

– Syftet med egnahemskommissionärens uppdrag är att verka för en ny egnahemsrörelse och att långsiktigt öka småhusens andel av nyproduktionen av bostäder. En övervägande majoritet av befolkningen anger i opinionsundersökningar att de vill bo i småhus. Jag kommer nu att ta del av det arbete kommissionären presenterat så här långt, säger infrastruktur- och bostadsminister Andreas Carlson.

I delrapporten redovisar egnahemskommissionären olika tänkbara hinder som begränsar småhusbyggandet, vilka aktiviteter som hittills har genomförts i linje med uppdraget och en plan för det fortsatta arbetet.

Egnahemskommissionären har tagit del av tidigare utredningar och forskning inom området samt haft dialog med olika forskare, experter, myndigheter och branschföreträdare. I denna inventering har en rad faktorer som begränsar småhusbyggandet framkommit och dessa faktorer presenteras i delredovisningen.

Kommissionären redovisar också en plan för det fortsatta arbetet för att höja småhusbyggandets andel av bostadsproduktionen, verka för att nya trädgårdsstäder anläggs och främja en ny egnahemsrörelse.

I delrapporten finns även en beskrivning av egnahemsrörelsen och trädgårdsstäder, både ur ett historiskt perspektiv och hur de kan ta sig uttryck i modern tappning.

Uppdraget ska slutredovisas den 15 januari 2027.
