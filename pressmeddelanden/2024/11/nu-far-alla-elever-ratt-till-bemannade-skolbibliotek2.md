# Nu får alla elever rätt till bemannade skolbibliotek

Ett välutrustat och bemannat skolbibliotek kan, tillsammans med lärarna, spela en viktig roll för att utveckla elevers läsförmåga och lärande i alla skolans ämnen. Regeringen beslutade i juli om propositionen Stärkta skolbibliotek som ska stärka elevernas rätt till bemannade skolbibliotek. Nu har riksdagen beslutat i enlighet med regeringens förslag. Lagändringarna träder i kraft den 1 juli 2025\. Efter det datumet ska elever ha tillgång till bemannade skolbibliotek.

– Med de här lagändringarna gör vi det tydligt vad ett skolbibliotek ska vara. Äntligen ska alla elever få tillgång till bemannade skolbibliotek, säger skolminister Lotta Edholm.

– Läsförmåga är grunden för kunskapsinhämtning och en förutsättning för att kunna delta i det demokratiska samtalet. Här spelar skolbibliotek med kunniga bibliotekarier en avgörande roll i att göra Sverige till ett läsande land. Därför är det av stor betydelse att riksdagen nu beslutat om lagändringarna, säger kulturminister Parisa Liljestrand.

Redan i dag framgår det av skollagen att elever ska ha tillgång till skolbibliotek. Det är däremot inte tydligt vad detta innebär i praktiken och det ser därmed väldigt olika ut i landet. Lagändringarna innebär att elever som huvudregel ska ha tillgång till skolbibliotek på den egna skolenheten. Skolbibliotek ska avse en samlad, gemensam och ordnad verksamhet och ha en särskild lokal. Dessutom innebär lagändringarna att krav ska ställas på att skolbiblioteken ska vara bemannade i sådan utsträckning att ändamålen med skolbibliotek uppnås. Att skolbiblioteken är bemannade betyder att en bibliotekarie kan arbeta aktivt och regelbundet med utbudet och miljön på skolbiblioteket.

Varje huvudman ska också ha en biblioteksplan som bland annat ska precisera hur ändamålen med skolbiblioteket ska uppnås och beskriva hur skolbiblioteket ska fungera och bidra till elevernas lärande. Det kan höja både verksamhetens kvalitet och stärka likvärdigheten.

Lagändringarna gäller för elever i förskoleklassen, grundskolan och motsvarande skolformer samt gymnasieskolan och anpassade gymnasieskolan.
