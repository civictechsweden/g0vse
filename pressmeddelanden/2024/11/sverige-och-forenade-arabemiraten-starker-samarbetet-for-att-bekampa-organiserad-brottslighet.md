# Sverige och Förenade arabemiraten stärker samarbetet för att bekämpa organiserad brottslighet

Polismyndigheten uppskattar att cirka 600 kriminella individer med koppling till Sverige uppehåller sig utomlands i 57 olika länder och bedriver organiserad brottslig verksamhet riktad mot Sverige. Avtalen med Förenade arabemiraten är en del av regeringens arbete med att öka trycket mot svenska kriminella oavsett var i världen de befinner sig. Ett viktigt verktyg handlar om att stärka det rättsliga samarbetet med tredje länder för att bekämpa brottslighet.

– Många grovt kriminella med koppling till Sverige väljer andra länder som bas för att bedriva organiserad brottslighet riktad mot Sverige. En del av dessa personer befinner sig i Förenade arabemiraten. Med de här avtalen får våra länders brottsbekämpande myndigheter skarpare verktyg för att tillsammans bekämpa organiserad brottslighet. Fler kriminella kommer att kunna hittas, gripas och lagföras för sin grova brottslighet, säger justitieminister Gunnar Strömmer.

Svenska brottsbekämpande myndigheter arbetar redan i dag med sina motsvarigheter i Förenade arabemiraten för att förebygga, bekämpa och lagföra brott. Avtalen som nu har ingåtts avser rättslig hjälp i brottmål och utlämning. Detta förväntas underlätta det redan existerande samarbetet och stärka insatserna för att få kriminella personer med kopplingar till Sverige utlämnade. Därmed kan fler komma att ställas inför rätta i domstol eller få ett redan utdömt fängelsestraff verkställt.

Undertecknandet av avtalen skedde i Abu Dhabi, Förenade arabemiraten, där Sveriges regering representerades av justitieminister Gunnar Strömmer och Förenade arabemiraten representerades av justitieminister Abdullah bin Sultan bin Awad Al Nuaimi.
