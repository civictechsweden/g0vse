# Utredare föreslår ändringar i plan- och bygglagen för en snabbare utbyggnad av häkten och anstalter

– Utredaren har lagt fram ett antal förslag som syftar till att fler häkten och anstalter ska kunna byggas, och det på ett snabbare och mer kostnadseffektivt sätt. Detta är nödvändigt för att möta Kriminalvårdens platsbehov. Regeringen arbetar för att förenkla och förbättra relevanta regelverk och korta ledtiderna i plan\- och byggprocessen. Vi kommer nu att gå igenom utredarens förslag, säger infrastruktur\- och bostadsminister Andreas Carlson.

– Regeringens omläggning av kriminalpolitiken gör att fler kommer sitta i fängelse och under längre tid än idag. Samtidigt är beläggningssituationen på häkten och anstalter redan mycket ansträngd, och vi behöver göra vad vi kan både på kort och på lång sikt för att öka Kriminalvårdens kapacitet. Jag välkomnar utredningens förslag och ser fram emot att ta del av remissinstansernas synpunkter, säger justitieminister Gunnar Strömmer.

Kriminalvården bedömer att antalet häktes\- och anstaltsplatser behöver tredubblas till 2033\. Detta innebär en mycket kraftfull expansion från dagens 9 000 platser. Regeringen har vidtagit flera åtgärder för att Kriminalvården ska ha goda chanser att expandera, bland annat genom stora ekonomiska anslag och en långsiktig plan för utbyggnad. Ett viktigt steg för att underlätta utbyggnaden av häkten och anstalter är kortare ledtider i plan\- och byggprocessen och enklare och förbättrade regelverk.

I mars 2024 tillsattes en utredning för att undersöka möjligheterna att ändra vissa bestämmelser i plan\- och bygglagslagstiftningen i syfte att underlätta och snabba på byggandet av häkten och anstalter.

Bokstavsutredaren Kathrin Flossing Wiklund lämnar nu i promemorian En snabbare utbyggnad av häkten och anstalter (Ds 2024:25\) en rad förslag på lagändringar för att råda bot på bristen på häktes\- och anstaltsplatser.

Utredarens förslag innebär bland annat att avvikelser och undantag från vissa bestämmelser i plan\- och bygglagen ska kunna ges för att komma till rätta med Kriminalvårdens platsbrist. Vidare föreslår utredningen att ett expertråd för Kriminalvårdens utbyggnad inrättas, och att Boverket får i uppdrag att ta fram en vägledning för plan\- och byggprocessen avseende häkten och anstalter.

Utredarens förslag kommer nu att beredas vidare i Regeringskansliet.
