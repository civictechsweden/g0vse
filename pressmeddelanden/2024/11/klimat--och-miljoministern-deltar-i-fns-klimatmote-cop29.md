# Klimat- och miljöministern deltar i FN:s klimatmöte COP29

En av mötets mest centrala förhandlingsfrågor rör det nya globala målet för finansiering av klimatåtgärder (New Collective Quantified Goal \- NCQG) och vilka länder som ska bidra till klimatfinansieringen. Sverige och EU driver på för att det finansiella målet ska vara realistiskt satt, att givarbasen av de länder som betalar ska breddas så att även rika utvecklingsländer som Kina och Gulfstaterna börjar bidra till finansieringen, samt att målet omfattar olika finansiella flöden.

Sverige kommer att bidra med 8 miljarder kronor till FN:s gröna klimatfond (GCF) för de kommande fyra åren (2024–2027\). GCF:s olika projekt väntas bidra till att bromsa de globala utsläppen med nära 1000 miljoner ton koldioxid fram till år 2030\. Sverige kommer även att bidra med 200 miljoner kronor till den nystartade fonden för skador och förluster. Bidraget ska betalas ut under flera år med start år 2025\. Fonden syftar till att stödja särskilt sårbara länder med att hantera klimatrelaterade skador och förluster.

– Sverige är \- och kommer att fortsätta vara \- ett av de mest ambitiösa länderna per capita vad gäller klimatfinansiering. Vi kommer med ett starkt ekonomiskt bidrag till COP29\. Vårt budskap är att Sverige gör vår andel av den internationella klimatfinansieringen, säger klimat\- och miljöminister Romina Pourmokhtari.

Dessutom vill Sverige och EU att alla världens länder ökar tempot i arbetet med sina nya nationella klimatplaner. G20\-länderna står för 80 procent av världens totala utsläpp och de största utsläppsländerna \- som Kina, Indien, USA och Brasilien \- måste minska sina fossila utsläpp för att Parisavtalets 1,5\-gradersmål ska kunna nås.

– Vårt viktigaste budskap till världens länder handlar om brådska och möjligheter. Brådska utifrån det allvarliga läge som vi befinner oss i och som vetenskapen gång på gång larmar oss om, som kräver en ambitionshöjning i det globala klimatarbetet. Samtidigt \- i detta allvarliga läge \- finns det också stora möjligheter för de länder som ligger i framkant och genomför en ambitiös och effektiv klimatomställning som kombinerar kraftigt minskade utsläpp med ökad tillväxt och växande välstånd, säger klimat\- och miljöminister Romina Pourmokhtari.

Sverige menar att det brådskar att höja ambitionerna i det internationella klimatarbetet, men att detta också innebär många nya möjligheter för utveckling och innovation. Sverige förhandlar genom EU och driver på för att svenska prioriteringar ska få genomslag i EU\-positionerna.

Under nästa år, inför COP30, ska parterna lämna in nya nationella klimatplaner (Nationally Determined Contribution, NDC) för perioden fram till 2035\. Förra klimatmötet, COP28 i Dubai, antog en inriktning om att fasa ut fossila bränslen och riktade en uppmaning till världens länder att synliggöra denna utfasning i sina nationella planer. EU vill att COP29 leder till ett ambitiöst och balanserat resultat där 1,5\-gradersmålet fortfarande är inom räckhåll, enligt rådslutsatser från ministerrådet den 14 oktober.

– Vår förhoppning är att COP29 blir en plattform för att visa på de framsteg som skett i den globala omställningen, dels genom att de åtaganden som världens länder åtog sig genom den globala översynen på COP28 i Dubai följs upp, dels genom de medskick som vi vill se i de nya nationella klimatplaner som alla länder ska presentera inför COP30 nästa år, säger klimat\- och miljöminister Romina Pourmokhtari.

Klimat\- och miljöminister Romina Pourmokhtari kommer att delta i slutförhandlingarna. Hon kommer också att hålla Sveriges nationella anförande, leda ett möte inom ramen för LeadIT\-projektet som Sverige leder tillsammans med Indien för att minska utsläppen från industrin i 18 länder i världen. Statsrådet kommer också att delta i förhandlingsmöten med andra ministrar inom Norden respektive Europa och även delta i panelsamtal och överläggningar med bland annat Beyond Oil and Gas Alliance (BOGA), samt ha bilaterala möten.
