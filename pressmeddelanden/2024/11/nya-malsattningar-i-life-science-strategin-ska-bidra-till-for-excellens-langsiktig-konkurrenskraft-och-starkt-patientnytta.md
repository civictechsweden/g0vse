# Nya målsättningar i life science-strategin ska bidra till excellens, långsiktig konkurrenskraft och stärkt patientnytta

Den nationella strategin för life science fungerar som ett långsiktigt ramverk, och de åtta prioriterade områdena i strategin är fortsatt utgångspunkten. De nya målsättningarna visar regeringens inriktning för sektorns framtida utveckling.

I strategin finns en betoning på bland annat kliniska prövningar, nationell digital infrastruktur, medicinteknik och precisionshälsa. Även satsningar på strategisk teknik och excellens inom forskning lyfts fram som framgångsfaktorer för att stärka den svenska life science\-sektorns konkurrenskraft och stärka patientnyttan.

– Life science\-sektorn spelar en central roll för Sveriges ekonomi och samhälle. Den står för nära 10 procent av Sveriges export och är en av Sveriges basnäringar. Tillsammans med sektorn växlar nu regeringen upp kring ett antal områden som är avgörande för att säkra vår plats som ledande life science\-nation. Satsningen på kliniska prövningar som regeringen initierat är avgörande för svensk konkurrenskraft och en de mest kritiska komponenterna i satsningen på life science, säger energi\- och näringsminister Ebba Busch.

– Forskning och utveckling inom life science\-området kräver tillgång till forskningsinfrastruktur av hög kvalitet. Genom högkvalitativ, excellent och internationellt ledande forskning vid svenska universitet och högskolor skapas förutsättningar för kompetensutveckling, tillämpning och näringslivssatsningar, säger utbildningsminister Johan Pehrson.

– Den nya strategin syftar till att skapa ett samhälle där alla, oavsett ålder, kan dra nytta av vetenskapens framsteg. Genom att främja forskning som förbättrar hälsa och livskvalitet vill vi ge också äldre människor större trygghet och ökade möjligheter att leva ett långt och aktivt liv. Den här strategin sätter individen i centrum och använder forskning för att ge bästa möjliga vård, säger äldre\- och socialförsäkringsminister Anna Tenje.

– Precis som namnet anger så handlar life science om vetenskap som ska vara i livets tjänst. Genom gemensamma satsningar stärker vi det förebyggande arbetet för förbättrad hälsa och ökad livskvalitet med patienten i fokus, säger socialminister Jakob Forssmed.

– Patienter ska känna sig trygga i att de får den bästa möjliga vården baserad på de senaste vetenskapliga framstegen. Regionerna, som ansvariga för hälso\- och sjukvården, måste skapa rätt förutsättningar för att integrera nya behandlingar och arbetssätt på bred front. På så sätt kan vi säkerställa en tillgänglig, högkvalitativ och jämlik vård i hela landet, säger sjukvårdsminister Acko Ankarberg Johansson.

Regeringens life science\-kontor samordnar regeringens arbete inom området och kommer att ha en central roll i genomförandet av strategin. Kontoret agerar även som en kontaktpunkt för externa aktörer, bland annat genom regeringens rådgivande grupp för life science.

I januari 2025 anordnar life science\-kontoret och region Skåne en nationell digital konferens för att diskutera implementeringen av strategin tillsammans med branschen.
