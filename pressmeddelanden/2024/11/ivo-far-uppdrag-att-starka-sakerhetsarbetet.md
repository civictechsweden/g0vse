# IVO får uppdrag att stärka säkerhetsarbetet

– IVO bedriver redan i dag ett aktivt och systematiskt säkerhetsarbete men det behöver intensifieras i takt med utvecklingen i samhället, säger sjukvårdsminister Acko Ankarberg Johansson.

IVO står, liksom andra myndigheter, inför nya säkerhetsutmaningar. Regeringen ser allvarligt på risken för kriminell infiltration i offentlig förvaltning och liknande uppdrag har tidigare getts till Domstolsverket, Åklagarmyndigheten och Ekobrottsmyndigheten. Otillåten påverkan som hot, våld, trakasserier, skadegörelse, mutor och infiltration måste motverkas.

I det nya uppdraget ska IVO redovisa vilka åtgärder som vidtagits och vilka åtgärder som planeras på kort sikt för att förstärka säkerhetsarbetet, både för medarbetarna och verksamheten. Myndigheten ska också kartlägga behovet av ytterligare säkerhetsåtgärder på lång sikt och hur det förebyggande arbetet kan stärkas. Synpunkter från Polismyndigheten, Ekobrottsmyndigheten och Säkerhetspolisen ska inhämtas.

IVO ska delredovisa medarbetarskyddet senast den 31 mars 2025 och slutredovisa hela uppdraget senast den 31 oktober 2025\.
