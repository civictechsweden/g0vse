# Vinnova redovisar uppdraget om att identifiera och föreslå strategiskt viktig teknik för Sverige

– Det är nödvändigt att våga välja och prioritera för att inte bli ifrånsprungna. Vinnova har på kort tid tagit sig an detta svåra uppdrag och samlat såväl privata som offentliga aktörer för att gemensamt identifiera möjliga teknikområden vi kan samlas kring. Det är glädjande att engagemanget varit så stort och det är en styrka att det offentliga och det privata vill gå hand i hand, säger energi\- och näringsminister Ebba Busch.

Strategiskt viktig teknik står alltmer i centrum för global konkurrens och geopolitik. För att Sveriges näringsliv ska kunna stå sig i konkurrensen måste vi öka vår förmåga att utveckla och använda ny teknik. Regeringen har därför gett Vinnova i uppdrag att ta fram ett kunskapsunderlag som kan vägleda insatser som stärker Sveriges konkurrenskraft och näringslivets investeringar i forskning och utveckling.

Prioriteringar måste också anpassas i takt med den snabba utvecklingen inom teknik och vetenskap samt den föränderliga omvärlden. I uppdraget har det därför också ingått att föreslå hur kunskapsunderlaget kan uppdateras utifrån förändrade förutsättningar. Uppdraget har även innefattat att motivera i vilken aspekt teknikerna anses vara strategiskt viktiga.
