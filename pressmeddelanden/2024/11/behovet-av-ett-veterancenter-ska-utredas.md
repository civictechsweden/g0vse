# Behovet av ett veterancenter ska utredas

I strategin En aktiv och inkluderande veteranpolitik – Sveriges veteranstrategi 2024–2030 slår regeringen fast att veteranpolitiken ska ge personal som tjänstgjort i insatser, och deras anhöriga, ett stöd som står i proportion till de risker och påfrestningar som veteranerna utsatts för samt de uppoffringar de har behövt göra.

Allan Widman får i uppdrag att bedöma behovet av ett veterancenter. Han ska i ett första steg bl.a. specificera vilka problem svenska veteraner står inför, överväga en eventuell utformning av ett veterancenter samt dess kostnader. Om han finner att en utformning är möjligt, ska han i ett andra steg bl.a. föreslå driftsformer, hur dessa förhåller sig till vissa regelverk och föreslå finansiering av veterancentret.

I sitt uppdrag ska Allan Widman beakta Sveriges veteranstrategi 2024–2030 samt inhämta synpunkter från veteran- och anhörigorganisationerna samt relevanta myndigheter.

Uppdraget ska redovisas till Försvarsdepartementet senast den 31 mars 2025.
