# Utökade möjligheter för kommunerna att genomföra registerkontroller

– Från regeringens sida är vi måna om att kommuner har möjligheter att göra de bakgrundskontroller som behövs för att förebygga otillåten påverkan, infiltration och annan kriminalitet. Jag välkomnar därför förslagen och ser fram emot återkopplingen från remissinstanserna, säger justitieminister Gunnar Strömmer.

–  Äldre människor i behov av hjälp och stöd har rätt att känna sig trygga i sitt eget hem när de släpper in personal från hemtjänsten eller på ett särskilt boende. Utöver intervjuer och referenstagning innebär utredningens förslag att kommunerna skulle få ett tydligt lagstöd för att kontrollera belastningsregistret och misstankeregistret för att bedöma om en person är lämplig att arbeta inom äldreomsorgen. Nu kommer förslagen remitteras och vi ser fram emot att ta del av remissinstansernas synpunkter, säger äldre\- och socialförsäkringsminister Anna Tenje.

För att skydda sig mot hoten från organiserad brottslighet och annan kriminalitet är det angeläget att kommunerna har lämpliga verktyg för att kunna genomföra noggranna och säkra rekryteringsprocesser. Ett sådant verktyg är möjligheten att kontrollera om personer som erbjuds anställning eller uppdrag har gjort sig skyldiga till eller misstänks för brott. I dag är tillgången till uppgifter i belastningsregistret och misstankeregistret begränsad och endast ett fåtal myndigheter har tillgång till registren.

Regeringen beslutade i februari 2024 att ge en utredare i uppdrag att, i ett så kallat snabbspår, se över om kommunerna bör få utökade möjligheter att göra bakgrundskontroller av anställda och personer som erbjuds anställning eller uppdrag inom kommunerna.

Utredningen har lämnat en promemoria till regeringen med förslag om att möjligheten till kontroller av belastnings\- och misstankeregister av den som ska arbeta med äldre eller personer med funktionsnedsättning bör införas. Det inkluderar anställningar inom hemtjänsten, personlig assistans och andra särskilda boenden för äldre eller personer med funktionsnedsättning.

Utredningen föreslår även utökade kontroller av belastnings\- och misstankeregister av personer som ska arbeta med barn och barn med funktionshinder. Utifrån samhällsutvecklingen där det grova våldet har krupit längre ner i åldrarna med allt yngre som både gärningspersoner och brottsoffer föreslås en utvidgning av de uppgifter som dessa kontroller ska omfatta. Registerutdragen föreslås därför även omfatta bland annat uppgifter om sabotage mot blåljusverksamhet, involverande av underårig i brottslighet, brott mot narkotikastrafflagen, vissa brott mot vapenlagen samt brott mot terroristbrottslagen.

Slutligen föreslås att kommuner ska få möjlighet att besluta om register\-kontroller vid anställning till befattningar som är kritiska för kommunens förmåga att utföra sitt uppdrag, till exempel befattningar i chefsställning. En sådan registerkontroll ska utföras av Säkerhetspolisen och omfatta belastningsregister, misstankeregister och vissa andra uppgifter som behandlas hos Säkerhetspolisen. Utredningen redovisar även en alternativ ordning som skulle innebära att en kommun får begära att den som ska anställas till en sådan befattning som är kritisk för en kommuns förmåga att utföra sitt uppdrag ska visa upp ett belastningsregisterutdrag.

Utredningen föreslår att lagändringarna ska träda i kraft den 1 juni 2025\.
