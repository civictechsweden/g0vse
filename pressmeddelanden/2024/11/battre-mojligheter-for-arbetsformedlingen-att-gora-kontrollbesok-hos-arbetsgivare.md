# Bättre möjligheter för Arbetsförmedlingen att göra kontrollbesök hos arbetsgivare

– Regeringen prioriterar att motverka felaktiga utbetalningar. Det är viktigt att Arbetsförmedlingen har rätt verktyg för att se till att det stöd som ges till arbetsgivare och anordnare av arbetsmarknadspolitiska insatser används på rätt sätt, säger arbetsmarknads\- och integrationsminister Mats Persson.

Arbetsförmedlingen har framfört ett behov av ett förtydligat lagstöd för bland annat oannonserade kontrollbesök. Regeringen har därför beslutat om tilläggsdirektiv till Utredningen om ett förbättrat informationsutbyte och en mer ändamålsenlig lagreglering för den arbetsmarknadspolitiska verksamheten. Direktiven innebär att utredaren även ska se över vilka förutsättningar som ska gälla för Arbetsförmedlingens kontrollbesök hos arbetsgivare som anställer med ekonomiskt stöd och anordnare av arbetsmarknadspolitiska insatser.

Utredningstiden förändras inte. Uppdraget ska som tidigare beslutat redovisas senast den 13 juni 2025\.
