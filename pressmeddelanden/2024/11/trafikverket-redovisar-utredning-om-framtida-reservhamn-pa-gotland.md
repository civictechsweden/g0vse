# Trafikverket redovisar utredning om framtida reservhamn på Gotland

– Om Visby hamn av något skäl inte är tillgänglig finns i dagsläget inget bra alternativ. En reservhamn är dessutom av stor betydelse både ur totalförsvars- och Nato-perspektiv för att säkra robusthet och redundans i det svenska territoriet. Nu har Trafikverket presenterat sina förslag och beräkningar för en reservhamn i Kappelshamn och jag kommer att gå igenom de bedömningar som har presenterats. Det är glädjande att kostnaderna för de tilltänkta åtgärderna nu efter ytterligare undersökningar bedöms bli lägre än vad som tidigare har indikerats, säger infrastruktur- och bostadsminister Andreas Carlson.

– Gotland behöver en reservhamn för att förstärka robustheten och redundansen i försörjningen av ön. Det är mycket bra att förberedelserna för nästa steg av arbetet med tillskapandet av en sådan nu kan påbörjas, säger minister för civilt försvar Carl-Oskar Bohlin.

Trafikverket fick i mars 2024 i uppdrag att inleda förberedande utredning och undersökningar för att en framtida reservhamn för Visby hamn ska kunna tillskapas snarast möjligt i Kappelshamn på Gotland. Om hamnen i Visby av något skäl inte kan anlöpas finns det i dag inte något fullgott alternativ. Det är en begränsning som regeringen bedömer är otillfredsställande både för vår beredskap och som medlem i Nato. I uppdraget ingick att samverka med Sjöfartsverket, Försvarsmakten och Fortifikationsverket.

Den slutrapport som Trafikverket nu redovisar innehåller kostnadsberäkningar och bedömningar av åtgärder som krävs i farled och i hamnområdet för att en reservhamn ska kunna tillskapas.

Ärendet ska nu beredas vidare inom Regeringskansliet.
