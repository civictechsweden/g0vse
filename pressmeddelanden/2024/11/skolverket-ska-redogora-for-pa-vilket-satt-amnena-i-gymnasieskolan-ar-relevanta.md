# Skolverket ska redogöra för på vilket sätt ämnena i gymnasieskolan är relevanta

Det finns många utbildningsvägar, inriktningar och ämnen i gymnasieskolan. Nya ämnen tillkommer genom beslut från antingen riksdagen, regeringen eller Skolverket. Skolverket har en viktig roll i att ta fram och föreslå nya ämnen.

– Skolan måste gå tillbaka till grunderna. Det handlar bland annat om att ämnena i gymnasieskolan och anpassade gymnasieskolan måste bli mer relevanta för utbildningen och stämma väl överens med mål för programmen. Därför får Skolverket i uppdrag att redovisa med vilken relevans nya ämnen och nivåer i ämnen tas fram och på vilka grunder ett ämne får ett visst innehåll, säger utbildningsminister Johan Pehrson.

I uppdraget ingår att redovisa hur arbetet med att kontinuerligt utveckla ämnen och ämnesplaner i gymnasieskolan och anpassade gymnasieskolan går till. Redovisningen ska visa på vilka grunder och med vilken relevans nya ämnen och nivåer i ämnen tas fram inom gymnasieskolan och anpassade gymnasieskolan. Dessutom ska Skolverket redovisa på vilka grunder ett ämne eller en nivå i ett ämne får ett visst innehåll. Det behövs också utökad statistik över vilka kurser eleverna väljer att läsa. Därför ingår det i uppdraget att samla in data och sammanställa statistik över vilka kurser eleverna väljer att läsa.
