# Kammarkollegiet ska samla information för att analysera omställnings- och kompetensstödet

Den 1 oktober 2022 infördes ett grundläggande omställnings- och kompetensstöd till enskilda personer som inte omfattas av kollektivavtal och ersättning till arbetsgivare som finansierar registrerade omställningsorganisationer. För att möjliggöra analys, uppföljning och utvärdering av stödet ger regeringen nu Kammarkollegiet i uppdrag att inhämta de uppgifter som behövs.

– Det är viktigt att vi följer upp och utvärderar omställnings- och kompetensstödet eftersom det kan få så stora effekter både för dem som tar del av det och för samhället i stort, säger arbetsmarknads- och integrationsminister Johan Pehrson.

Kammarkollegiet ska genomföra uppdraget i samråd med Institutet för arbetsmarknads- och utbildningspolitisk utvärdering och lämna en lägesavstämning till Regeringskansliet senast den 31 januari 2025.
