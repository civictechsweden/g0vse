# Regeringen lanserar strategi för nyindustrialiseringen och samhällsomvandlingen i norra Sverige

I Norrbottens och Västerbottens län sker flera historiskt omfattande företagsetableringar och företagsexpansioner som realiseras i en mycket snabb takt och med lång tidshorisont. Samtidigt pågår en omfattande samhällsomvandling där det ställs nya krav inom många områden. Bland annat behöver infrastruktur, bostäder, utbildningsmöjligheter och tillgång till kultur och service komma på plats snabbt. Utvecklingen utmanar därför befintliga strukturer. Berörda aktörer i norra Sverige gör redan stora insatser men hastigheten och komplexiteten i omställningen är så pass utmanande att regeringen ser behov av en nationell strategi.

– Nyindustrialiseringen i Norrbottens och Västerbottens län gör Sverige grönare och rikare. Den driver svensk konkurrenskraft och bidrar till att stora språng kan tas mot nettonollutsläpp. Genom strategin tar nu regeringen ett samlat grepp för att underlätta industriinvesteringar, säger energi- och näringsminister Ebba Busch.

Strategin innehåller sju målområden som regeringen bedömer är särskilt viktiga för utvecklingen i norra Sverige:

* Högt tempo genom innovativa arbetsformer
* Effektivare miljötillståndsprocesser
* Säkrad energiförsörjning
* Förstärkt transportinfrastruktur
* Utvecklad befolknings- och bostadsförsörjning
* Ökad kapacitet och flexibilitet i utbildning samt bättre kompetensförsörjning
* Stärkta förutsättningar för kommunal kapacitet

I januari 2023 aviserades att en strategi för norra Sverige skulle tas fram. Sedan dess har regeringen löpande presenterat insatser som stärker förutsättningarna för utvecklingen.

En av strategins insatser, som regeringen precis beslutat om, innebär att Svenska kraftnät får i uppdrag att föreslå hur el- och vätgasinfrastruktur kan samplaneras för att på ett samhällsekonomiskt effektivt sätt möjliggöra den pågående nyindustrialiseringen i Norrbottens och Västerbottens län. Svenska kraftnät ska även redovisa en plan för utbyggnaden av el- och vätgasinfrastruktur på transmissionsnivå för perioden 2024–2033.
