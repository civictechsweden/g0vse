# Nu tas kravet på hotelltillstånd bort

– Nu tar vi bort kravet på hotelltillstånd och minskar de administrativa kostnaderna för många hotellföretag. Det ska vara enkelt att driva företag i Sverige. Regelbördan och de administrativa kostnaderna behöver minska för företag och entreprenörer, vilket stärker svenska företags konkurrenskraft, säger energi\- och näringsminister Ebba Busch.

I dag behöver företag ansöka om tillstånd hos Polismyndigheten om de vill driva hotell\- eller pensionatsverksamhet. Enligt regeringens förslag tas kravet på tillstånd bort och företagen behöver i stället bara göra en enkel och kostnadsfri anmälan. Det minskar regelkostnaderna för 3 000 berörda hotell\- och pensionatsföretag, eftersom de inte längre behöver betala en ansökningsavgift eller lägga värdefull arbetstid på att fylla i betungande ansökningar.

Förslaget innebär även en administrativ lättnad för Polismyndigheten som i större utsträckning kommer kunna fokusera på sitt kärnuppdrag – att bekämpa brott och upprätthålla allmän ordning och säkerhet.

De nya reglerna föreslås träda i kraft den 1 januari 2025\.
