# Det statliga stödet till företag ska effektiviseras

– Statliga medel till företag ska användas effektivt och där de gör störst nytta. Därför gör vi nu en översyn av det offentliga stödet och vilken nytta som skapas. Det är viktigt att vi hanterar skattebetalarnas pengar på ett ansvarsfullt sätt, säger energi- och näringsminister Ebba Busch.

Tillväxtanalys ska bland annat analysera hur olika statliga stöd och bidrag samverkar med varandra. Därefter ska myndigheten föreslå hur den statliga finansieringen kan utformas på en övergripande nivå för att olika stöd och bidrag ska komplettera varandra och användas så effektivt som möjligt.

Syftet är att skapa en bättre överblick över det företagsfrämjande systemet och stärka förutsättningarna för mer systematiska utvärderingar. Genom en bättre överblick och systematik minskar även risken för felaktiga utbetalningar.

Uppdraget ska redovisas den 16 januari 2026 och Tillväxtanalys har en budget på 6 miljoner kronor för genomförandet av uppdraget.
