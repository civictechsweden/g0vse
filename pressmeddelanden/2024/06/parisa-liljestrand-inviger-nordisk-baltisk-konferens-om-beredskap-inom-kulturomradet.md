# Parisa Liljestrand inviger nordisk-baltisk konferens om beredskap inom kulturområdet

Inom ramen för det svenska ordförandeskapet i Nordiska ministerrådet arrangeras, som en uppföljning av det informella nordisk-baltiska kulturministermötet i maj 2024, en konferens på temat civil beredskap inom kulturområdet. Konferensen arrangeras av Riksantikvarieämbetet i samverkan med det finska Museiverket, Riksantikvaren i Norge och Statens kulturråd.

– Genom samarbete och utbyte av kunskap och erfarenheter stärker vi det nordiska och baltiska skyddet för kulturarv och upprätthållande av kulturverksamhet i händelse av höjd beredskap eller krig. Jag hoppas och tror att konferensen kommer ge oss ny insikt och kunskap som kan bidra till ett starkare civilt försvar i alla de deltagande länderna, säger kulturminister Parisa Liljestrand.
