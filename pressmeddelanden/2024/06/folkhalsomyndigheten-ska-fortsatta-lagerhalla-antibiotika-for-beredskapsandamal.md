# Folkhälsomyndigheten ska fortsätta lagerhålla antibiotika för beredskapsändamål

– Det finns i dag utmaningar med tillgången till antibiotika både i Sverige och i världen. Därför är det viktigt att vi utreder förutsättningarna för att ha bästa möjliga beredskap inför framtida pandemier, säger socialminister Jakob Forssmed.

Folkhälsomyndigheten lagerhåller i dag antibiotika som kan användas för att behandla bakteriella komplikationer vid en pandemisk influensa. Eftersom det kan finnas behov av antibiotika även för pandemier orsakade av andra smittämnen, ger regeringen myndigheten i uppdrag att även utreda och uppdatera bedömningen av vilka specifika substanser som är relevanta att lagra och i vilka dimensioner, samt om lagrets syfte även bör avse andra pandemier än de som orsakas av influensavirus.

Uppdraget sträcker sig från den 1 januari 2025 till den 31 december 2028. Folkhälsomyndigheten ska årligen delredovisa uppdraget till Socialdepartementet.

Lagerhållningen av antibiotika är en del av regeringens arbete för att stärka Sveriges totalförsvar.
