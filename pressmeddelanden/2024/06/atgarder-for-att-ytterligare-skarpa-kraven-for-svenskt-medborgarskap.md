# Åtgärder för att ytterligare skärpa kraven för svenskt medborgarskap

– Det är viktigt att värna det svenska medborgarskapets betydelse. Regeringen har redan vidtagit åtgärder för att stärka det svenska medborgarskapet. Kraven för svenskt medborgarskap behöver skärpas ytterligare för att höja dess värde. Därför har vi nu beslutat om de här tilläggsdirektiven, säger migrationsminister Maria Malmer Stenergard.

Enligt de ursprungliga direktiven ska utredningen bland annat föreslå ett krav på längre hemvist i Sverige, ett krav på egenförsörjning och ett skärpt krav på hederligt levnadssätt för att förvärva medborgarskap. Utredningen ska enligt tilläggsdirektiven nu också bland annat:

* föreslå hur anmälningsförfarandet kan utmönstras,
* föreslå hur kraven för förvärv av medborgarskap för vuxna personer som är födda i Sverige och sedan födelsen är statslösa kan skärpas, och
* ta ställning till om och i så fall hur möjligheten att beviljas dispens från naturalisationsvillkoren vid särskilda skäl bör skärpas.

Som en följd av det utvidgade uppdraget förlängs utredningstiden och uppdraget ska nu redovisas senast den 15 januari 2025\.
