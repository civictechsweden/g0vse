# Niklas Ekstrand förordnas som ordförande för Arvsfondsdelegationen

Niklas Ekstrand är finansråd samt avdelningschef med rätts\- och expeditionschefsansvar för skatte\- och tullavdelningens frågor vid Finansdepartementet.

Även Pia Bergman, expert i ekonomisk brottslighet, förordnas som ledamot. Hennes förordnande gäller från och med den 1 juni 2024 till och med den 31 maj 2026\.

– Genom dessa nya förordnande förstärks kompetensen i delegationen för att säkerställa korrekta utbetalningar och att medel används i enlighet med villkor för stöd, säger socialminister Jakob Forssmed.

## Om Allmänna arvsfonden

Arvsfondsdelegationens uppdrag är att besluta om fördelning av medel ur Allmänna arvsfonden till utvecklande projekt av ideell karaktär som riktar sig till barn, ungdomar, äldre personer eller personer med funktionsnedsättning.

Sedan Allmänna arvsfonden inrättades 1928 har tiotusentals projekt inom civilsamhället finansierats med medel ur fonden.

Projekt finansierade av Allmänna arvsfonden har utgjort grunden till verksamheter som till exempel allmän förskola, mödra\- och barnavårdscentraler, färdtjänst och personlig assistans. Även hjälptelefonen hos Bris, Glada Hudikteatern, Självmordslinjen och ett stort antal idrottsanläggningar har sina ursprung i arvsfondsfinansierade projekt.
