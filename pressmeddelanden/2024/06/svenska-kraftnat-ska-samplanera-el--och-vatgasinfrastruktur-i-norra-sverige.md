# Svenska kraftnät ska samplanera el- och vätgasinfrastruktur i norra Sverige

Användningen av vätgas i Sverige förväntas öka kraftigt i framtiden, inte minst utifrån de planerade stora industrisatsningarna och stora vätgaskonsumenterna i norra Sverige. Den pågående nyindustrialiseringen i Norrbottens och Västerbottens län har därigenom synliggjort vätgasens potential i ett framtida energisystem.

– I Sverige bedöms fossilfri vätgas vara den bästa lösningen för att fasa ut fossila bränslen inom flera industrisektorer, inte minst vid järn\- och stålproduktion. Genom det här uppdraget kommer Svenska kraftnät även kunna inkludera vätgasinfrastruktur i sin planering för att på ett samhällsekonomiskt effektivt sätt möjliggöra den pågående nyindustrialiseringen i Norrbottens och Västerbottens län, säger energi\- och näringsminister Ebba Busch.

Utöver att föreslå hur el\- och vätgasinfrastruktur kan samplaneras i Norrbottens och Västerbottens län ska Svenska kraftnät även redovisa en plan för utbyggnaden av el\- och vätgasinfrastruktur på transmissionsnivå under 2024–2033\.Vid genomförandet av uppdraget ska Svenska kraftnät ta sin utgångspunkt i affärsverkets nätutvecklingsplan för perioden 2024–2033 och beakta regeringens proposition Energipolitikens långsiktiga inriktning. Svenska kraftnät ska även ta beredskapshänsyn så att samhällets energiförsörjning stärks i såväl fredstida kriser som under höjd beredskap.

Uppdraget är en viktig insats i strategin för nyindustrialiseringen och samhällsomvandlingen i Norrbottens och Västerbottens län som regeringen precis beslutat om.

Svenska kraftnät ska redovisa uppdraget senast den 16 augusti 2025\.
