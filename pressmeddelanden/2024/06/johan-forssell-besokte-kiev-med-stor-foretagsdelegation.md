# Johan Forssell besökte Kiev med stor företagsdelegation

– Att stötta Ukraina är en av den moderatledda regeringens främsta utrikespolitiska prioriteringar. Militärt och civilt stöd är såklart viktigt men jag är övertygad om att näringslivet och vårt ekonomiska stöd är avgörande för Ukrainas långsiktiga motståndskraft och uppbyggnad, säger Johan Forssell.

Måndagen den 23 juni besökte Johan Forssell Kiev tillsammans med den första svenska ministerledda näringslivsdelegationen sedan den fullskaliga invasionens start 2022\. Med på besöket fanns representanter från Saab, Ericsson, Volvo Group, Scania, Elekta, Beetroot, Beredskapslyftet, Swedfund och Business Sweden.

Under det två dagar långa besöket träffade delegationen Ukrainas premiärminister och flera ukrainska ministrar för ett rundabordssamtal om hur industrisamarbetet mellan Sverige och Ukraina kan stärkas. De träffade även företrädare från EIB och ProZorro och besökte Kyiv School of Economics.

På tisdagen togs den svenska delegationen under ledning av Johan Forssell emot av president Zelenskyj. Mötet handlade bland annat om stöd på energiområdet och svenska företags möjligheter att investera i Ukraina. Delegationen reste sedan vidare för att besöka Beredskapslyftet och Scania. Beredskapslyftet är med och utbildar ukrainska kvinnor till att bli lastbilsförare och är ett konkret exempel på hur näringslivet och staten kan samverka för att stötta Ukrainas motståndskraft.

I samband med besöket invigde Johan Forssell också det nya svenska handelskontoret i Kiev. Handelskontoret bidrar till att hjälpa fler svenska företag att ta sig in på den ukrainska marknaden och är en viktig del i det svenska stödet till Ukraina. Även Swedfund etablerar ett lokalkontor i Ukraina som skapar möjligheter att bidra ytterligare till jobbskapande och investeringar i Ukraina.

– Jag är stolt över att få inviga det nya svenska handelskontoret i Kiev. Kontoret blir en dörröppnare för fler svenska företag som vill etablera sig på den ukrainska marknaden. Genom detta visar vi att Sveriges stöd inte rör sig om retorik utan om konkretion, säger bistånds\- och utrikeshandelsminister Johan Forssell.
