# Kärnkraftssamordnaren lämnar sina första förslag till regeringen

Kärnkraftssamordnaren utsågs av regeringen den 4 januari 2024 och har bland annat i uppgift att identifiera behov av kompletterande åtgärder i syfte att driva arbetet med ny kärnkraft framåt.

– Ska vi klara den gröna omställningen och stärka Sveriges konkurrenskraft behöver vi ett mer robust och stabilt elsystem. Jag ser fram emot att ta del av rapportens förslag om hur vi kan minska riskerna och säkerställa att kärnkraften kan byggas på ett kostnadseffektivt och säkert sätt, med jämförbara villkor som övrig kraftproduktion, säger energi\- och näringsminister Ebba Busch.

Åtgärderna som föreslås omfattar bland annat etablering av en programorganisation som kan hantera aktiviteter och koordinera resurser som är gemensamma för flera projekt. Vidare föreslås ett regeringsuppdrag om att genomföra en systemstudie, en utredning avseende byggregler samt ett uppdrag om att beskriva och utveckla den svenska värdekedjan för ny kärnkraft.

I rapporten berörs också kärnkraftssamordnarens uppdrag att följa upp regeringens beslutade och aviserade åtgärder i förhållande till färdplanen för ny kärnkraft i Sverige och att beskriva hur regeringens åtgärder sammantaget bidrar till att ny kärnkraft byggs i Sverige.

Regeringspartierna och Sverigedemokraterna har i färdplanen för ny kärnkraft i Sverige kommit överens om att ny kärnkraft med total effekt om minst 2 500 MW ska finnas på plats senast år 2035, följt av en ytterligare kraftig utbyggnad till 2045\.
