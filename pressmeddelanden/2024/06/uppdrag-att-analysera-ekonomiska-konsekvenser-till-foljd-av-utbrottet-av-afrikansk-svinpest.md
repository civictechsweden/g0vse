# Uppdrag att analysera ekonomiska konsekvenser till följd av utbrottet av afrikansk svinpest

– Tack vare ett framgångsrikt bekämpningsarbete mot afrikansk svinpest har lättnader successivt kunnat göras inom restriktionszonen vid Fagersta och Norberg som återigen blivit tillgänglig för viss verksamhet. För att få en bättre bild av hur näringslivet har drabbats har regeringen nu beslutat om ett uppdrag att analysera de ekonomiska konsekvenserna, säger landsbygdsminister Peter Kullgren.

Förra årets utbrott av afrikansk svinpest har medfört följder för flera olika verksamheter. För att få en bättre bild av omfattningen av konsekvenserna samt hur näringslivet har drabbats ger regeringen Tillväxtverket i uppdrag att analysera hur omfattande de ekonomiska konsekvenserna har varit för de företag som inte har haft möjlighet till statliga stöd eller ersättningar utifrån tolkningar av aktuella författningar.

Tillväxtverket ska senast 31 december 2024 lämna en skriftlig redovisning av uppdraget.
