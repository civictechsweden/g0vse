# Regeringen tillsätter utredning för att stärka hästnäringen

– Sverige har en framstående hästnäring med många utövare och stora internationella framgångar. Näringen ger upphov till arbetstillfällen, inte minst i landsbygderna, och med den här utredningen vill regeringen stärka näringen ytterligare, säger landsbygdsminister Peter Kullgren.

Utredningen ska fokusera på att främja företagandet och öka sysselsättningen inom hästnäringen. Utredaren ska också se över utbildningsbehovet och kompetensförsörjningen samt föreslå åtgärder som tillgängliggör hästsporten för fler barn och ungdomar.

– Barn och unga har behov av ökad tillgång till en aktiv och meningsfull fritid. Jag ser fram emot utredningens analys kring vilka effekter en ökad delaktighet i hästsporten skulle kunna få, säger socialminister Jakob Forssmed.

Regeringen har utsett Marie Thelander Dellhag som särskild utredare. Marie Thelander Dellhag är verkställande direktör på MKB Fastighets AB och styrelseledamot i bland annat Svensk Travsport samt har stor kunskap om hästsporten.

Uppdraget ska redovisas senast 20 maj 2025\.
