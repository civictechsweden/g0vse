# Ny nationell rådgivare för stärkt privat-offentlig samverkan i totalförsvaret

Tidigare i dag tillkännagav civilminister Erik Slottner att Charlotte Petri Gornitzka utses till landshövding för Gotlands län. Därtill fattade Carl\-Oskar Bohlin, minister för civilt försvar, i dag beslut om att utse Charlotte Petri Gornitzka till särskild utredare som ska fungera som nationell rådgivare för stärkt privat\-offentlig samverkan i totalförsvaret.

Rådgivaren ska stödja såväl regeringens arbete med att stärka svensk försörjningsberedskap som näringslivets beredskapsplanering genom att bland annat bidra till utvecklad samverkan mellan statliga aktörer och näringslivet. Näringslivet har en nyckelroll i uppbyggnaden av det civila försvaret eftersom det i stor utsträckning är privata aktörer som äger och ansvarar för många av de viktigaste samhällsfunktionerna.

Regeringen, som i går beslutade om direktiven för utredningen, slår fast att rådgivaren bland annat ska följa upp och analysera arbetet med en stärkt försörjningsberedskap, belysa hinder samt utifrån detta lämna förslag på kompletterande åtgärder i syfte att driva arbetet framåt. Uppdraget inleds 1 november.

– Med denna utnämning får vi in Charlotte Petri Gornitzkas totalförsvarskompetens på en mycket viktig strategisk plats för totalförsvaret. Charlotte kommer kunna ge förslag på och vid behov initiera samarbeten mellan statliga och privata aktörer för att underlätta näringslivets beredskapsplanering för en robust försörjningsberedskap, säger minister för civilt försvar Carl\-Oskar Bohlin.

Charlotte Petri Gornitzka är i dag generaldirektör på MSB, men kommer från och med 1 november vara landshövding på Gotland.

Uppdraget pågår till och med 30 november 2026\.
