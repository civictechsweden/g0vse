# Revidering av länstalen för 2024

Med anledning av kriget i Ukraina aktiverades EU:s massflyktsdirektiv genom ett beslut av rådet den 4 mars 2022\. Genom beslutet ges bland annat vissa ukrainska medborgare och deras familjemedlemmar rätt till tillfälligt skydd om de fördrivits från Ukraina den 24 februari 2022 eller senare till följd av de ryska väpnade styrkornas militära invasion. Beslutet har förlängts en gång. Nu förväntas ett beslut om förlängning av massflyktsdirektivet till 4 mars 2026, vilket i kombination med de förslag som lämnas i propositionen Förbättrade levnadsvillkor för utlänningar med tillfälligt skydd beräknas leda till att många personer med tillfälligt skydd blir folkbokförda i Sverige under 2024\.

Detta innebär att antalet nyanlända som ska omfattas av anvisningar till kommuner för bosättning 2024 behöver höjas från 2 800 till 18 800\. Regeringen har även fastställt en ny fördelning på länsnivå av antalet nyanlända som ska omfattas av anvisningar till kommuner (länstal) under 2024\. Länstalen överensstämmer med förslaget från Migrationsverket den 11 juni 2024\.
