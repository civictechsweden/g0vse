# Jessika Roswall står värd för möte med nordiska samarbetsministerkollegor

Vid årets sommarmöte träffas de nordiska samarbetsministrarna (MR-SAM) i Malmö för att framför allt diskutera huvudprioriteringen för det svenska ordförandeskapet i Nordiska ministerrådet – ett integrerat Norden utan gränshinder. Mötet inleds med en arbetslunch på landshövdingens residens på temat digitala tjänster över nationella gränser. På dagordningen finns också ett möte med Gränshinderrådet och ett besök på Öresundsbron.

I år firar den nordiska gemensamma arbetsmarknaden 70 år, vilket uppmärksammas vid en jubileumskonferens i Malmö den 18–19 juni. Jessika Roswall, EU-minister med ansvar för nordiska frågor, kommer att hålla ett inledningsanförande vid konferensen och deltar tillsammans med ministerkollegor samt generalsekreteraren för Nordiska ministerrådet i en paneldebatt.

– Vi ska riva gränshinder och öka möjligheterna i vår region. Det ska vara enkelt att leva, studera, arbeta och driva företag i hela Norden och över gränserna. Det är mitt och det svenska ordförandeskapet i Nordiska ministerrådets mål, säger Jessika Roswall.
