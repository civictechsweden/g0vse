# Regeringen föreslår omfattande åtgärder för att minska övergödningen, skydda marina områden och rädda fiskbestånden

Regeringen föreslår i propositionen flera åtgärder för att öka fiskbestånden i Östersjön genom att flytta ut trålgränsen, förbjuda bottentrålning i skyddade marina områden och inför också ett nytt etappmål för att minska övergödningen. Regeringen vill även att Sverige ska utöka och förstärka skyddet av marina områden för att bidra till att nå den internationella målsättningen om 30 procent av marina områden till 2030 enligt Sveriges åtagande gentemot FN och EU.

– Regeringen har nu fattat beslut om en proposition om att förbättra miljön och rädda fisken från Västerhavet till Östersjön. Det här är den första propositionen på det här området sedan 2009\. Problemen i Östersjön har varit kända sedan länge och nu gör vi något åt dem, säger statsminister Ulf Kristersson.

– Det regeringen nu aviserar kommer att vara helt avgörande för de svenska havens hälsa och framtid. Genom att värna ett mer hållbart, småskaligt och kustnära fiske kommer fiskbestånden av bland annat strömming, sill, skarpsill, gädda och abborre att kunna stärkas, så att kommande generationer också får växa upp med dessa fiskar i våra vatten, säger klimat\- och miljöminister Romina Pourmokhtari.

– Ökade populationer av säl och skarv påverkar fiskbestånden och orsakar problem för det kustnära fisket. Vi menar att jakten behöver underlättas och att förvaltningen av predatorer som dessa bör ingå i en ekosystembaserad havsförvaltning, säger landsbygdsminister Peter Kullgren.
