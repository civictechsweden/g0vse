# Regeringen antar ny regional strategi för Syrienkrisen

– I det repressiva och auktoritära Syrien pågår fortsatt en av världens värsta humanitära katastrofer. Mer än halva Syriens befolkning är på flykt, inom eller utanför landet. Med den här strategin hoppas vi bidra till förbättrade försörjningsmöjligheter och ökad tillgång till samhällstjänster för människor i Syrien och syriska flyktingar i grannländerna Jordanien, Libanon och Turkiet, säger bistånds- och utrikeshandelsminister Johan Forssell.

Strategin omfattar även stöd för mänskliga fri- och rättigheter, inklusive flickor och kvinnors rättigheter och religionsfrihet. Sverige kommer utöver det att arbeta för att Assadregimen ställs till svars för sitt brutala agerande mot den syriska befolkningen.

En särskild satsning i strategin görs för att hantera de konsekvenser Syrienkrisen har för Sverige och Europa i form av migration och våldsbejakande extremism och terrorism. Genom den nya strategin bidrar svenskt bistånd till att minska den irreguljära migrationen, skapa en mer hållbar situation för de syriska flyktingarna och deras värdsamhällen samt främja den frivilliga återvandringen till Syrien.
