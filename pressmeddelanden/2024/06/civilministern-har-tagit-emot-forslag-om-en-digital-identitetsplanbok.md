# Civilministern har tagit emot förslag om en digital identitetsplånbok

Utredningen om säker och tillgänglig digital identitet överlämnade idag sitt slutbetänkande till civilminister Erik Slottner. Utredningen fick i december 2022 i uppdrag att föreslå hur en digital identitetsplånbok ska kunna utfärdas, samt lämna förslag på hur en statlig e\-legitimation kan utfärdas på högsta tillitsnivå. I slutbetänkandet lämnade utredningen förslag på hur en digital identitetsplånbok kan utfärdas i enlighet med den reviderade EU\-förordningen eIDAS II.

– Exempelvis kommer körkort, pass och utbildningsbevis kunna användas på ett säkert sätt i en digital plånbok. Istället för att ha körkortet i en plånbok i bakfickan så kommer det vara möjligt att ha det i mobilen. Regeringen välkomnar utredningens slutbetänkande och de förslag som lämnas, säger civilminister Erik Slottner.

I ett delbetänkande som regeringen mottog i oktober 2023 lämnade utredningen förslag på utformning av en statlig e\-legitimation. Den statliga e\-legitimationen kommer att ligga till grund för att få tillgång till en digital identitetsplånbok och förslagen från utredningens två betänkanden är därför nära sammankopplade.

Förslagen i slutbetänkandet kommer nu att beredas inom Regeringskansliet.
