# Johan Forssell i Berlin: Stödet till Ukraina ökar

– Sveriges sammanlagda stöd till Ukraina uppgår till mer än 52 miljarder kronor. Till detta tillkommer framtida åtaganden som innebär att Sveriges totala stöd fram till och med 2026 kommer att överstiga 100 miljarder kronor. Det sänder ut en tydlig signal om att det svenska stödet är kraftfullt och långsiktigt. Tillsammans med våra internationella partners bidrar vi till Ukrainas seger och europeiska framtid, säger bistånds- och utrikeshandelsminister Johan Forssell.

Johan Forssell presenterar på konferensen regeringens senaste stora stödpaket, specifikt riktat till Ukrainas barn och till landets energiförsörjning. Därtill presenteras två kommande stora stödinsatser för avfallshantering och decentralisering som Sida beslutar om i närtid.

* [Pressmeddelande: Regeringen presenterar ett stödpaket för barn i Ukraina och Moldavien](/pressmeddelanden/2024/05/regeringen-presenterar-ett-stodpaket-for-barn-i-ukraina-och-moldavien/)
* [Pressmeddelande: Nytt energipaket för att stärka Ukrainas motståndskraft](/pressmeddelanden/2024/05/nytt-energipaket-for-att-starka-ukrainas-motstandskraft/)

I anslutning till konferensen höll den internationella givarsamordningsplattformen sitt första möte på ministernivå. Ministrarna lanserade också ett rådgivande organ till plattformen Business Advisory Council, till vilken Jan Larsson, vd för Business Sweden, utses som svensk representant.

Ett svenskt företag med verksamhet i Ukraina, Beetroot AB, uppmärksammades på konferensen som ett av de tio internationella företag som tilldelats URC2024 – International Flagship Project Award – för betydande insatser för Ukrainas långsiktiga motståndskraft. It/tech-företaget Beetroot har varit verksamt i Ukraina i tolv år och fortsätter att verka, trots kriget, med mer än 300 anställda i städer över hela landet. Företaget investerar i att vidareutbilda Ukrainas befolkning i it/tech.

– Det är mycket glädjande att ett svenskt företag får ta emot den här utmärkelsen. Betroot fortsätter att verka i Ukraina, trots kriget, med mer än 300 anställda. Deras verksamhet bidrar till uthållighet och framtidstro samtidigt som det banar väg för många fler svenska företag att ta sig in på den europeiska framtidsmarknaden, säger bistånds- och utrikeshandelsminister Johan Forssell.
