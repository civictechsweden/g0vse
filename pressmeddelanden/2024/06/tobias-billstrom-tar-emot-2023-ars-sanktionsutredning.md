# Tobias Billström tar emot 2023 års sanktionsutredning

2023 års sanktionsutredning har haft i uppdrag att analysera behovet av och lämna förslag till författningsändringar och andra åtgärder som behövs för att genomföra Europaparlamentets och rådets direktiv om fastställande av brottsrekvisit och påföljder för överträdelse av unionens restriktiva åtgärder.

I betänkandet "Ny lag om internationella sanktioner. Genomförande av EU:s sanktionsdirektiv" föreslår utredningen en ny lag om internationella sanktioner som bland annat innebär:

* strängare straff för sanktionsöverträdelser jämfört med dagens reglering,
* att försök, medhjälp och anstiftan till sanktionsöverträdelser kriminaliseras,
* att straffbestämmelserna utformas på ett sätt som gör att de tydligare motsvarar sanktionsdirektivets krav, och
* att det för brott mot den nya lagen införs en särskild brottsbeteckning, sanktionsbrott, liksom en ringa respektive grov variant av sanktionsbrottet.

Betänkandet skickas nu på remiss. Därefter kommer det att beredas inom Regeringskansliet.
