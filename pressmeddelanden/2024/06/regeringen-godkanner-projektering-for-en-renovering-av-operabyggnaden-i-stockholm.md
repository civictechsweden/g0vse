# Regeringen godkänner projektering för en renovering av operabyggnaden i Stockholm

Operabyggnaden på Gustav Adolfs torg i Stockholm har ett omfattande renoveringsbehov. Regeringen gav i juni 2023 Statens fastighetsverk i uppdrag att genomföra en förstudie för ett projekt att åtgärda byggnadens renoveringsbehov och säkerställa att den uppfyller gällande lagkrav vad gäller tekniska egenskaper och arbetsmiljö. Förstudien redovisades i april 2024\.

Nästa steg i processen är att påbörja projektering. Regeringen har nu beslutat att medge att Statens fastighetsverk investerar upp till 325 miljoner kronor för projekteringen.

– Renoveringen av Operan kan inte vänta, det arbete som behöver göras är omfattande. Dagens beslut innebär grönt ljus för nästa steg i processen. Projekteringen beräknas pågå i ungefär tre år, säger finansmarknadsminister Niklas Wykman.

Statens fastighetsverk får också i uppdrag att pröva förutsättningarna för att omdisponera befintliga ytor i byggnaden på ett sådant sätt att man efter renoveringen även kan inrymma repetitionslokaler för Kungliga Hovkapellet. Det uppdraget ska redovisas till Regeringskansliet senast den 31 augusti 2024\.

– Sveriges nationalscen för opera och balett är en angelägenhet för hela landet och operabyggnaden i Stockholm ett värdefullt kulturarv. Nu fattar vi ett beslut som innebär att staten tar sitt ansvar både för den konstnärliga verksamheten och för en unik märkesbyggnads behov. Det innebär att vi också vill se en bättre lösning för Kungliga Hovkapellet. En opera kan inte verka utan sin orkester, säger kulturminister Parisa Liljestrand.

Det är väsentligt att projektering nu kan inledas för att arbetet inte ska fördröjas ytterligare. I förstudien beskrivs även ett alternativ med en större påbyggnad. Det skulle dock kräva mer finansiering.

– Om privata krafter är beredda att bidra med finansiering så stänger vi inte dörren för en sådan diskussion, men i så fall är det bråttom. Renoveringsarbetet kan inte vänta längre och operabyggnaden kommer oavsett att behöva stänga 2026, säger kulturminister Parisa Liljestrand.
