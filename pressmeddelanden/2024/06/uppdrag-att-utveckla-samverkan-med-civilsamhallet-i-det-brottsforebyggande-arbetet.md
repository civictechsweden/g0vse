# Uppdrag att utveckla samverkan med civilsamhället i det brottsförebyggande arbetet

En viktig del av regeringens brottsförebyggande strategi är att skapa goda förutsättningar för civilsamhället att bidra i arbetet. Regeringen vill nu utveckla samverkan med civilsamhället ytterligare för att stärka det lokala brottsförebyggande arbetet.

– Brottsligheten måste bekämpas och förebyggas med hela samhällets samlade förmåga. Det civila samhällets organisationer erbjuder viktiga insatser på området och bidrar med erfarenheter och perspektiv som är nödvändiga i det brottsförebyggande arbetet, säger justitieminister Gunnar Strömmer.

– Vi behöver agera samlat och kraftfullt mot den utbredda brottsligheten. Regeringen är av uppfattningen att civilsamhället kan bidra med mycket viktiga insikter och insatser i det förebyggande arbetet. Uppdraget till Brå ska säkerställa att civilsamhällets kompetens och engagemang tas tillvara också på det här området, säger socialminister Jakob Forssmed.

Den 1 juli 2023 trädde lagen om kommuners ansvar för brottsförebyggande arbete i kraft. Enligt lagen ska kommunerna bland annat ha en samordningsfunktion för brottsförebyggande frågor. Kommunerna ska också verka för att strategiska brottsförebyggande frågor hanteras i ett särskilt forum där till exempel organisationer i det civila samhället kan ingå.

Nu vidtas ytterligare åtgärder genom att Brå får i uppdrag att utveckla samverkan med det civila samhällets organisationer i det lokala brottsförebyggande arbetet. Brå ska inom ramen för uppdraget ge stöd till kommunerna genom att verka för att öka kommunernas kunskap om det civila samhällets roll och hur civilsamhället kan bidra i det brottsförebyggande arbetet, samt vilka verktyg som kommuner kan använda sig av i samverkan med civilsamhället.

Brå ska också identifiera inom vilka områden eller sammanhang som det finns stora behov att utveckla former för kommunernas samverkan med civilsamhället och bidra till samverkan inom dessa.

Brå ska slutredovisa uppdraget senast den 2 mars 2026\.
