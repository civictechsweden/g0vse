# Finansminister Elisabeth Svantesson tog emot den första nationella lägesbilden över befolkningen

Just nu pågår en folkräkning som syftar till att dels ta reda på vilka personer som finns och verkar i Sverige, dels ta reda på vem som bor var. En viktig del i den första delen har varit att ta fram en nationell lägesbild över befolkningen.

– Skatteverkets lägesbild är en viktig pusselbit i kampen mot den kriminella ekonomin och felaktiga utbetalningar. Det är två saker i den som jag tycker är särskilt allvarliga. Dels att det är så många personer som är folkbokförda i Sverige men inte bor här, dels hur många som befinner sig i Sverige utan att vara folkbokförda. Det öppnar upp för välfärdsfusk och att människor hamnar i ett skuggsamhälle, säger finansminister Elisabeth Svantesson.

Lägesbilden ger bland annat information om hur många personer som är folkbokförda i Sverige, hur många som har samordningsnummer och hur många personer som finns och verkar i Sverige utan att varken vara folkbokförda eller ha samordningsnummer. Skatteverket gör även en riskbedömning för olika personkretsar och redovisar ett antal förslag på åtgärder. Regeringen kommer nu att analysera resultatet och slutsatserna.
