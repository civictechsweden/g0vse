# Överlämnande av betänkande om hur a-kassan ska fungera vid störning, kris eller krig

Förra året fick en särskild utredare i uppdrag att se över regelverket för arbetslöshetsförsäkringen och arbetslöshetskassornas deltagande i arbetet med krisberedskap och civilt försvar. Syftet med utredningen var att förbättra förutsättningarna för att arbetslöshetsförsäkringen ska fungera vid störda förhållanden, allvarlig fredstida kris, höjd beredskap och krig. Nu har ett betänkande lämnats till arbetsmarknads- och integrationsminister Johan Pehrson.

Utredningen lämnar bland annat förslag om att arbetslöshetskassorna ska bedriva ett systematiskt beredskapsarbete och att Inspektionen för arbetslöshetsförsäkringen, IAF, ska få ålägga en arbetslöshetskassa att på vissa sätt delta i arbetet med beredskap i beredskapssektorn för ekonomisk säkerhet. Dessutom föreslås att arbetslöshetskassorna under vissa förutsättningar ska kunna besluta om en preliminär arbetslöshetsersättning som möjliggör utbetalning av ersättning till individer i det fall en, fler eller alla arbetslöshetskassor blivit förhindrade att betala ut arbetslöshetsersättning enligt sitt ordinarie förfarande.

– A-kassorna ska fungera oavsett om det är kris eller krig i Sverige. Jag ser fram emot att läsa utredningen i sin helhet och påbörja hanteringen av förslagen, säger arbetsmarknads- och integrationsminister Johan Pehrson.
