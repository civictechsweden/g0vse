# Regeringen utser ordförande och ledamöter för Förenklingsrådet

Kristina Alsér är företagare och har tidigare bland annat varit utredare och landshövding. Christer Östlund är expert på regelförbättring på Svenskt Näringsliv och Erik Östman är expert inom regelförenkling på Företagarna. Andrea Femrell är vd för Näringslivets Regelnämnd (NNR).

– Regelbördan måste ner. Rådets samlade kompetens kommer att ge värdefulla underlag för regerings prioriterade arbete med förenkling och bidra till minskade administrativa och fullgörandekostnader för företag, säger energi\- och näringsminister Ebba Busch.

Förenklingsrådet ska identifiera områden som är av särskilt intresse för näringslivet från ett förenklingsperspektiv och lämna välmotiverade, konkreta och genomarbetade förslag på förenklingsåtgärder till regeringen. Rådet kan lämna förslag på både förenklingar av nuvarande regler och andra förenklingsåtgärder som gör det lättare för företag att följa befintligt regelverk.

Förenklingsrådet har inrättats som ett särskilt beslutsorgan vid Tillväxtverket. Regeringen har avsatt 10 miljoner kronor per år till rådet och dess kansli.
