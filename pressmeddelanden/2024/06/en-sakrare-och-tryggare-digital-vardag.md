# En säkrare och tryggare digital vardag

Förslaget ska komplettera EU:s förordning om digitala tjänster, som bland annat omfattar sociala medier, e-marknadsplatser, plattformar för delning av innehåll och appbutiker. Syftet är att skapa en tryggare onlinemiljö genom stärkta krav på hantering av olagligt innehåll för leverantörer av förmedlingstjänster, bland annat plattformar och sökmotorer online. Det olagliga innehållet kan röra exempelvis hat och hot, hets mot folkgrupp, och falsk marknadsföring.

– I en vardag där både vuxna och barn är alltmer uppkopplade är det här ett viktigt verktyg för att motverka spridningen av olagligt innehåll online. Med förslaget skapar vi en säkrare och tryggare digital vardag, inte minst för barn och unga, säger Erik Slottner, civilminister med ansvar för digitaliseringsfrågor.

Genom EU-förordningen stärks kraven på transparens och skydd av minderåriga i onlinemiljöer. Det införs också skyldigheter för leverantörerna att inrätta kontaktpunkter och mekanismer för anmälan av olagligt innehåll och olagliga varor och tjänster.

– Nu skärper vi kraven på techbolagen att se till att olagligt innehåll inte sprids genom deras tjänster. Det här är viktiga steg för att värna inte minst barns och ungas trygghet och välbefinnande, säger socialminister Jakob Forssmed.

För att se till att EU:s förordning om digitala tjänster kan tillämpas så effektivt som möjligt i Sverige föreslår regeringen en ny lag, som ger tillsynsmyndigheterna de befogenheter de behöver i fråga om bland annat inspektioner och sanktioner. Förslaget innehåller även nödvändiga ändringar i lagen om allmänna förvaltningsdomstolar, lagen om elektroniska anslagstavlor (”BBS-lagen”) och den så kallade e-handelslagen.
