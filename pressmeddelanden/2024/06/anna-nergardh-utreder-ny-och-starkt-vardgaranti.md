# Anna Nergårdh utreder ny och stärkt vårdgaranti

– Dagens vårdgaranti styrs efter tidsgränser inom vilket vården ska ges, och inte efter patientens behov. Vi behöver en ny modell för vårdgarantin med väsentligt kortare tidsgränser än i dag och som utgår från patientens behov av vård, säger sjukvårdsminister Acko Ankarberg Johansson.

Den nya vårdgarantin inom specialiserad vård ska utgå från patientens behov och ha väsentligt kortare tidsgränser än i dag. Patienter ska också ges möjlighet att tidigare än i dag få vård hos en vårdgivare i någon annan än den egna regionen, utan extra kostnad för patienten.

I de fall vårdgarantin inte uppfylls ska utredaren också analysera och lämna förslag på åtgärder som tillsynsmyndigheter kan vidta mot huvudmännen, utan att det medför ekonomiska sanktioner mot regionen eller kostnader för patienten.

I utredarens uppdrag ingår också att ge förslag på hur patienter kan få tillgång till fast läkarkontakt i relevanta delar av den specialiserade vården, samt att lämna förslag på statliga engångsinsatser som syftar till att öka en enskild regions eller samtliga regioners förutsättningar att korta väntetiderna.

Anna Nergårdh är överläkare och specialist i kardiologi och internmedicin. Hon har tidigare varit särskild utredare för utredningen Samordnas utveckling för en modern, jämlik, tillgänglig och effektiv vård med fokus på primärvården (Dir. 2017:24\).
