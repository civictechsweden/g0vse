# Hundra miljoner kronor till FN:s migrationsorganisation (IOM)

Bidraget ska bland annat stödja IOM:s verksamhet i Ukraina, med fokus på återuppbyggnad och motverkande av människohandel. Det är tredje året i rad som regeringen viger delar av det finansiella bidraget till IOM till deras arbete i Ukraina.

– IOM gör ett mycket viktigt arbete för de många ukrainare som tvingats lämna sina hem till följd av Rysslands fullskaliga invasion. Deras närvaro gör stor nytta, vilket jag själv såg under mitt besök till Ukraina tidigare i år. Att fortsätta stötta Ukraina är en av regeringens absolut viktigaste prioriteringar, säger migrationsminister Maria Malmer Stenergard.

Bidraget ska därutöver stödja IOM:s globala arbete och aktiviteter som motverkar irreguljär migration och har som målsättning att öka återvändandet och bidra till hållbar återintegrering. Det globala arbetet som IOM gör på det här området är viktigt för genomförandet av regeringens migrationspolitik och ett ökat internationellt ansvarstagande tillsammans med andra länder.

IOM arbetar över hela världen och har ett brett mandat som täcker så gott som samtliga aspekter av migration.
