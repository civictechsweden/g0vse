# Johan Forssell deltar i årets Ukraine Recovery Conference i Berlin

– Jag är stolt över att på årets konferens kunna presentera Sveriges starka stöd för Ukrainas uppbyggnad. I ljuset av Rysslands senaste eskalering är det av största vikt att det internationella samfundet kommer samman för att visa vårt gemensamma stöd för Ukraina. Vi måste fortsätta samarbeta internationellt, och även underlätta för privata företag som vill stötta Ukrainas motståndskraft, säger bistånds\- och utrikeshandelsminister Johan Forssell.

Under måndagen kommer statsrådet Forssell att ha ett bilateralt möte med tyska biståndsministern Svenja Schulze. Han deltar också vid en lunch med företrädare för svensk och tysk industri och näringsliv där den långsiktiga europeiska konkurrenskraften kommer diskuteras samt besöker Vattenfall.

Under Ukraine Recovery Conference medverkar Sverige i flera möten med andra givare inom ett antal områden, som humankapital och hållbart regionalt samarbete. Totalt beräknas mer än 1500 deltagare; politiker, diplomater, FN\-organ, banker och internationella finansiella institutioner, civilsamhällesorganisationer samt företag delta.

Sverige ingår därtill i G7\-ländernas utvidgade energistödsgrupp samt i Clean Energy Partnership for Ukraine. Bland svenska företag som bjudits in att delta i företagsmässan ingår Volvo Group och Scania Ukraine.

I samband med konferensen hålls även det tionde mötet i internationella givarkoordineringsplattformen för Ukraina. Höjdpunkten är ett ministermöte den 11 juni i plattformens regi med internationellt högnivådeltagande.
