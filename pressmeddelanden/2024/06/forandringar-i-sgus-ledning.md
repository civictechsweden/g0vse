# Förändringar i SGU:s ledning

Sverige står inför stora utmaningar avseende industrins omställning till fossilfria produktionsprocesser och i samband med det ökar efterfrågan på en säker och hållbar tillgång till mineral och metaller. Behovet av att trygga landets försörjning av råmaterial och mineral ökar i takt med att Sverige och EU ställer om och utvecklas.

Sveriges geologiska undersökning har ansvar för Sveriges geologiska beskaffenhet och mineralhantering. Myndigheten ska bland annat verka för att skapa goda förutsättningar för ett hållbart nyttjande av landets mineralresurser och för att främja hållbar tillväxt och företagande inom sektorn. I uppgiften ingår bland annat att marknadsföra Sverige som prospekteringsland och tillhandahålla vägledning och prospekteringsinformation till företag som planerar att prospektera i Sverige.

– Gruvnäringen är avgörande för att möjliggöra det gröna samhällsbygget, stärka Sveriges konkurrenskraft och försvarsförmåga. Regeringen har i budgetpropositionen för 2024 gjort en historisk satsning inom området. Anneli Wirtén har utfört flera viktiga insatser för SGU, bland annat genom att påbörja ett arbete med att modernisera myndigheten, ett arbete som var nödvändigt för att upprätthålla en säker verksamhet. Med sin kommunikativa förmåga har Anneli Wirtén också gjort myndigheten mer känd i bredare kretsar. Hon har visat på driv och engagemang i sitt arbete. Nu behöver en ny ledning ta vid som kan genomföra det arbetet med nya perspektiv, inte minst i ljuset av det förändrade geopolitiska läget, säger energi- och näringsminister Ebba Busch.

Mot den bakgrunden har regeringen, efter samråd med generaldirektör Anneli Wirtén, beslutat att hon lämnar sitt nuvarande uppdrag och nu kommer ta ansvaret att driva arbetet för att få fram lagförslag för hur handeln med ädelmetallarbeten kan underlättas.

– Att se över ädelmetallförordningen är en mycket angelägen uppgift för regeringen. Med Anneli Wirténs bakgrund och kompetens är hon mycket väl lämpad för uppgiften, säger energi- och näringsminister Ebba Busch.

I dag har regeringen fattat beslut om att Anneli Wirtén blir generaldirektör i Regeringskansliet. Ny vikarierande generaldirektör för SGU blir Thomas Pålsson.

En ny ordinarie generaldirektör kommer att rekryteras i en öppen ansökningsprocess enligt gängse rutiner.
