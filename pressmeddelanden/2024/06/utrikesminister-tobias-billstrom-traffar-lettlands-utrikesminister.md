# Utrikesminister Tobias Billström träffar Lettlands utrikesminister

–  Sveriges och Lettlands utrikes\- och säkerhetspolitiska samarbete fördjupas och stärks alltmer. Vi är nu Natoallierade och Sverige kommer att bidra med en reducerad bataljon till Natos framskjutna närvaro i Lettland. Mötet blir ett tillfälle att diskutera aktuella frågor och gemensamma utmaningar. Som ordförande för NB8 ser jag också fram emot att diskutera hur vi bäst fortsätter att utveckla det nordisk\-baltiska samarbetet, säger utrikesminister Tobias Billström.

Mötet mellan utrikesministrarna kommer bland annat att handla om förberedelserna inför Natotoppmötet i Washington i juli samt om aktuella regionala säkerhetspolitiska frågor. Därutöver kommer Rysslands fullskaliga invasion av Ukraina, stödet till Ukraina och Ukrainas EU\-närmande att diskuteras.

Sverige är 2024 ordförande i de informella utrikes\- och säkerhetspolitiska samarbetsformaten mellan de nordiska länderna (N5\) respektive de nordiska och baltiska länderna (NB8\). De främsta prioriteringarna för ordförandeskapen är att stärka det utrikes\- och säkerhetspolitiska samarbetet i regionen, stå fast vid vårt regionala orubbliga stöd för Ukraina och säkra fortsatt globalt stöd till Ukraina.
