# Sveriges a-kassor får 50 miljoner kronor till systemutveckling för den nya arbetslöshetsförsäkringen

Den 1 oktober 2025 träder ett nytt regelverk för arbetslöshetsförsäkringen i kraft. För organisationen Sveriges a-kassor bedöms kostnaderna för utveckling av bland annat ärendehanteringssystem kopplat till detta uppgå till 50 miljoner kronor. Nu ger regeringen Arbetsförmedlingen i uppdrag att betala ut dessa pengar i form av ett bidrag till Sveriges a-kassor.

– A-kassan ska bli inkomstbaserad för att stärka arbetslinjen, minska risken för fusk och fel och lätta på den administrativa bördan för arbetsgivare, arbetslösa och arbetslöshetskassorna. Arbetslöshetsförsäkringen ska vara en studsmatta till nya möjligheter för fler, säger arbetsmarknads- och integrationsminister Johan Pehrson.
