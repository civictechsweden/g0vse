# Förslag om skärpta straff för unga som begår brott

– Att bryta rekryteringen av barn och unga till kriminella gäng är en central del i regeringens arbete med att trycka tillbaka den organiserade brottsligheten. Jag välkomnar utredningens delbetänkande som innehåller flera förslag som skärper reaktionen mot unga personer som begår brott, och som innebär att straff på ett bättre sätt än idag speglar brottens allvar. Det är viktigt för att tidigt kunna bryta en kriminell bana, och för att öka upprättelsen för brottsoffer. Utredningens förslag kommer nu att skickas ut på remiss, säger justitieminister Gunnar Strömmer.

Utredningen föreslår bland annat att

* ungdomsreduktionen för lagöverträdare i åldersgruppen 18–20 år avskaffas helt,
* ungdomsreduktionen för lagöverträdare i åldersgruppen 15–17 år förändras på så sätt att reduktionen i fortsättningen ska göras i skälig omfattning,
* ungdomsövervakning ska dömas ut i fler återfallssituationer.

Utredningen föreslår också att en ny påföljd, utvidgad ungdomsövervakning, införs. Påföljden ska ha samma grundstruktur som ungdomsövervakning men innehålla mer kontroll och övervakning under längre tid, samt inledas med ett två månader långt frihetsberövande. Under verkställigheten ska den dömde vara förbjuden att vistas utanför bostaden annat än på särskilt angivna tider och för bestämda ändamål, till exempel för att gå i skolan. Detta ska kontrolleras med så kallad fotboja.

Utredningen föreslår att lagändringarna ska träda i kraft den 1 juli 2026.
