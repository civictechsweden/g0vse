# Svenskt Tenn vinner regeringens exportpris för de kulturella och kreativa branscherna 2023

– Kulturella och kreativa branscher är en viktig basnäring för Sverige och bidrar verkligen till att sätta vårt land på kartan. Svenskt Tenn är ett av Sveriges mest ikoniska varumärken. Företaget är ett ypperligt exempel på när ekonomisk tillväxt och kreativitet går hand i hand och samtidigt bygger Sverige som varumärke ute i världen, säger bistånds- och utrikeshandelsminister Johan Forssell.

Regeringens exportpris för de kulturella och kreativa branscherna delas ut för att uppmärksamma insatser inom svensk export och främjandet av Sverige som ett innovativt och kreativt land. Priset går till en aktör som utgör ett särskilt gott exempel inom sitt område och därmed bidrar till svensk export och till att synliggöra Sverige utomlands.

– När man är 100 år tror man att man ska bli uppmärksammad för lång och trogen tjänst. I stället får vi med regeringens exportpris en spark framåt för framtiden, säger Maria Veerasamy, VD på Svenskt Tenn.

I år består priset, förutom äran och diplomet, av deltagande i delegationen till världsutställningen Expo 2025 i Osaka.

Nominerade till priset var också Liv Strömquist, Prime Weber Shandwick, Toteme och Virpi Pahkinen.

Hanna Hansdotter utsågs till Årets uppstickare.

– Hanna Hansdotter har uppmärksammats både nationellt och internationellt och belönats med flera prestigefyllda utmärkelser och stipendier. Sverige behöver den här typen av entreprenörer och konstnärer. De förstärker bilden av Sverige som ett innovativt och kreativt land, säger bistånds- och utrikeshandelsminister Johan Forssell.

## Juryns motiveringar

”Svenskt Tenn har under sin hundraåriga historia kommit att bli en kulturhistorisk institution i Sverige. Genom att stå fast vid idén om hållbarhet över tid och förena äldre konsthantverkstraditioner med modern teknik är företaget än i dag relevant för ständigt nya generationer.”

”Hanna Hansdotters nyskapande konstnärskap genomsyras av ett okonventionellt förhållande till hantverket. Vare sig det rör sig om svulstiga ljuslyktor, vägghängda glasverk eller en fem meter hög skulptur uppvisar hon ett helt eget uttryck och förnyar arvet från svensk glastradition.”

## Mer om de kulturella och kreativa branscherna

Var tionde svenskt företag är verksamt inom de kulturella och kreativa branscherna. Nästan 30 procent av dem exporterar. Det är dubbelt så mycket som genomsnittet för samtliga små och medelstora företag.

Regeringen lyfter fram de kulturella och kreativa företagen i skrivelsen Strategi för företag i kulturella och kreativa branscher och i Strategin för Sveriges utrikeshandel, investeringar och globala konkurrenskraft.
