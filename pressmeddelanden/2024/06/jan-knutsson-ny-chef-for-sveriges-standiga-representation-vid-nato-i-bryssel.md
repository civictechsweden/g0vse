# Jan Knutsson ny chef för Sveriges ständiga representation vid Nato i Bryssel

– Sveriges integration i Nato är en av regeringens viktigaste säkerhetspolitiska uppgifter. Kombinationen av det allvarligaste säkerhetsläget efter andra världskriget och den formativa fas för både Nato, och som Sverige genomgår som nybliven Natomedlem, kräver att regeringen särskilt prioriterar detta arbete. Därför har kabinettssekreterare Jan Knutsson i dag utsetts till Sveriges Natoambassadör som under de närmaste åren kommer att vara en av utrikesförvaltningens mest centrala befattningar. Hans långa erfarenhet från hela bredden av de utrikes\- och säkerhetspolitiska frågorna gör honom särskilt lämpad för uppgiften, säger statsminister Ulf Kristersson i en kommentar.

– Jag vill tacka Jan för ett utomordentligt förtjänstfullt arbete. Perioden sedan vårt tillträde hösten 2022 har varit intensiv med stora utrikes\-och säkerhetspolitiska utmaningar. Evakueringen från Sudan, krishanteringen av Gaza och koranbränningarna är bara några exempel där det krävs skicklighet och gedigen erfarenhet inom diplomati. Jan har vidare bidragit till att driva Natoprocessen i mål samtidigt som han har lett en omorganisering av UD för att bättre möta morgondagens utmaningar. På posten som Sveriges Natoambassadör kommer det i detta skede, efter Sveriges inträde i organisationen, att krävas en person med djupa kunskaper och erfarenheter. Jag är glad att Jan Knutsson nu kommer att fylla den rollen, säger utrikesminister Tobias Billström.

Jan Knutsson tillträder sin nya befattning till hösten.
