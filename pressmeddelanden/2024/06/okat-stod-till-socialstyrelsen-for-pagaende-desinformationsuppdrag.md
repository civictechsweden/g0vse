# Ökat stöd till Socialstyrelsen för pågående desinformationsuppdrag

Regeringen ser mycket allvarligt på den pågående desinformationskampanjen då den är farlig och skadlig på flera sätt. Dels riskerar socialsekreterare att hotas och hängas ut i sociala medier för att hindras i deras viktiga arbete med att skydda barn i Sverige, men framför allt är den farlig för de barn som behöver hjälp när de kan fara illa. De riskerar att inte få den hjälp och det stöd som de har rätt till och behöver.

Regeringen har hittills vidtagit flera åtgärder för att stoppa ryktesspridningen och desinformationen. Socialstyrelsen har fått i uppdrag att ta fram förslag på åtgärder för att långsiktigt stärka tilliten till socialtjänsten bland barn, unga och familjer som behöver stöd och hjälp. Insatserna innefattar bland annat att Socialstyrelsen aktivt ska verka för att sprida information på relevanta språk, inbegripet arabiska, i de kanaler där desinformationen sprids, men också att man ska föra en löpande dialog med kommuner, civilsamhällesorganisationer, trossamfund och andra aktörer i fråga om socialtjänstens arbete med barn, unga och familjer.

Regeringen anser att det är angeläget att Socialstyrelsen fortsätter att utveckla arbetet med att fördjupa kommunikationen och sprida kunskapen om socialtjänsten på alla relevanta arenor, som exempelvis i skolan. För att intensifiera dessa insatser har regeringen därför beslutat om att öka anslaget för det pågående uppdraget med totalt 2 miljoner kronor under 2024.

– Desinformationskampanjen leder till otillbörlig påverkan där enskilda socialsekreterare hängs ut och hotas. Det riskerar i förlängningen att urholka förtroendet för socialtjänsten. I slutändan handlar det om att barn och familjer i utsatta situationer inte får det stöd eller den hjälp de är i behov av, och det kan vi aldrig acceptera. Det pågår redan kraftfulla insatser för att sätta stopp för den falska ryktesspridningen och nu intensifierar vi arbetet ytterligare, säger socialtjänstminister Camilla Waltersson Grönvall.

Socialstyrelsen ska lämna en slutredovisning av uppdraget senast den 10 december 2026.
