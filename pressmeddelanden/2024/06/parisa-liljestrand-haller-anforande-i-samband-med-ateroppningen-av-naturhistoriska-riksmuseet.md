# Parisa Liljestrand håller anförande i samband med återöppningen av Naturhistoriska riksmuseet

– Många har sett fram emot återöppningen av museet, inte minst barn och unga. Jag känner mig därför både glad och tacksam över att det återigen ges möjlighet att ta del av Naturhistoriska museets rika utbud, säger kulturminister Parisa Liljestrand.

### Bakgrund:

Den 16 augusti 2023 föll en 200-300 kilo tung bit puts från taket i ett rum där samlingar förvaras och där besökare inte får vistas. Då takkonstruktionen är densamma i delar av de publika ytorna stängdes även vissa av museets elva utställningar, Cosmonova, butik och restaurang. Museet kunde dock fortsatt ha delvis öppet.

Den 29 augusti 2023 beslutade Statens fastighetsverk, efter fortsatt utredning och undersökning, att även stänga entréhallen och trapphallen till följd av riskerna med putsen i innertaken. Då entréhallen utgör själva navet i huvudbyggnaden var det inte längre möjligt att ta emot besökare och överintendenten beslutade därför om att all publik verksamhet vid museet behövde stänga.

Metoderna som använts för att åtgärda taken har bestått av att befintlig puts har fått sitta kvar men nätats för att säkras och inte rasa eller så har befintlig puts knackats ned och ny puts applicerats. Det har lett till att avspärrningar har kunnat hävas allt eftersom men att ta emot besökare i de publika ytorna har inte varit möjligt förrän nu.
