# Utökat näringsförbud på grund av brott utreds i snabbspår

– Vi måste stoppa gängkriminella som driver företag. Det drabbar både skötsamma företag och medborgare men även samhällsekonomin. Regeringen tillsätter därför i dag en snabbutredning som ska lämna förslag på utökade möjligheter att meddela näringsförbud, säger energi\- och näringsminister Ebba Busch.

– Att utöka möjligheterna till näringsförbud kommer att ge nya verktyg i arbetet mot arbetslivskriminalteten så att vi kan slå hårdare mot finansieringen av den kriminella ekonomin och motverka arbetskraftsexploatering, säger jämställdhets\- och biträdande arbetsmarknadsminister Paulina Brandberg.

Företagen är en förutsättning för Sveriges välfärd och konkurrenskraft. Sverige behöver högre tillväxt, bli mer konkurrenskraftigt och än mer attraktivt som investeringsland. Samtidigt behöver samhällets förmåga att bekämpa och motverka organiserad brottslighet stärkas. Företag används i allt större utsträckning för att begå brott och tillgång till företag är i dag en förutsättning för många brottsupplägg.

Därför ger regeringen en utredare i uppdrag att föreslå hur lagen om näringsförbud kan utvidgas till att även omfatta brott som inte har koppling till näringsverksamhet. Förslagen ska omfatta brott som har begåtts i organiserad eller systematisk form.

Uppdraget kommer att bidra till att stärka det brottsförebyggande och brottsbekämpande arbetet och förhindra att kriminella personer utnyttjar bolag som brottsverktyg.

Uppdraget ska genomföras som en snabbspårsutredning och redovisas senast den 31 december 2024\.
