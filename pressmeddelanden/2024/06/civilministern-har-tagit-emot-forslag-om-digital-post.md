# Civilministern har tagit emot förslag om digital post

Utredningen om digital post överlämnade idag sitt betänkande till civilminister Erik Slottner. I betänkandet har utredningen lämnat förslag på en ny lag om att statliga myndigheter, kommuner och regioner ska skicka myndighetpost till enskilda som har en digital brevlåda.

– För att fler ska kunna få post på ett snabbt och säkert sätt behöver offentlig sektor följa med i den digitala utvecklingen. En ökad användning av digital post har dessutom stor besparingspotential och förbättrar effektiviteten, säger civilminister Erik Slottner.

Utredningen föreslår inget krav på enskilda att ha en digital brevlåda då anslutningsgraden bland privatpersonerna redan är hög och hela tiden ökar. Inte heller föreslås något krav för företag.

Förslagen i betänkandet kommer nu att beredas inom Regeringskansliet.
