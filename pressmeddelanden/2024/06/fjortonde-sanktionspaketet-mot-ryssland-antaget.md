# Fjortonde sanktionspaketet mot Ryssland antaget

– Ryssland fortsätter sitt brutala anfallskrig med oförminskad intensitet och långtgående konsekvenser för civila. Det visar på vikten av fortsatt militärt stöd och av att öka trycket på Ryssland genom hårdare sanktioner. Det nya sanktionspaketet innehåller flera viktiga åtgärder som Sverige har initierat och drivit, både vad gäller import av LNG och skuggflottan, säger statminister Ulf Kristersson.

Sverige har även varit drivande för skärpta åtgärder mot fartyg i skuggflottan vilka bland annat används för att undvika sanktionerna och G7:s\* oljepristak. Skuggflottan är dessutom förknippad med allvarliga miljörisker. De fartyg som sanktionslistas kommer inte få tillträde till EU-hamnar. Även andra tjänster såsom bunkring, försäkring och registrering kommer att förbjudas.

– Att motverka skuggflottan i Östersjön och strypa Rysslands inkomster är en prioriterad fråga för regeringen. Skuggflottan används för att undvika sanktionerna och är dessutom behäftad med allvarliga miljörisker. Tack vare de nya sanktionerna blir det nu möjligt att sanktionslista fartyg i skuggflottan, säger utrikesminister Tobias Billström.

Sanktionspaketet innehåller för första gången ett importförbud av rysk flytande naturgas till europeiska LNG-terminaler som inte är anslutna till EU:s gemensamma gasnätverk. Åtgärden, som föreslogs av Sverige, innebär att svenska importörer nu måste säga upp sina gällande avtal med Ryssland.

– Vi har jobbat hårt för det här viktiga steget för att göra EU oberoende av ryska fossila bränslen. Genom det här importförbudet kommer inte längre någon rysk LNG att komma till de svenska hamnarna, säger energi- och näringsminister Ebba Busch.

I och med de nya sanktionerna skärps exportrestriktionerna ytterligare för produkter som kan användas i Rysslands krigföring och mot företag som medverkar till detta. Paketet innehåller också andra åtgärder som motverkar kringgående av sanktionerna. Utöver de ekonomiska sanktionerna utvidgas sanktionslistningarna med cirka 120 personer och enheter som på olika sätt stödjer Ryssland i sin aggression.

\*G7 är en grupp som består av sju länder med världens största industrialiserade ekonomier (Frankrike, Italien, Japan, Kanada, Storbritannien, Tyskland och USA) samt EU.
