# 176 miljoner till inköp av böcker till landets skolor och förskolor – så mycket får varje län

Inför 2024 beslutade regeringen om att inrätta ett nytt statsbidrag för inköp av skön\- och facklitteratur. Skolverket har beslutat om hur mycket varje huvudman kan begära ut. Totalt har förskolor och skolor möjlighet att få 176 miljoner kronor, vilket motsvarar ungefär 1,2 miljoner nya böcker.

– Nu ger vi huvudmännen bättre möjlighet att skapa ett eget förskolebibliotek, köpa in klassuppsättningar av skönlitterära verk eller fylla skolbibliotekens hyllor med lockande böcker. Om vi inte vänder läskrisen riskerar vi att få en generation av funktionella analfabeter. Därför storsatsar vi nu på att öka lästiden och minska skärmtiden, säger skolminister Lotta Edholm.

Så här mycket kan de kommunala förskolorna och skolorna i respektive län få:

| Blekinge län | 2 206 225 kr |
| --- | --- |
| Dalarnas län | 4 258 020 kr |
| Gotlands län | 734 451 kr |
| Gävleborgs län | 4 118 249 kr |
| Hallands län | 5 104 864 kr |
| Jämtlands län | 1 922 576 kr |
| Jönköpings län | 5 922 275 kr |
| Kalmar län | 3 697 583 kr |
| Kronobergs län | 3 177 480 kr |
| Norrbottens län | 3 344 692 kr |
| Skåne län | 20 203 173 kr |
| Stockholms län | 29 512 355 kr |
| Södermanlands län | 4 481 047 kr |
| Uppsala län | 5 324 900 kr |
| Värmlands län | 4 190 246 kr |
| Västerbottens län | 4 214 577 kr |
| Västernorrlands län | 3 479 539 kr |
| Västmanlands län | 3 976 484 kr |
| Västra Götalands län | 25 811 370 kr |
| Örebro län | 4 769 211 kr |
| Östergötlands län | 7 086 422 kr |

Källa: Skolverket

Även fristående förskolor och skolor kan ansöka om medel. Vilka summor det rör sig om går att läsa på Skolverkets webbplats.

Statsbidraget får användas till att köpa in tryckt skön\- och facklitteratur. Ansökningsperioden är 1 oktober till 1 november 2024\. Under 2024 kan statsbidraget användas till förskolan, förskoleklassen och lågstadiet. Från 2025 kommer det även att vara möjligt att söka statsbidrag för mellanstadiet, högstadiet och gymnasieskolan.

Satsningen bygger på en överenskommelse mellan Sverigedemokraterna, Moderaterna, Kristdemokraterna och Liberalerna.
