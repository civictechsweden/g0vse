# Energimyndigheten får i uppdrag att förbättra flexibilitet i elsystemet

– Förmågan till flexibilitet är en viktig dellösning för att möta efterfrågan på el och upprätthålla elsystemets driftsäkerhet. Med det här uppdraget visar regeringen att vi tar frågan om leveranssäkerhet på allvar, säger energi\- och näringsminister Ebba Busch.

Uppdraget ligger i linje med den energipolitiska inriktningspropositionen där regeringen anger att flexibiliteten behöver öka om elsystemet ska kunna nyttjas mer effektivt.

I inriktningspropositionen framgår också att konsumenternas elanvändning kommer öka i takt med elektrifieringen. Konsumenternas förmåga till att bidra med flexibilitet bör därför tas tillvara på ett effektivt sätt. Småskalig elanvändning har potential för mer efterfrågeflexibilitet, inte minst genom smart styrning av elbilsladdning och av eluppvärmning i villor, där kunderna kan styra sin elförbrukning till timmar med lägre pris och högre produktion.

Energimyndigheten ska därför bland annat:

* sprida målgruppsanpassad information om flexibilitet till förbrukare och småskaliga elproducenter,
* kartlägga industrins och kraftproducenters potential vad gäller flexibilitet,
* utveckla kommunikationsprotokoll för teknik som kan möjliggöra flexibilitet, samt
* se över behov av processer och krav för en driftssäker samverkan med elsystemet i samtliga systemdrifttillstånd.

Uppdraget ska redovisas senast den 20 november 2025\.
