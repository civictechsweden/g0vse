# Plan för fördjupat samarbete mellan Sverige och Chile

Färdplanen anger ett antal områden för fördjupat samarbete; bland annat i multilaterala forum, kring handelsfrågor och hållbara transportlösningar, inom gruvfrågor och grön omställning samt en dialog om oegentligheter som eventuellt förekommit inom Chiles och Sveriges internationella adoptionsverksamheter.

- Chile är en av våra mest likasinnade partners i regionen och jag ser goda möjligheter att fortsätta utveckla vårt samarbete, inte minst vad gäller handelsfrågor och grön omställning, säger bistånds- och utrikeshandelsminister Johan Forssell.

Sverige och Chile är likasinnade i många internationella frågor: frihandel, klimatförändringar, respekt för de mänskliga rättigheterna och folkrätten, samt FN:s betydelse för fred och säkerhet. Hållbar utveckling i alla dess dimensioner är även en gemensam prioritering. Sverige och Chile har starka historiska kopplingar och idag bor det närmare 60 000 personer med chilensk bakgrund i Sverige.
