# Regionerna ska få stöd i att fasa ut vård som inte skapar värde för patienterna

– Som patient kan det ofta upplevas som att man har fått god vård när många undersökningar och åtgärder genomförts. Mycket vård är dock sällan detsamma som rätt eller mest ändamålsenlig vård. Medarbetare i vården och regionerna behöver därför få stöd i att fasa ut stora delar av den lågvärdevård som ges. Åtgärderna ska vara baserade på bästa tillgängliga kunskap, säger sjukvårdsminister Acko Ankarberg Johansson.

## Kartläggning och verksamhetsnära stöd

I uppdraget ingår att kartlägga och klassificera vårdåtgärder som saknar patientnytta med fokus på vårdåtgärder som i nationella riktlinjer har prioritet icke\-göra. Socialstyrelsen ska även identifiera faktorer som har betydelse för att fasa ut vårdåtgärder.

Tillgänglig och uppdaterad kunskap är en nyckelfaktor för att hantera många av de utmaningar som hälso\- och sjukvården står inför. Staten och Sveriges Kommuner och Regioner har kommit överens om en gemensam inriktning för en sammanhållen och ändamålsenlig kunskapsstyrning för hälso\- och sjukvården (S2024/00637\). En central del av den gemensamma inriktningen är skiftet från produktion av kunskapsstöd till ett tydligare fokus på implementering, uppföljning och analys samt verksamhetsutveckling. Regionerna har en betydande roll i att underlätta och verka för att bästa tillgängliga kunskap implementeras och används. Att arbeta med prioriteringar och välja vårdåtgärder utifrån evidens och patientnytta är en del i detta.

Utifrån detta ska Socialstyrelsen ge verksamhetsnära stöd till regionerna och särskilt fokusera på de områden där konsekvenserna av utfasning förväntas ge störst effekt i hälso\- och sjukvården.

I genomförandet av uppdraget ska regionala och verksamhetsspecifika förutsättningar och behov beaktas. När uppdraget utförs ska också relevanta aktörer såsom Svenska Läkaresällskapet, statliga myndigheter och regionernas nationella system för kunskapsstyrning involveras.

Uppdraget ska slutredovisas till Socialdepartementet senast den 10 december 2025\.

## Vårdåtgärder som inte är värdeskapande för patienter

Svenska Läkaresällskapet har initierat ett arbete med Kloka Kliniska Val vilket bland annat syftar till att lista åtgärder i vården med avsaknad av patientnytta och underlätta dialogen mellan läkare och patienter för att göra kunskapsbaserade val. En rapport från Svenska Läkaresällskapet visar att det finns goda skäl att fortsätta arbetet med Kloka Kliniska Val i Sverige.

Enligt Organisationen för ekonomiskt samarbete och utveckling, OECD, bedöms hälso\- och sjukvårdsåtgärder med liten, tveksam eller ingen nytta för patienten stå för omkring 20–30 procent av vårdkostnaderna. Det handlar bland annat om överdiagnostik och överbehandling som kan innebära skada för patienten men även riskera att skapa undanträngningseffekter.

Socialstyrelsen ger redan i dag rekommendationen icke\-göra i myndighetens nationella riktlinjer, vilket handlar om vårdåtgärder som inte har önskad effekt eller till och med är skadliga. En utvärdering från myndigheten har visat att vissa regioner arbetar strukturerat med utfasning av icke\-göra åtgärder. Samtidigt framkom att det har varit svårt att fasa ut alla icke\-göra åtgärder inom flera områden.
