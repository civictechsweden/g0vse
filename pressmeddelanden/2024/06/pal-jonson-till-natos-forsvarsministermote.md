# Pål Jonson till Natos försvarsministermöte

– Det är en viktig hållpunkt inför toppmötet i Washington. Ett antal beslut ska tas som inriktar alliansens arbete inom avskräckning och försvar för det kommande året, säger försvarsminister Pål Jonson.

Mötet i Bryssel består av tre sessioner – en session med försvarsministrarna, en session i Nato\-Ukrainarådet där även Ukrainas försvarsminister och EU:s höga representant för utrikesfrågor och säkerhetspolitik deltar, och en session i Natos grupp för kärnvapenplanering (Nuclear Planning Group, NPG). Det blir Sveriges första möte i NPG.

Ett möte inom Ukraine Defence Contact Group (UDCG) kommer också att hållas i anslutning till Natos försvarsministermöte. UDCG består av över 50 länder som ger omfattande militärt stöd till Ukraina. Mötet leds gemensamt av USA:s och Ukrainas försvarsministrar.
