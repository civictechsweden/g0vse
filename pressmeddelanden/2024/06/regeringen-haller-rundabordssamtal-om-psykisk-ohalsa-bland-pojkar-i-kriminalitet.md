# Regeringen håller rundabordssamtal om psykisk ohälsa bland pojkar i kriminalitet

Fler och fler barn och unga utnyttjas inom ramen för den organiserade brottsligheten och unga män är överrepresenterade bland gärningsmän som begår grova våldsbrott. Pojkar som är involverade i kriminalitet eller riskerar att involveras i kriminalitet har inte sällan själva utsatts för våld och vuxit upp i ett socialt utanförskap. Rundabordssamtalet i dag kommer att handla om inom vilka strategiska insatsområden det behövs åtgärder och vad respektive aktör kan bidra med i detta arbete.

Regeringen presenterade i mars en nationell strategi för socialt brottsförebyggande arbete med ett särskilt fokus mot att bryta rekryteringen till kriminella nätverk, att förebygga att barn och unga involveras i kriminalitet och att få individer som begår brott att lämna kriminaliteten bakom sig. Dagens samtal är en del av det fortsatta arbetet på detta område.

Syftet med mötet är att uppmärksamma pojkars psykiska ohälsa och deras eventuella behov av vård och stöd. Regeringen vill härigenom särskilt lyfta vikten av tidig upptäckt och tidiga insatser för att förebygga och motverka att barn och unga involveras samt återfaller i kriminalitet.

Deltagare på rundabordssamtalet är bland annat representanter från myndigheter, civilsamhällesorganisationer och Sveriges Kommuner och Regioner.

Vid intervjuförfrågningar, kontakta pressekreterare.
