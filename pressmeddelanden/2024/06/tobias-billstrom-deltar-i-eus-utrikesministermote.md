# Tobias Billström deltar i EU:s utrikesministermöte

Den första dagordningspunkten är Rysslands aggression mot Ukraina.

– Efter ett framgångsrikt toppmöte i Schweiz är det viktigt att EU fortsätter stödja Ukrainas diplomatiska ansträngningar för en rättvis och hållbar fred, i tillägg till ökandet av det militära stödet. Jag välkomnar att Ukraina i morgon inleder formella medlemskapsförhandlingar med EU, och även införandet av ett fjortonde sanktionspaketet. EU måste fortsätta att öka trycket mot Ryssland och Belarus genom ytterligare sanktioner, säger utrikesminister Tobias Billström.

På agendan står också situationen i Mellanöstern. Bland annat kommer förslaget om en vägkarta för vapenvila och hållbar fred diskuteras.

– Det behövs en vapenvila i Gaza. Det är också centralt att parterna accepterar och genomför förslaget om en vägkarta som säkerhetsrådet ställt sig bakom. Detta är vägen framåt för att minska spänningarna i hela regionen. Den fruktansvärda humanitära situationen i Gaza innebär att EU också måste fortsätta ansträngningarna för att öka det humanitära tillträdet, säger utrikesminister Tobias Billström.

På mötet kommer utrikesministrarna även att diskutera Georgien, Västra Balkan och Stora Sjöregionen.

– Att Georgien antagit lagen om utländskt inflytande behöver få konsekvenser för landets relationer med EU. I praktiken innebär antagandet att Georgien rör sig bort från sitt uttalade mål om att närma sig EU. Det är viktigt att påpeka att den fortsatta utvecklingen i Georgien, i synnerhet att parlamentsvalet i oktober genomförs korrekt, kommer att påverka landets relationer till EU. Det är också centralt att EU:s stöd till civilsamhället i landet fortsätter, säger utrikesminister Tobias Billström.
