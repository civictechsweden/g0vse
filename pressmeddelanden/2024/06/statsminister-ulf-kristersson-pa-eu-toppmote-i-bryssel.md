# Statsminister Ulf Kristersson på EU-toppmöte i Bryssel

Europeiska rådet ska diskutera högnivåtillsättningar, däribland nominera en ny ordförande i EU\-kommissionen. Diskussionerna väntas även beröra tillsättningen av en ny ordförande för Europeiska rådet, samt en ny hög representant och vice ordförande för kommissionen.

Rådet väntas också anta EU:s strategiska agenda för kommande mandatperiod, det vill säga de prioriteringar som vägleder arbetet i EU framöver. Frågan har diskuterats vid flera möten under året och det förslag som arbetats fram ligger väl i linje med de prioriteringar som regeringen arbetat för. Det handlar bland annat om stödet till Ukraina, konkurrenskraft, säkerhet och försvar, brottsbekämpning, klimat, migration och rättsstatens principer.

Europeiska rådet kommer också prata om Rysslands fullskaliga invasion av Ukraina. Ukraina är fortfarande i akut behov av militärt stöd, inte minst luftvärn och ammunition. Pressen på Ryssland måste upprätthållas och regeringen välkomnar att det 14:e sanktionspaketet nyligen antagits.

Europeiska rådet kommer också diskutera situationen i Mellanöstern, EU:s försvarsförmåga och försvarsindustri, konkurrenskraft, Georgien, migration och hybridhot. En så kallad färdplan för interna reformer ska också antas.
