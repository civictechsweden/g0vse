# Möjligheten att använda och fördela outnyttjad effekt i elnäten ska utredas

− Att kunna ta del av outnyttjad effekt i elnäten skulle innebära att man snabbare får fram ny effekt till marknaden utan att behöva bygga nya elledningar eller elproduktion. Det skulle också kunna innebära minskade elkostnader för Sveriges hushåll och företag, säger energi- och näringsminister Ebba Busch.

Regeringen har sedan sitt tillträde uppmärksammat den kapacitetsbrist som redan i dag finns i delar av Sverige och som riskerar att förvärras i framtiden. Regeringen arbetar därför aktivt och brett med olika åtgärder för att öka effekten i de svenska elnäten. Det är både frågan om åtgärder på kort sikt, till exempel förkortade tillståndsprocesser, och åtgärder på lite längre sikt, till exempel utbyggnad av kärnkraften.

Samtidigt finns i dag outnyttjad effekt i elnäten. Det handlar om kunder som har avtal med elnätsföretag om möjlighet att ta en viss effekt från elnäten, men som i slutändan aldrig utnyttjar hela det avtalade utrymmet. Det skulle innebära stora vinster om en del av den outnyttjade effekten i stället skulle kunna erbjudas till kunder som önskar att ansluta sig eller öka sina uttag från elnäten.

Regeringen har därför beslutat att ge Energimarknadsinspektionen i uppdrag att utreda möjligheten att effektivare använda och fördela outnyttjad effekt i elnäten. Energimarknadsinspektionen ska även utreda i vilken utsträckning outnyttjad effekt ska ersättas.

Energimarknadsinspektionen ska redovisa uppdraget senast den 16 december 2024.
