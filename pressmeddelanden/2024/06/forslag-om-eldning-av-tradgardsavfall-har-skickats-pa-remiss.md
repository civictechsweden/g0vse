# Förslag om eldning av trädgårdsavfall har skickats på remiss

I promemorian föreslås förändringar och förtydliganden av hur trädgårds- och parkavfall får hanteras.

- Regeringen har utarbetat nya förslag med ambitionen att förtydliga bestämmelserna för en situation när en kommun inte har meddelat några föreskrifter. Vi är måna om att svenska folket ska kunna hantera sitt trädgårdsavfall på ett rimligt och miljövänligt sätt. Dessa förändringar och förtydligande kommer att kunna bidra till det, säger klimat- och miljöminister Romina Pourmokhtari.

För en fastighetsinnehavare eller den som har nyttjanderätt till en fastighet föreslås att det ska förtydligas att den ska

* kompostera trädgårds- och parkavfall som har producerats på fastigheten, eller
* lämna avfallet på en plats där avfallet hämtas eller tas emot av kommunen.

Det föreslås också att det ska vara tillåtet att avfallet i stället eldas på fastigheten, om det är lämpligt och det kan ske på ett sätt som medför endast ringa eller helt tillfälliga störningar i närområdet.

Kommunen ska – precis som tidigare - få meddela föreskrifter om undantag och förbjuda eller begränsa eldning av trädgårds- och parkavfall som kan medföra olägenheter för människors hälsa eller miljön.

När en kommun eller någon annan yrkesmässigt samlar in och behandlar bioavfall, föreslås att det ska förtydligas att valet av behandlingsmetod ska göras utifrån avfallshierarkin.

Det föreslås också att kravet på dispens för förbränning av utsorterat trädgårds- och parkavfall vid allmänna sammankomster och offentliga tillställningar tas bort.

Remissinstanserna har till den 11 oktober på sig att skicka sina synpunkter till Regeringskansliet.
