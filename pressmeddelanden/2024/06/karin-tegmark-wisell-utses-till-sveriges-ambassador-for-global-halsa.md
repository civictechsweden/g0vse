# Karin Tegmark Wisell utses till Sveriges ambassadör för global hälsa

Regeringen har efter samråd med generaldirektör Karin Tegmark Wisell på Folkhälsomyndigheten beslutat att hon lämnar sitt nuvarande uppdrag och i stället ska ha ställning som ambassadör för global hälsa på Regeringskansliet.

– Dagens utnämning bidrar till regeringens ambition att kraftsamla och stärka Sveriges roll i arbetet med hälsofrågorna. Jag välkomnar Karin Tegmark Wisell till teamet och ser fram emot att arbeta tillsammans, säger bistånds- och utrikeshandelsminister Johan Forssell.

Trots stora framsteg på området global hälsa kvarstår många utmaningar. Ökad antibiotikaresistens, risken för pandemier, klimatförändringar, migration, krig och konflikter påverkar människors hälsa och välmående.

– Karin Tegmark Wisell har ett stort internationellt engagemang och vi är glada att hon nu kommer kunna använda sina kunskaper i en global kontext för att bidra i arbetet med att möta de hälsohot vi står inför, säger socialminister Jakob Forssmed.

Ny vikarierande generaldirektör på Folkhälsomyndigheten blir Olivia Wigzell. En ny ordinarie generaldirektör kommer att rekryteras i en öppen ansökningsprocess enligt gängse rutiner.
