# Johan Floderus och Saeed Azizi har kommit hem till Sverige

Johan Floderus greps i april 2022 och har sedan dess varit fängslad, grundlöst anklagad för spioneri med risk att dömas till döden. Saeed Azizi greps på lika oriktiga grunder i november 2023\. Nu är båda fria. Klockan 21\.20 landade flygplanet på svensk mark.

– Att skydda och rädda svenska liv är för mig överordnat allting annat. Två personer som har upplevt helvetet på jorden fick äntligen återförenas med nära och kära. Jag tror inte att någon av oss fullt ut kan förstå vad de har varit med om, men jag tror att vi alla kan förstå familjernas glädje idag, säger statsminister Ulf Kristersson.

– Det är med stor lättnad och glädje jag kan konstatera att vi lyckades få hem Johan Floderus och Saeed Azizi. Regeringen har arbetat intensivt för att få våra svenska medborgare fria. Vi har utnyttjat alla tillgängliga diplomatiska kanaler, säger utrikesminister Tobias Billström.

– Besluten har föregåtts av ingående avvägningar som varit långt ifrån enkla. I normala fall ska givetvis en person fälld för grovt folkrättsbrott och mord avtjäna hela sitt straff. Men mot det stod två svenska medborgare som frihetsberövats i Iran på godtyckliga grunder med akut fara för liv och hälsa. För regeringen har de två svenska medborgarnas liv vägt tyngst, säger justitieminister Gunnar Strömmer.
