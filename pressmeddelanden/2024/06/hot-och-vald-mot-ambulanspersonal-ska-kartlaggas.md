# Hot och våld mot ambulanspersonal ska kartläggas

– Det är avgörande för ett välfungerande samhälle att medborgarna kan känna sig trygga med att om nära och kära, eller man själv, skulle behöva akut vård så kommer den att finnas där. För att det ska vara möjligt är en god arbetsmiljö och säkerheten för ambulanspersonalen avgörande. Det är en viktig fråga som både regeringen och jag tar på stort allvar, säger sjukvårdsminister Acko Ankarberg Johansson.

Kartläggningen ska ge kunskap om vad som bidrar till att skapa en otrygg arbetsmiljö för ambulanspersonal relaterat till hot och våld. Den ska även innehålla uppgifter om vilka som står för utövandet av hot och våld samt hur och i vilka situationer det förekommer.

I uppdraget ingår även att:

* beskriva hur ambulanspersonal får information om patienten och den plats patienten befinner sig
* beskriva informationsvägarna mellan ambulanspersonal, vårdinrättningar, larmcentraler med flera, när det gäller till exempel patientens tillstånd eller våldsrisk hos patienten
* beskriva ambulanspersonalens samverkan med övrig blåljuspersonal.

Socialstyrelsen ska även genom kvalitativa metoder analysera ambulanspersonalens upplevelser om hot och våld och hur det påverkar deras arbetsmiljö samt uppskatta omfattningen av upplevelserna om hot och våld.

## Identifiera och lämna förslag på åtgärder

Utifrån kartläggningen ska Socialstyrelsen identifiera och lämna förslag på åtgärder för att skapa en trygg arbetsmiljö och motverka att ambulanspersonal utsätts för hot och våld. Eventuella förslag ska kompletteras med konsekvensanalys och kostnadsberäkningar.

Socialstyrelsen ska samverka med Polismyndigheten när uppdraget utförs. Information och synpunkter ska också inhämtas från Arbetsmiljöverket, SOS Alarm, professionsorganisationer, regioner och Sveriges Kommuner och Regioner (SKR).

Socialstyrelsen ska senast den 30 maj 2025 lämna en slutredovisning till Socialdepartementet.
