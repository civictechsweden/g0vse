# Handeln med ädelmetallarbeten ska moderniseras

Ädelmetallarbeten är arbeten av guld, silver eller platina med en viss angiven finhalt. Nuvarande lagstiftning kräver att dessa är försedda med en kontrollstämpel, såsom kattfoten och CCM\-stämpeln, för att de ska få marknadsföras i Sverige.

– Tekniken för stämpling av ädelmetallarbeten har utvecklats sedan lagen om handel med ädelmetallarbeten trädde i kraft. Dagens system är sårbart och i behov av en modernisering. Det är hög tid att se över handeln så att den blir effektiv och ändamålsenlig, säger energi\- och näringsminister Ebba Busch.

Regeringen anser att det är viktigt att lagstiftningen inte hindrar den tekniska utvecklingen eller handeln på den inre marknaden, samtidigt som lagstiftningen uppfyller sitt konsumentskyddande syfte.

Det är också viktigt att kontrollsystemet, som innefattar ackrediterade kontrollorgan, är effektivt och säkert och att det finns ett utpekat yttersta ansvar. Det är mot denna bakgrund som regeringen tillsätter utredningen.

Anneli Wirtén kommer få ansvar för utredningen.

Utredaren ska lämna sina förslag till regeringen inom ett år.
