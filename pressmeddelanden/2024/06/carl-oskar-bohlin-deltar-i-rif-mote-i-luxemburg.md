# Carl-Oskar Bohlin deltar i RIF-möte i Luxemburg

Belgien är ordförande i EU:s ministerråd våren 2024 och en av ordförandeskapets prioriteringar är att stärka EU:s krisberedskap och krishantering. I samband med det kommande RIF-rådet som äger rum den 13–14 juni avser EU:s medlemsländer att diskutera hur EU:s beredskap och krishantering kan stärkas.

– Givet utvecklingen med flera parallella, gränsöverskridande och sektorsövergripande kriser och mot bakgrund av det allvarliga säkerhetspolitiska läget, är det viktigt att stärka EU:s arbete med krisberedskap och krishantering i bred mening. Erfarenheterna från Rysslands fullskaliga invasion av Ukraina understryker att EU:s beredskap behöver stärkas, med särskilt fokus på olika former av antagonistiska hot och en ansats som utgår från hela samhället, säger ministern för civilt försvar Carl-Oskar Bohlin.
