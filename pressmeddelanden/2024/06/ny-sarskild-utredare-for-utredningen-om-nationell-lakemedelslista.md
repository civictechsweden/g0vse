# Ny särskild utredare för utredningen om nationell läkemedelslista

– Jag är mycket glad att utredningen nu fortsätter med en så kompetent ledare som Fredrik Andersson. Utvecklingen av den nationella läkemedelslistan ska höja patientsäkerheten och skapa ett mer ändamålsenligt register, säger statssekreterare Miriam Söderström.

Fredrik Andersson är i dag ställföreträdande generaldirektör och avdelningschef på Tandvårds\- och läkemedelsförmånsverket (TLV). Han är även ledamot i styrelsen för Prioriteringscentrum vid Linköpings universitet. Han har tidigare varit sekreterare i flera utredningar bland annat Utredningen om ökade förutsättningar för hållbara investeringar i framtidens hälso\- och sjukvård. Fredrik är nationalekonom med en doktorsexamen i nationalekonomi från Lunds universitet.

Utredningen ser över möjligheterna att utveckla registret nationell läkemedelslista ytterligare genom att fler uppgifter läggs till, att regleringen blir tydligare, mer förutsägbar och flexibel samt att hälso\- och sjukvården och öppenvårdsapoteken har anpassade arbetsprocesser.

Utredningen ska bland annat:

* analysera och ta ställning till om och hur uppgifter om ordination och administrering av sådana läkemedel som patienter får vid behandling inom hälso\- och sjukvården, inklusive vacciner, kan läggas till i nationell läkemedelslista
* analysera och ta ställning till om uppgifter om medicintekniska produkter kan läggas till i nationell läkemedelslista, och i så fall vilka produkter
* analysera och ta ställning till om andra delar av regleringen av nationell läkemedelslista bör justeras, bland annat när det gäller vilka uppgifter som får registreras, ändamål, spärrar och normgivningsnivå
* kartlägga de arbetsprocesser som används inom hälso\- och sjukvården respektive öppenvårdsapoteken vid ordination och förskrivning respektive vid expedition av läkemedel och föreslå hur de kan anpassas till registret nationell läkemedelslista
* lämna nödvändiga författningsförslag.

Uppdraget ska redovisas senast den 14 februari 2025\.
