# Skolverket ska skyndsamt betala ut de 500 miljoner regeringen avsatte till skolorna i vårändringsbudgeten

– Den höga inflationen har inneburit ökade kostnader för kommunerna och satt ett högt tryck på skolor och förskolor. Det är därför mycket viktigt att pengarna kommer skolväsendet tillhanda så snart som möjligt, säger skolminister Lotta Edholm.

Skolverket får nu i uppdrag att skyndsamt fördela och betala ut de pengar regeringen tillförde skolan i vårändringsbudgeten. Medel ska fördelas proportionellt utifrån antalet barn och unga i åldern 6–19 år i kommunen. Det innebär att pengarna fördelas över hela skolväsendet, det vill säga förskolan, förskoleklassen, grundskolan, anpassade grundskolan, fritidshemmet, gymnasieskolan, anpassade gymnasieskolan och den kommunala vuxenutbildningen.

500 miljoner kronor motsvarar exempelvis kostnaden för omkring 1 miljon läroböcker eller lönekostnaderna för cirka 1 320 lärartjänster under ett halvår.

Förslaget bygger på en överenskommelse mellan regeringen och Sverigedemokraterna.
