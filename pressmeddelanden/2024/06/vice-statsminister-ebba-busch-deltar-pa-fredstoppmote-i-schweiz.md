# Vice statsminister Ebba Busch deltar på fredstoppmöte i Schweiz

Det övergripande syftet med mötet är att hitta en väg framåt för att uppnå en rättvis och varaktig fred i Ukraina, baserad på internationell rätt och FN-stadgans principer om territoriell integritet och suveränitet.

­– Regeringen välkomnar Ukrainas ansträngningar för att nå fred. En kommande fred måste ske på Ukrainas villkor, i linje med folkrätten. Ryssland kan avsluta kriget genom att dra tillbaka sina trupper från Ukraina. Vi kommer stå kvar vid Ukrainas sida. På frihetens och demokratins sida, säger vice statsminister Ebba Busch.

Schweiz president Viola Amherd står värd för mötet i nära samarbete med Ukrainas president Volodymyr Zelenskyj.

Sverige deltagande på fredstoppmötet bekräftades i samband det nordisk-ukrainska toppmötet som statsminister Ulf Kristersson stod värd för i Stockholm i slutet av maj.
