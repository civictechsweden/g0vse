# Regeringen utser Michael Claesson till ny överbefälhavare

– Michael Claesson är en mycket meriterad blivande överbefälhavare. Hans viktigaste uppgifter kommer att vara att fortsätta Försvarsmaktens tillväxt, fullfölja Sveriges integration i Nato, stödet till Ukraina och samarbetet mellan det militära försvaret och återuppbyggnaden av det civila försvaret, säger statsminister Ulf Kristersson.

Beslutet ger god tid för överlämning från nuvarande överbefälhavare Micael Bydén och för förberedelser och planering för nästkommande överbefälhavare Michael Claesson.

Försvarsmakten står inför stora uppgifter. Integrationen av Sverige i Nato fortsätter och det sker en historiskt kraftig upprustning av försvaret. Samtidigt genomför Försvarsmakten skarp verksamhet dygnet runt och ska fortsätta stödja Ukraina.

Generallöjtnant Michael Claesson har en lång och bred erfarenhet av tjänstgöring i militära frågor. Bland annat från Regeringskansliet, Nato och Försvarsmakten. Han har tjänstgjort som militär rådgivare vid Sveriges delegation vid Nato samt militärsakkunnig vid Utrikesdepartementet och Försvarsdepartementet. Han har även arbetat som insatschef i Försvarsmakten och tjänstgör just nu som chef för försvarsstaben.

– Michael Claesson har de egenskaper och den erfarenhet som krävs för att genomföra dessa historiska och stora uppgifter, säger försvarsminister Pål Jonson.
