# Justitieminister Gunnar Strömmer och statssekreterare Anders Hall deltar på RIF-möte i Luxemburg

Justitieminister Gunnar Strömmer deltar i diskussioner om det övergripande läget i Schengenområdet och hur brottsbekämpande myndigheters tillgång till data kan förbättras. Bland annat kommer den av Sverige inrättade högnivågruppen att presentera sina rekommendationer för att öka brottsbekämpande myndigheters tillgång till information. Kampen mot olaglig narkotikahandel och organiserad brottslighet och Rysslands anfallskrig mot Ukraina står också på dagordningen.

Under mötet kommer Sverige att presentera ett förslag om ett nytt arbetssätt mot organiserad brottslighet i EU:s institutioner. Arbetssättet innebär att brottsoffers rättigheter och samhällets behov av skydd ska ges lika mycket utrymme i debatten som rätten till personlig integritet, och att EU:s institutioner i sitt arbete ska beakta hur det arbete som bedrivs påverkar brottsbekämpande och rättsvårdande myndigheter.

På migrationsområdet kommer statssekreterare Anders Hall delta i en diskussion om EU:s framtida viseringspolitik med fokus på missbruk av viseringsfrihet och åtgärder för att motverka det. EU-kommissionen kommer också att presentera en gemensam plan för genomförandet av migrations- och asylpakten. Det är en omfattande reform av EU:s asyl- och migrationssystem som medlemsstaterna har två år på sig att genomföra. Dessutom väntas det uppnås en politisk överenskommelse om att förlänga massflyktsdirektivets aktivering med ytterligare ett år fram till mars 2026.

Under dagen för rättsliga frågor, fredag den 14 juni, planeras bland annat en riktlinjedebatt om revideringen av direktivet om bekämpande av sexuella övergrepp mot barn och sexuell exploatering av barn.

För mer information och eventuella intervjuförfrågningar, kontakta respektive pressekreterare.
