# Utredning om statens samverkan med kommunsektorn har överlämnats till civilministern

Regeringen har idag tagit emot slutbetänkandet från Utredningen om statens samverkan med kommunsektorn. En ändamålsenlig samverkan mellan staten och kommunsektorn är nödvändig för att de olika nivåerna av den svenska offentliga förvaltningen ska fungera demokratiskt, rättssäkert och effektivt. Samverkan fyller en viktig funktion för både politik och förvaltning på nationell, regional och lokal nivå.

­­­− Jag upplever att det finns en bred samsyn om att samverkan är en viktig del i att få den offentliga verksamheten att fungera effektivt och ge största möjliga medborgarnytta. Samverkan mellan staten och kommunsektorn är ett komplext område som omfattar många områden och aktörer. Därför är det värdefullt att få en kartläggning och analys av hur samverkan fungerar idag samt förslag på hur den kan förbättras framöver, säger civilminister Erik Slottner.

Utredningen har även analyserat om kommunallagens reglering av distansdeltagande vid fullmäktige\- och nämndsammanträden är ändamålsenligt utformad och lämnat förslag på ändringar.

Förslagen i slutbetänkandet kommer nu att beredas inom Regeringskansliet.
