# Uppdrag att öka tillgången till särskilda antibiotika

– Sverige är en förhållandevis liten marknad vilket gör att vi behöver utveckla och implementera nationella modeller för tillgång till antibiotika. Denna satsning skapar bättre förutsättningar för att sjukvården ska ha tillgång till antibiotika av särskilt medicinskt värde när det väl behövs, säger socialminister Jakob Forssmed.

I januari 2024 gav regeringen Folkhälsomyndigheten uppdraget att fortsätta öka tillgängligheten till vissa antibiotika. Detta görs genom en nationell prenumerationstjänst kring ett urval av antibiotika (den så kallade Netflixmodellen). Folkhälsomyndigheten har sedan 2016 på regeringens uppdrag utarbetat modeller för att stärka tillgången till antibiotika i Sverige, vilket är en förutsättning för att kunna bedriva en modern hälso- och sjukvård.

I och med ändringen får Folkhälsomyndigheten under året ingå avtal för 2025 och 2026 till en kostnad på upp till 40 miljoner kronor.

Folkhälsomyndigheten får även i uppdrag att delta i den EU-process som leds av EU-myndigheten Hera och som syftar till att genom en gemensam prenumerationstjänst säkerställa tillgången till antibiotika på EU-nivå och vid behov ingå avtal. Vidare ska Folkhälsomyndigheten beakta arbetet inom WHO:s novel medicines platform liksom pågående nordiskt arbete om gemensamma modeller för att stärka tillgång till antibiotika.
