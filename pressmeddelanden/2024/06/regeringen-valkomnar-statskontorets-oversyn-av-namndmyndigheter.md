# Regeringen välkomnar Statskontorets översyn av nämndmyndigheter

Regeringens effektivisering av statsförvaltningen pågår under hela mandatperioden och flera initiativ har tagits för att ompröva myndigheternas uppgifter och organisering. Målet är att statsförvaltningen ska bli mindre fragmenterad och mer effektiv.

Flera av nämndmyndigheterna har inte omprövats sedan myndigheterna inrättades. Det har heller inte tidigare gjorts någon systematisk och samlad genomgång av om det är motiverat att nämndmyndigheterna bedriver verksamheten på det sätt som görs i dag.

– För att öka medborgarnyttan behöver statsförvaltningen bli mer effektiv. Regeringen tar ett samlat grepp för att se till att verksamheterna är organiserade på ett ändamålsenligt sätt och att skattemedel används där de gör mest nytta, säger civilminister Erik Slottner.

Regeringen har även tillsatt en utredning för att se över mindre myndigheters samt analys- och utvärderingsmyndigheters uppgifter och organisering. Regeringen har sedan tidigare också meddelat att en prövning görs av ett antal myndighetssammanslagningar.
