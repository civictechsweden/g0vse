# Förslag om säkrare och modernare provisoriska EU-resehandlingar

Enligt EU\-direktivet har medborgare i ett EU\-land rätt att söka hjälp och få en provisorisk EU\-resehandling utfärdad vid varje medlemsstats ambassad eller konsulat utanför EU om den egna medlemsstaten inte har en ambassad eller ett konsulat som kan hjälpa dem. Det kan till exempel handla om att en EU\-medborgare fått sitt pass stulet eller borttappat. Resehandlingen gäller för en enkel resa och gör det möjligt för EU\-medborgaren att återvända hem.

I promemorian föreslås bestämmelser som genomför EU\-direktivet om provisoriska EU\-resehandlingar, bland annat bestämmelser om villkoren för utfärdande av den provisoriska EU\-resehandlingen. Syftet med förslagen är att åstadkomma en moderniserad och säkrare utformning av resehandlingen. En säkrare resehandling bidrar till säkerheten inom EU och vid EU:s gränser. Reglerna underlättar också för EU\-medborgare att resa hem.

Författningsändringarna föreslås träda i kraft den 9 december 2025\.
