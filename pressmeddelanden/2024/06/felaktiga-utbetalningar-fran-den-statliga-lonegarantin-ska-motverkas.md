# Felaktiga utbetalningar från den statliga lönegarantin ska motverkas

– Den statliga lönegarantin är utsatt för bedrägerier med stora belopp varje år, bland annat av organiserad brottslighet. I avvaktan på den utredning som gör en större översyn av den statliga lönegarantin föreslår nu regeringen lagändringar för att motverka missbruk av lönegarantin. De felaktiga utbetalningarna ska minska, säger jämställdhets- och biträdande arbetsmarknadsminister Paulina Brandberg.

Regeringen föreslår att den utbetalande myndigheten skyndsamt ska kontrollera ett beslut eller en underrättelse om lönegaranti mot vissa uppgifter i Skatteverkets beskattningsdatabas och andra uppgifter som förekommer i den utbetalande myndighetens lönegarantiverksamhet innan garantibelopp betalas ut. Uppgifter som förekommer i lönegarantiverksamheten och som kan antas ha särskild betydelse för en ny underrättelse eller en omprövning av ett beslut om lönegaranti ska skyndsamt lämnas till beslutsfattaren, dvs. konkursförvaltaren, rekonstruktören eller Kronofogdemyndigheten.

Garantibelopp ska inte få betalas ut innan beslutsfattaren har omprövat sitt tidigare ställningstagande om lönegaranti eller underrättat den utbetalande myndigheten om att uppgifterna inte ger anledning till en ny bedömning. En ny underrättelse eller omprövning av ett beslut ska inte bara avse fordran på uppsägningslön utan arbetstagarens hela fordran som omfattas av garantin.

Lagändringarna föreslås träda i kraft den 1 februari 2025.
