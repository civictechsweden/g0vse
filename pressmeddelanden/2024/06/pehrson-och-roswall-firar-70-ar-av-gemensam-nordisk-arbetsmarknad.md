# Pehrson och Roswall firar 70 år av gemensam nordisk arbetsmarknad

Konferensen äger rum i Malmö den 18–19 juni och arrangeras av det svenska ordförandeskapet i Nordiska ministerrådet. Fokus kommer ligga på den utveckling som krävs för att säkerställa ökat utbyte av arbetskraft över landsgränserna, och samarbete kring gemensamma utmaningar kopplade till kompetensbrist och matchning.

– Den gemensamma arbetsmarknaden är en central del av det nordiska samarbetet. Den för oss närmre varandra och ger möjlighet till en mer dynamisk och välmående ekonomi, säger arbetsmarknads- och integrationsminister Johan Pehrson.

– Med vår gemensamma arbetsmarknad kan vi vässa vår gemensamma nordiska konkurrenskraft. Med en nordisk arbetsmarknad får både arbetsgivare och arbetstagare ännu fler möjligheter. Det är en vinst för vårt välstånd och vår välfärd och något att vara stolta över, säger EU-minister Jessika Roswall.
