# Konjunkturinstitutet ska analysera den ekonomiska utvecklingen i Ryssland

Rysslands fullskaliga krig mot Ukraina pågår på marken, i luften och till sjöss. Parallellt sprider Ryssland propaganda, bland annat riktad mot västvärlden och globala partners. Som en del i detta sprider Ryssland en bild av att den ryska ekonomin är motståndskraftig och växer, vilket är en bild som fått spridning.

Samtidigt är det mycket som tyder på att den ryska ekonomin inte är så välfungerande som Ryssland gör gällande. Rysslands satsningar på sin krigsindustri har lett till arbetskraftsbrist och en hög inflation. Flera indikationer tyder även på att marknadens förtroende för den ryska ekonomin är lågt – bland annat att den ryska inlåningen hos utländska banker ökat kraftigt sedan invasionen och att statsobligationsräntor stiger snabbt.

– Ryssland sprider en bild om en motståndskraftig ekonomi som växer samtidigt som flera siffror visar på att ekonomin inte går fullt så bra som det verkar. Rysslands ekonomiska propaganda behöver motverkas. Därför får Konjunkturinstitutet nu i uppdrag att ge sin bild av den ryska ekonomin, säger finansminister Elisabeth Svantesson.

Regeringen ger Konjunkturinstitutet i uppdrag att analysera den ekonomiska utvecklingen i Ryssland. Konjunkturinstitutet ska bland annat:

* analysera hur den ekonomiska tillväxten i Ryssland har påverkats och bedöms komma att påverkas med anledning av aggressionen mot Ukraina, på kort, medellång och lång sikt
* analysera nyckeltal för rysk ekonomi, såsom inflation, arbetsmarknad, utrikeshandel, penningpolitisk\- och offentligfinansiell ställning, inklusive reserver såsom fonder, ur ett konjunkturellt och strukturellt perspektiv
* belysa eventuella ekonomiska obalanser och sårbarheter som orsakats av kriget på övergripande nivå och inom viktiga sektorer.

Konjunkturinstitutet får inhämta kunskap och information från andra aktörer. Uppdraget ska redovisas senast den 1 oktober 2024\.
