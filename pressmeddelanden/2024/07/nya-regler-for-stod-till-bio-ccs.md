# Nya regler för stöd till bio-CCS

– Bio-CCS skapar negativa utsläpp som behövs för att nå våra klimatmål. Dagens beslut är avgörande för att det ska löna sig att investera i tekniken. Med det här systemet på plats tar Sverige ledartröjan i arbetet med att ta bort koldioxid från atmosfären. Beslutet utgör en milstolpe i Sveriges omställning mot nettonollutsläpp senast år 2045 och negativa utsläpp därefter, säger klimat- och miljöminister Romina Pourmokhtari.

Förordningen som nu beslutas innehåller bestämmelser om hur stödet ska fördelas. I enlighet med regeringens tidigare besked kommer stödet fördelas genom så kallade omvända auktioner. I förordningen fastställs vilka utgångspunkter och regler som ska gälla för dessa. Förordningen är utformad så att den är förenlig med EU:s regelverk för statligt stöd. EU-kommissionen gav sitt godkännande den 2 juli.

Förordningen klargör hur urvalet av vilka aktörer som beviljas stöd ska ske och fastställer att ansökningar ska rangordnas baserat på summan av varje aktörs bud och annat offentligt stöd i kronor per ton biogen koldioxid som sökanden har fått. Eftersom budet motsvarar den ersättning som aktören vill ha från staten för att avskilja, transportera och lagra en viss mängd koldioxid av biogent ursprung innebär det att den aktör som har säkerställt annan finansiering eller intäkter har möjlighet att lägga ett lägre bud.

Regeringen har sedan tidigare utsett Energimyndigheten till auktionsförrättare för de omvända auktionerna. Den första omvända auktionen kommer att öppna så snart myndigheten utarbetat de detaljerade regler som behövs för att auktionen ska kunna genomföras. Ambitionen är att en första tilldelning ska kunna göras innan årets slut. Många aktörer inom branschen har visat ett stort intresse för det system som nu kommer på plats.

Potentialen för bio-CCS i Sverige är stor. Men det är en teknik som kräver stora investeringar. Hittills har det saknats ekonomiska incitament för att fånga in biogen koldioxid. Regeringen har sedan tidigare satt av 36 miljarder kronor under åren 2026 till 2046 för det stöd som inom kort kan börja fördelas.
