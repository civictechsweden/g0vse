# Alla elever ska få rätt till bemannade skolbibliotek

– Tillgången till skolbibliotek ser i dag alldeles för olika ut. Medan vissa elever har tillgång till ett fullt utrustat skolbibliotek med många böcker och en utbildad bibliotekarie har andra bara några få böcker i ett litet rum. Nu ser vi till att alla elever får tillgång till bemannade skolbibliotek, säger skolminister Lotta Edholm.

– Vi vet att de bästa förutsättningarna för att utveckla grundläggande färdigheter som att läsa och skriva, enligt forskningen, ges i analoga miljöer med analoga verktyg. Det vill säga, med böcker, papper och pennor. Trots detta förekommer det att elever saknar tillgång till läroböcker, skönlitteratur och bemannade skolbibliotek, säger Mathias Bengtsson, utbildningspolitisk talesperson för Kristdemokraterna.

– Skolbiblioteken har också en mycket viktig roll i att höja elevernas kunskap om medie- och informationskunnighet för att stärka deras förmåga att söka, analysera och kritiskt värdera information. Läsning är också en viktig motvikt till mobilernas och de sociala mediernas allt mer framträdande roll i barns och ungdomars liv, säger kulturminister Parisa Liljestrand.

– Den tid som de flesta barn och unga ägnar åt läsning räcker inte för att de ska bli tillräckligt goda läsare. Att elever kan läsa och förstå vad de läser är grunden för lärandet i alla skolämnen och för att eleverna ska bli förberedda för vidare studier och yrkesliv, säger Patrick Reslow, skolpolitisk talesperson för Sverigedemokraterna.

Förslaget innebär att elever som huvudregel ska ha tillgång till skolbibliotek på den egna skolenheten. Skolbibliotek ska avse en samlad, gemensam och ordnad verksamhet och ha en särskild lokal. Dessutom föreslås att krav ska ställas på att skolbiblioteken ska vara bemannade. Skolbibliotekarier kan, tillsammans med lärarna, stärka elevers läsförmåga och läsintresse. Att skolbiblioteken är bemannade i högre utsträckning skapar också möjlighet för bibliotekarien att kunna arbeta aktivt och regelbundet med utbudet och miljön på skolbiblioteket.

Varje huvudman ska också ha en biblioteksplan som bland annat ska precisera hur ändamålet med skolbiblioteket ska uppnås och beskriva hur skolbiblioteket ska fungera och bidra till elevernas lärande. Det kan höja både verksamhetens kvalitet och stärka likvärdigheten. Förslagen ska gälla för elever i förskoleklassen, grundskolan och motsvarande skolformer samt gymnasieskolan och anpassade gymnasieskolan.

Kostnaden för förslagen beräknas till 216 miljoner kronor under 2025 och 433 miljoner kronor från 2026 och framåt. Lagändringarna föreslås träda i kraft den 1 juli 2025.

Beslutet bygger på en överenskommelse mellan Sverigedemokraterna, Moderaterna, Kristdemokraterna och Liberalerna.
