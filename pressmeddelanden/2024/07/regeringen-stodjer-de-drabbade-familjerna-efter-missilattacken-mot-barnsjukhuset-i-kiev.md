# Regeringen stödjer de drabbade familjerna efter missilattacken mot barnsjukhuset i Kiev

– Ännu en humanitär gräns har överskridits när ryska missiler riktats mot sjuka barn. Sverige står enade med Ukraina mot dessa fruktansvärda attacker, säger bistånds- och utrikeshandelsminister Johan Forssell.

Unicef bistår de kommande dagar och veckorna familjerna till de 627 barn som befann sig på sjukhuset vid attacken med direkt kontantstöd á motsvarande ca 2 800 kronor per person. Det är för att kunna bidra till denna insats som Sverige förbereder beslut om ytterligare stöd. Unicef kommer också att bistå i återuppbyggnaden av sjukhuset, men avvaktar sjukhusets och lokala myndigheters behovsbedömningar.

627 barn befann sig på barnsjukhuset Ohmatdyt i Kiev när det träffades den 8 juli. 70 procent av sjukhuset skadades i attacken, inklusive operationssalar och intensivvårds- och onkologiavdelningarna.

FN:s barnfond Unicef var bland de första på plats efter attacken. Med hjälp av medel från Unicefs humanitära fond, som Sverige är en stor givare till, kunde man omedelbart bistå med vatten, rekreationsmaterial (inklusive leksaker/spel/sportutrustning/målarredskap) för barn och 300 solcellslampor, samt 40 första hjälpen-kit, 500 vattenflaskor och 50 hygienkit. Som ett komplement till nationella volontärer på plats bistod Unicef även direkt med akut psykologiskt stöd via så kallade hotlines på telefon och online, något det var stor efterfrågan på.
