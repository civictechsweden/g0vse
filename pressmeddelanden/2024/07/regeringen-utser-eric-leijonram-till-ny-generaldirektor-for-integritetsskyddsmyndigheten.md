# Regeringen utser Eric Leijonram till ny generaldirektör för Integritetsskyddsmyndigheten

Eric Leijonram är för närvarande chefsjurist på Finansinspektionen. Han har en bakgrund från bland annat domstol, Regeringskansliet och Kriminalvården. Utöver detta har Eric Leijonram varit särskild utredare i flera utredningar, senast i Biometriutredningen som lämnade sitt betänkande ”Biometri – för en effektivare brottsbekämpning” till regeringen i juni 2023.

– Eric Leijonram har en gedigen kunskap och erfarenhet från både rättsväsendet och myndighet om bland annat personuppgiftsfrågor och tillsyn. Han har även arbetat med att göra brottsbekämpningen mer effektiv, samtidigt som den enskildes rätt till integritet värnas. Detta gör honom mycket väl lämpad att ta Integritetsskyddsmyndighetens viktiga arbete in i framtiden, säger justitieminister Gunnar Strömmer.
