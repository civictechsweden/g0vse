# Ökad användning av generativ AI inom offentlig sektor

– Användning av AI kan förbättra effektiviteten i offentlig förvaltning, öka medborgarnyttan och höja kvalitén i välfärden. AI kan bland annat användas för att minska fallolyckor, upptäcka sjukdomar i ett tidigare skede eller som stöd för att ta fram nya mediciner, vilket visar hur tekniken kan minska mänskligt lidande. Offentlig sektor får inte halka efter och därmed gå miste om produktivitets- och kvalitetsvinster. Därför är detta uppdrag viktigt, säger civilminister Erik Slottner.

Riktlinjerna ska ge vägledande stöd vid användning av generativ AI för anställda på statliga myndigheter, kommuner och regioner. Det ska handla om perspektiv som rör de juridiska, säkerhetsmässiga och etiska delarna av teknikanvändningen. Myndigheten Digg ska också erbjuda ett kompetenslyft som en del av uppdraget. Till exempel kan det handla om att Digg ger mindre kommuner, regioner och myndigheter stöd i hur de på ett ändamålsenligt och kostnadseffektivt sätt kan använda AI.

Potentialen med AI i den offentliga förvaltningen är stor. Tekniken kan till exempel sammanfatta stora mängder information i myndigheternas analysarbete. Den personliga anpassningen av myndigheternas tjänster kan också förbättras med generativ AI. En studie genomförd av Implement Consulting Group på uppdrag av Google uppskattar att generativ AI kan öka Sveriges årliga BNP med nio procent, eller motsvarande 500 miljarder, om tio år – givet att ett utbrett användande uppnås. Offentlig sektor är en av sektorerna som enligt studien väntas kunna dra störst nytta av generativ AI och där den ekonomiska möjligheten uppskattas till 125 miljarder.

Redovisning av uppdraget ska ske till Regeringskansliet (Finansdepartementet) senast den 20 januari 2025.
