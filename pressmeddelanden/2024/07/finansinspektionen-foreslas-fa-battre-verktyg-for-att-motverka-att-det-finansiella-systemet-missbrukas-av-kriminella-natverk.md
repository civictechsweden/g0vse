# Finansinspektionen föreslås få bättre verktyg för att motverka att det finansiella systemet missbrukas av kriminella nätverk

Kriminella nätverk använder finansiella företag för att tvätta brottsvinster och finansiera ytterligare kriminell verksamhet.

I dagsläget har Finansinspektionen vid lämplighetsprövningar – alltså prövningar av om företrädare för finansiella företag är lämpliga för den uppgift som de ska utföra – endast tillgång till uppgifter om vissa brott i belastningsregistret, främst ekonomisk brottslighet. Med de nya förslagen får Finansinspektionen tillgång till information om fler brott, inklusive narkotikabrott och våldsbrott. Förslagen är ett svar på den allvarliga brottsutvecklingen och ska göra det svårare för kriminella nätverk att utnyttja finansiell verksamhet.

En kategori som är särskilt utsatt för att missbrukas av kriminella nätverk är betaltjänstombud för utländska företag. Dessa kan utnyttjas för att inom ramen för alternativa betalningssystem (så kallad hawala\-verkamhet) överföra pengar mellan kriminella i olika länder. Med de nya förslagen får Finansinspektionen utökade möjligheter att pröva lämpligheten hos dessa ombud, med tillgång till uppgifter ur både misstanke\- och belastningsregistren.

– Kriminella ska inte kunna använda det finansiella systemet. Striktare kontroll av utländska betaltjänstombud förstärker våra samlade insatser mot penningtvätt och den organiserade brottligheten, säger finansmarknadsminister Niklas Wykman.
