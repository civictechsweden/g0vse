# Sverige fortsätter att stötta Ukrainas energiförsörjning och motståndskraft

Det rör sig om 13 dieseldrivna reservkraftverk som skulle bytas ut 2024 enligt Svenska kraftnäts underhållsplan. Istället för att kasseras eller sparas i ett reservdelslager kan reservkraftverken skänkas till Ukraina och komma till nytta där. Att regelbundet kontrollera överskottsmaterial vid underhåll och reinvesteringar är ett uthålligt sätt att stödja Ukraina på.

– Sverige kommer att fortsätta stödja Ukraina och det ukrainska folket så länge som det krävs. Ryska angrepp mot energiförsörjningen i Ukraina har varit mycket omfattande och den kommande vintern kommer att bli tuff. Att Svenska kraftnät nu överlåter 13 dieseldrivna reservkraftverk kommer att göra skillnad. Kraftverken kommer exempelvis kunna försörja ett sjukhus med el eller användas i själva elsystemet för att bättre kunna hantera störningar, säger energi- och näringsminister Ebba Busch.

– Dagens besked är ytterligare ett led i regeringens prioriteringar av stöd till Ukraina. Det är ett konkret exempel på hur svenskt stöd kommer bidra till den hårt ansatta energiinfrastrukturen och värma ukrainska hem i vinter, säger bistånds- och utrikeshandelsminister Johan Forssell.
