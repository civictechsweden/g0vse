# Regeringen beslutar om lagrådsremiss för gårdsförsäljning av alkoholdrycker

– Nu tar vi nästa steg för att införa gårdsförsäljning, något som vi hoppas ska bli givande för både besökare och producenter. Den modell för gårdsförsäljning som regeringen nu föreslår värnar samtidigt detaljhandelsmonopolet, inte minst genom att det kommer att vara en tydlig skillnad mellan den försäljning som sker på Systembolaget och den försäljning som sker direkt hos producenten, säger socialminister Jakob Forssmed.

Förslaget innehåller bland annat krav på tillstånd för gårdsförsäljning och att alkoholdryckerna är egentillverkade. Försäljningen får endast ske till konsumenter som deltar i ett kunskapshöjande besöksarrangemang som anordnats av tillverkaren.

I förslaget finns också begränsningar för hur mycket varje konsument får köpa vid ett och samma tillfälle: 0,7 liter spritdryck, tre liter vin, tre liter starköl och tre liter andra jästa alkoholdrycker.

De nya reglerna föreslås träda i kraft den 1 juni 2025 och de nya bestämmelserna om gårdsförsäljning föreslås gälla i sex år från ikraftträdandet. Reformen föreslås utvärderas efter några år och utvärderingen ska ligga till grund för beslut om regleringen bör förlängas eller göras permanent.

Förslaget kommer också att skickas för så kallad notifiering till EU\-kommissionen.
