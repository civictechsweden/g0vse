# Ny rapport om ukrainares situation i Sverige

I mars 2023 lämnade Regeringskansliet ett bidrag till IOM för att genomföra en undersökning av hur vuxna ukrainska medborgare, som är registrerade enligt massflyktsdirektivet, upplever sin situation i Sverige. Den syftade till att ge en bättre förståelse för de utmaningar ukrainare har inklusive eventuella hinder för att ta sig in på den svenska arbetsmarknaden och därmed kunna utgöra värdefullt underlag till regeringen. Enkäten innehöll frågor om individernas livssituation, bakgrund, framtidsplaner och om livet i Sverige.

[Förra årets rapport, på IOM:s webbplats](https://dtm.iom.int/reports/sweden-ukrainians-and-third-country-nationals-under-temporary-protection-needs-intentions)

Nu har regeringen mottagit en uppföljning av förra årets rapport som syftar till att ge en uppdaterad bild över ukrainska medborgares tillvaro i Sverige och ökad kunskap om deras framtidsplaner. Undersökningen är ett viktigt underlag för att hitta långsiktiga lösningar framåt för de ukrainare som flytt till Sverige.

Resultaten visar en positiv utveckling på nästan samtliga jämförbara parametrar. Bland annat uppger 66 procent av de som är arbetsföra att de deltar på arbetsmarknaden, vilket är en ökning från 56 procent förra året. 47 procent uppger att de kan tala svenska vilket är en ökning från 26 procent förra året. Av dessa uppger över hälften att de talar bra eller mycket bra svenska.

– Rapportens resultat är överlag positiva och visar att många från Ukraina har lyckats integrera sig bra i det svenska samhället. Det ger också en indikation på att regeringens riktade insatser har gett resultat, säger migrationsminister Maria Malmer Stenergard.

Undersökningen visar också att många ukrainare är nöjda med sin vistelse i Sverige och tacksamma för det stöd de fått, men nämner folkbokföringen som ett hinder. I och med att massflyktsdirektivet har förlängts ytterligare ett år kommer nu många ukrainare kunna folkbokföra sig.

– Det är också glädjande att regeringen har kunnat överlämna en proposition till riksdagen med förslag om att ukrainare som har beviljats uppehållstillstånd med tillfälligt skydd ska kunna folkbokföras ännu tidigare än vad nuvarande reglering medger. Regeringen kommer att fortsätta stötta Ukraina och ukrainare i Sverige, med förbättrade levnadsvillkor och stärkta möjligheter att etablera sig på den svenska arbetsmarknaden, säger migrationsminister Maria Malmer Stenergard.

[Rapporten i sin helhet, på IOM:s webbplats](https://dtm.iom.int/reports/sweden-temporary-protection-holders-sweden-intentions-needs-and-challenges-april-may-2024)
[Ladda ner en sammanfattning av rapporten på svenska](/contentassets/50c474d556394c029c8f97ab540d23e7/personer-med-tillfalligt-skydd-i-sverige-svensk-sammanfattning.pdf)
