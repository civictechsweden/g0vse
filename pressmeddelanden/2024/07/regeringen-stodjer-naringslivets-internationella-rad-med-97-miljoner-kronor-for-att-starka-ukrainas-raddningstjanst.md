# Regeringen stödjer Näringslivets Internationella Råd med 9,7 miljoner kronor för att stärka Ukrainas räddningstjänst

– Ett effektivt och välorganiserat 112\-system är en förutsättning för att rädda liv i Ukraina, särskilt då ryska attacker mot civila och civil infrastruktur i landet gjort att behovet ökat markant. Genom stödet stärker vi den ukrainska räddningstjänstens kapacitet på både kort och lång sikt. Beslutet är en viktig del av det långsiktiga stödet till Ukraina och utgör en investering i Ukrainas framtid, säger bistånds\- och utrikeshandelsminister Johan Forssell.

Rysslands fullskaliga invasion av Ukraina har inneburit en ökad belastning på Ukrainas räddningstjänst. Ukrainas räddningstjänst spelar en avgörande roll för att rädda liv och behöver stärkas för att hantera det stora behovet. Inom ramen för projektet ska NIR stödja utvecklingen och hanteringen av Ukrainas 112\-system samt stärka samordningen mellan aktörer inom räddningstjänsten. På så vis kan räddningstjänstens ledtider från larm till räddningsinsats förkortas och fler liv räddas.

Genom att stärka den organisatoriska kapaciteten i Ukraina att hantera och driva ett 112\-system i linje med EU\-standarder bidrar projektet även till Ukrainas EU\-anslutning.
