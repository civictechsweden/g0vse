# Regeringen tar ytterligare steg för att minska företagens regelbörda

– I Sverige ska det vara enkelt att driva och utveckla företag. Regeringen tar nu ännu ett steg i den riktningen. Myndigheter som är särskilt viktiga för företagen ska se över de regelverk som påverkar företagens regelbörda vilket kommer att öka möjligheterna för företag och entreprenörer att fokusera på sina kärnverksamheter, säger energi- och näringsminister Ebba Busch.

– Sverige är ett stolt företagarland och det är företagen som byggt vår ekonomi stark. Regeringen genomför just nu en reformintensiv för att underlätta för företagande i Sverige där en central del är regelförenklingar. Uppdraget till våra myndigheter att ta fram nya regelförenklingar under sina områden är en viktig del i det arbetet, säger finansminister Elisabeth Svantesson.

– Företagen är motorn i Sveriges ekonomi. Genom att minska den administrativa bördan och förenkla regelverken kan vi ge våra företagare den frihet och de resurser de behöver för att fortsätta växa och blomstra. Detta är ett viktigt steg mot att göra Sverige till ett ännu mer attraktivt land för innovation och entreprenörskap, säger arbetsmarknads- och integrationsminister Johan Pehrson.

– Arbetet med att säkerställa att det offentliga underlättar och understödjer det näringsliv som skapar Sveriges välstånd och vår gemensamma välfärd fortsätter. Som företagare ska man både känna och märka att våra myndigheter arbetar näringslivsfrämjande istället för hämmande. Genom dessa uppdrag sätter vi press på viktiga myndigheter att arbeta mer aktivt med regelförenkling för ett bättre näringslivsklimat i Sverige, säger näringsutskottets ordförande Tobias Andersson.

I uppdraget ingår att myndigheterna ska kartlägga och analysera möjligheter till regelförenklingar inom myndigheternas verksamhetsområden. Arbetet ska utgå från företagens perspektiv, förutsättningar och behov. Kartläggningen ska identifiera de regelverk som är mest betungande för företag och där behovet av förenklingsåtgärder är störst.

Med utgångspunkt i kartläggning och analys ska myndigheterna se över och förenkla egna föreskrifter och allmänna råd. Om verkningsfulla förenklingsåtgärder kräver ändringar av lagar och förordningar ska myndigheterna lämna förslag på sådana ändringar.

Uppdraget ingår i de förenklingsåtgärder som regeringen aviserade i budgetpropositionen för 2024.

### Följande myndigheter omfattas av uppdraget att förenkla regelverk:

* Arbetsmiljöverket
* Folkhälsomyndigheten
* Havs- och vattenmyndigheten
* Kemikalieinspektionen
* Livsmedelsverket
* Naturvårdsverket
* Skatteverket
* Statens jordbruksverk
* Statistiska centralbyrån (SCB)
* Styrelsen för ackreditering och teknisk kontroll (SWEDAC)
* Sveriges geologiska undersökning (SGU)

Tillväxtverket får i uppdrag att stödja arbetet.
