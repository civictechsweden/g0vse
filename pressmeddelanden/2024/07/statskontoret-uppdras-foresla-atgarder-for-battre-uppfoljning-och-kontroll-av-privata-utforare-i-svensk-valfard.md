# Statskontoret uppdras föreslå åtgärder för bättre uppföljning och kontroll av privata utförare i svensk välfärd

Betydande delar av den kommunala välfärdsproduktionen utförs av privata utförare efter upphandling eller tillämpning av valfrihetssystem. Privata utförare i välfärden är viktiga och innebär större valfrihet för medborgarna men medför samtidigt en risk för att oseriösa och kriminella aktörer etablerar sig i välfärden.

− Välfärdsbrottslighet och korruption är växande problem. För att motverka denna utveckling krävs att såväl staten som kommunsektorn intensifierar sitt arbete med att säkerställa att skattemedel inte går till kriminella eller oseriösa aktörer. Regeringen har tidigare gett flera uppdrag till statliga myndigheter att stärka sitt arbete mot välfärdsbrottslighet. Det är nu viktigt att se till att även kommuner och regioner ges förutsättningar att arbeta systematiskt med kontroll och uppföljning, säger civilminister Erik Slottner.

I uppdraget ska Statskontoret bland annat föreslå ändringar i kommunallagen i syfte att skärpa och förbättra kommuners och regioners kontroll och uppföljning av privata utförare för att säkerställa att skattemedel inte går till kriminella eller oseriösa aktörer.

Uppdraget ska redovisas senast den 4 april 2025 och är en del av regeringens handlingsplan mot korruption.
