# Sverige ingår i drönarsamarbete för Ukraina

Försvarsminister Pål Jonson undertecknade den 10 juli överenskommelsen för Sveriges del, i samband med Natotoppmötet i Washington.

– Drönare har blivit en viktig del i det moderna kriget och är av stor betydelse för att Ukraina ska kunna stoppa ryska attacker främst på marken, och för att inhämta information på slagfältet. I koalitionen för drönare kommer vi tillsammans med andra länder stötta Ukraina med bland annat inköp och upphandling samt utbildning av drönarpiloter. Genom Sveriges deltagande tillförs också viktiga erfarenheter och kunskaper till det svenska försvarets uppbyggnad av förmåga på detta område, säger Pål Jonson.

Förutom Sverige ingår Australien, Danmark, Estland, Kanada, Lettland, Litauen, Nederländerna, Polen, Storbritannien och Tyskland i koalitionen. Den leds gemensamt av Lettland och Storbritannien.

Sverige har tidigare skänkt 10 miljoner euro till Ukraina för inköp av drönare.
