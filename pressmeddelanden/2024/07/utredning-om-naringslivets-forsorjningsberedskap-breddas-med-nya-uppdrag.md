# Utredning om näringslivets försörjningsberedskap breddas med nya uppdrag

– Näringslivet har stor betydelse för Sveriges totalförsvar och för vår försörjningsberedskap. Många av de viktigaste samhällsfunktionerna, till exempel produktion och transport av nödvändiga varor och tjänster, drivs i stor utsträckning av privata aktörer. Med det här uppdraget vill vi stärka näringslivets involvering i planeringsarbetet tillsammans med myndigheterna, säger energi- och näringsminister Ebba Busch.

Regeringen beslutade den 7 juni 2022 om ett kommittédirektiv om ökad försörjningsberedskap för varor och tjänster från industrin (dir. 2022:72). Enligt direktiven ska en särskild utredare kartlägga vilka varor och tjänster som har väsentlig betydelse för upprätthållandet av samhällsviktig verksamhet eller där allvarliga konsekvenser i övrigt riskerar att uppstå om varan eller tjänsten inte tillgängliggörs i Sverige.

Utredningen får nu även i uppdrag att bland annat undersöka om det finns behov av att utveckla formerna för samverkan och avtal mellan myndigheter och företag i syfte att stärka samhällets försörjningsberedskap. Utredningen ska också föreslå hur en modern och effektiv byggnads- och reparationsberedskap bör fungera, organiseras och finansieras i syfte att öka Sveriges beredskap och förmåga att skyndsamt bygga och reparera civil infrastruktur.

Utredningstiden förlängs därför och uppdraget ska i stället redovisas senast den 31 maj 2025.
