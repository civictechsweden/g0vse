# Förlängt uppdrag att sprida information om risker vid berusning med lustgas

Användningen av lustgas i berusningssyfte har ökat bland barn och unga de senaste åren. Bland annat har Giftinformationscentralen har tagit emot allt fler samtal som rör berusning med lustgas. Inom hälso\- och sjukvården används lustgas som narkosmedel och smärtstillande medel, men det är den icke\-medicinska användningen av lustgas i berusningssyfte som har ökat och lett till skador.

– Att berusa sig med lustgas kan leda till allvarliga och i värsta fall kroniska skador. Det är av stor vikt att riskerna med lustgas blir kända och uppmärksammade och därför förlänger vi det pågående informationsuppdraget, säger socialminister Jakob Forssmed.

Regeringen gav den 9 mars 2023 Läkemedelsverket, Folkhälsomyndigheten och länsstyrelserna ett uppdrag att sprida information om riskerna med användning av lustgas i berusningssyfte. Inom uppdraget har myndigheterna bland annat utfört en kunskapshöjande insats riktad till hälso\- och sjukvården samt yrkesgrupper som möter ungdomar och unga vuxna i sin dagliga verksamhet. Kampanjen fick stort genomslag och regeringen har nu beslutat att uppdraget ska fortsätta.

Det nya uppdraget ska pågå till den 1 januari 2026\. Läkemedelsverket, Folkhälsomyndigheten och Länsstyrelsen i Örebro län ska senast den 31 mars 2026 lämna en gemensam slutredovisning av uppdraget till Socialdepartementet.
