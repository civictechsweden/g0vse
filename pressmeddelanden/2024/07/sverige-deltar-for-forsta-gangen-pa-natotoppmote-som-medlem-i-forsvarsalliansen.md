# Sverige deltar för första gången på Natotoppmöte som medlem i försvarsalliansen

– Sverige deltar nu fullt ut i Nato. Som medlem är Sverige säkrare. I kraft av vår geografi och militära spetsförmågor bidrar vi till att göra Nato starkare, utvecklingen i vårt närområde mer förutsägbar och våra grannländer tryggare, säger statsminister Ulf Kristersson.

Vid toppmötet kommer ledarna diskutera den fortsatta utvecklingen av Natos avskräckning och försvar. Sedan Rysslands olagliga annektering av Krim 2014 har Natos medlemsländer genomfört den största upprustning i modern tid för att stärka alliansens kollektiva förmåga till försvar på land, till sjöss och i luften.

Toppmötet kommer även handla om partnerskapssamarbeten och alliansens långsiktiga stöd till Ukraina.

– Sverige står fullt ut bakom alliansens uttalanden om att Ukrainas framtid är i Nato. Vi är tydliga med att stöd till Ukraina är vår tids ödesfråga och att vårt stöd består så länge som det behövs, säger statsminister Ulf Kristersson.

I samband med toppmötet uppmärksammas även Natos 75-årsjubileum.
