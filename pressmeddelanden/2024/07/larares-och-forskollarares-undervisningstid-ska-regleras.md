# Lärares och förskollärares undervisningstid ska regleras

– Lärare och förskollärare är den enskilt viktigaste faktorn för kvaliteten i utbildningen och är avgörande för barns och elevers lärande och utveckling. Därför är det viktigt att lärare och förskollärare får bättre förutsättningar att kunna fokusera på sin huvuduppgift, det vill säga undervisningen, säger skolminister Lotta Edholm.

Tiden för undervisning har inte varit reglerad sedan 1995\. Att öka lärarnas undervisningstid har sedan dess många gånger blivit ett sätt att spara in på skolan. Det innebär att lärare ibland har så många undervisningstimmar att de inte har tillräckligt med tid att planera och följa upp sin undervisning. Detta stöds av rapporter från Skolverket, som visar att det som flest lärare anser att de har för lite tid till är att planera och reflektera över sin undervisning. Dessutom upplever många lärare en hög stressnivå i arbetet. Brister i arbetsmiljön leder till att lärare lämnar skolan.

Regeringen ger därför ett tilläggsdirektiv till Utredningen om en minskad administrativ börda för förskollärare och lärare. Utöver sitt ursprungliga direktiv får utredaren nu i uppdrag att se över hur lärarnas undervisningstid och tid till för\- och efterarbete kan regleras. Utredningstiden förlängs och uppdraget ska redovisas senast den 3 mars 2025\.

– Vi behöver komma tillbaka till en stark kunskapsskola. Genom att reglera tiden för undervisning, planering och uppföljning ser vi att undervisningens kvalitet kan stärkas, säger Patrick Reslow, utbildningspolitisk talesperson för Sverigedemokraterna.

– Under de senaste sju åren har antalet lärare med en legitimation som väljer att lämna yrket ökat. Vi behöver säkerställa en god arbetsmiljö för lärare och förskollärare med minskad stress och förbättrade möjligheter att fokusera på undervisningen, säger Josefin Malmqvist, utbildningspolitisk talesperson för Moderaterna.

– Det behövs fler satsningar för att höja läraryrkets status. Den här förändringen förväntas leda till att läraryrket blir mer attraktivt, så att fler väljer att utbilda sig till lärare eller förskollärare och att fler stannar i yrket, säger Mathias Bengtsson, utbildningspolitisk talesperson för Kristdemokraterna.

Förslaget bygger på en överenskommelse mellan regeringen och Sverigedemokraterna.
