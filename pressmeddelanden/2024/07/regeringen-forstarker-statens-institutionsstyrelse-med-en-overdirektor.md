# Regeringen förstärker Statens institutionsstyrelse med en överdirektör

– SiS står fortsatt inför stora utmaningar samtidigt som allt fler barn och unga dras in i kriminalitet. Regeringen ser mycket allvarligt på denna utveckling och har redan vidtagit kraftfulla åtgärder för att reformera den statliga barn- och ungdomsvården i grunden, men det är inte tillräckligt. Genom att tillsätta en överdirektör ger vi SiS bättre förutsättningar att utveckla verksamheten så att den svarar mot samhällets behov. Situationen för barn och unga som är i samhällets vård ska alltid leda till det bättre, aldrig till det sämre, säger socialtjänstminister Camilla Waltersson Grönvall.

Regeringen har påbörjat ett omfattande förändringsarbete för en framtida statlig barn- och ungdomsvård. Ambitionen är reformera verksamheten i grunden för att kunna ge den vård, trygghet, säkerhet, omvårdnad och utbildning som krävs. Regeringen har redan vidtagit flera åtgärder för att förbättra SiS verksamhet på flera sätt. Bland annat har anslaget till myndigheten förstärkts och i februari 2024 tillsattes en utredning med uppdrag att se över den statliga barn- och ungdomsvårdens organisation och uppdrag.

I väntan på utredningens förslag fortsätter dock utmaningarna för SiS i ökad takt, parallellt som kriminaliteten fortsätter att krypa längre ner i åldrarna. Mot denna bakgrund och med komplexiteten i myndighetens uppdrag i åtanke, ser regeringen därför ett behov av att förstärka styrningen av SiS med en överdirektör, vars uppdrag blir att ge stöd till myndighetschefen i arbetet med verksamheten. Ambitionen är att förstärka myndighetsledningens samlade kompetens och förmåga, för att på så sätt utveckla myndigheten och den framtida inriktningen av verksamheten.
