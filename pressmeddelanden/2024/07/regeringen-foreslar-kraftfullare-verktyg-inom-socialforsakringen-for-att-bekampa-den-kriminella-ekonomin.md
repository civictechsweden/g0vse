# Regeringen föreslår kraftfullare verktyg inom socialförsäkringen för att bekämpa den kriminella ekonomin

Försäkringskassan och Pensionsmyndigheten fattar varje år ett stort antal beslut om återkrav med anledning av att ersättning felaktigt har betalats ut. Vissa av dessa fordringar är dock svåra att driva in eftersom tillgångar undanröjs innan besluten vinner laga kraft. Detta problem är särskilt vanligt i ärenden med koppling till organiserad brottslighet.

Betalningssäkring är en tvångsåtgärd som verkställs av Kronofogdemyndigheten. Genom betalningssäkring ges möjlighet att låsa tillgångar för betalningsskyldiga som kan, men inte vill, betala tillbaka ersättning från socialförsäkringen som de inte har rätt till. Syftet är att förhindra att tillgångar göms undan och förbättra förutsättningarna för Försäkringskassan och Pensionsmyndigheten att få tillbaka felaktiga utbetalningar av skattemedel.

\- Brott mot välfärden är en lukrativ inkomstkälla för den organiserade brottsligheten. Det handlar om att kriminella aktörer på felaktiga grunder systematiskt tillskansar sig bidrag och ersättningar som de inte har rätt till, men även att de själva driver välfärdsverksamhet för att komma åt offentliga medel. Detta måste få ett slut. Med förslaget ger vi Försäkringskassan och Pensionsmyndigheten fler verktyg för att bekämpa och sätta stopp för kriminella som olagligt berikar sig på skattemedel, säger äldre\- och socialförsäkringsminister Anna Tenje.

Lagförslagen innebär att Försäkringskassan och Pensionsmyndigheten ges samma verktyg som Skatteverket redan har sedan många år tillbaka. Enligt förslagen ska det vara möjligt att ansöka om betalningssäkring om det finns en påtaglig risk för att den som är betalningsskyldig drar sig undan skyldigheten och det rör sig om ett betydande belopp. Det kan till exempel finnas anledning att ansöka om betalningssäkring för fordringar som avser personer med en historik av bidragsbrottslighet eller med en koppling till kriminella nätverk. Betalningssäkring kommer inte att aktualiseras för vanliga medborgare som felaktigt fått lite för mycket bostadsbidrag eller föräldrapenning.

Regeringen prioriterar arbetet med att förhindra brottsligt utnyttjande av offentliga medel. Genom att slå mot möjligheterna att berika sig ekonomiskt på välfärdskriminalitet kan samhället motverka att brottsvinster används till att finansiera kriminella verksamheter.

Lagändringarna föreslås träda i kraft den 1 mars 2025\.
