# Forum för levande historia ges i uppdrag att genomföra insatser före och under 250-årsjubileet av judiskt liv i Sverige

Uppdraget avser att ta fram material och sprida kunskap om jubileumsåret, bland annat via myndighetens webbplats, samt att förvalta och tillhandahålla den grafiska profil som Forum för levande historia tagit fram till jubileumsåret.

– Den judiska minoriteten har lång historisk närvaro i Sverige. Samtidigt finns det behov av att stärka kunskapen både bland allmänheten och hos offentliga organisationer om den judiska minoriteten och dess historia. År 2025 är det 250 år sedan Sveriges första judiska församling bildades. Regeringen ser året som ett särskilt tillfälle att uppmärksamma den judiska minoriteten och det judiska kulturarvet i hela landet, säger kulturminister Parisa Liljestrand.

Myndigheten tillförs 500 000 kronor för uppdraget för 2024.
