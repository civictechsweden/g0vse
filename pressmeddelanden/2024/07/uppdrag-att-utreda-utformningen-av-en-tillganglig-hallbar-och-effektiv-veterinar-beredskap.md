# Uppdrag att utreda utformningen av en tillgänglig, hållbar och effektiv veterinär beredskap

– De förändrade förutsättningarna för djursjukvården och tillgången till veterinär beredskap gör att det finns skäl att överväga hur de privata aktörerna kan ta ett större ansvar för beredskap för djursjukvård under jourtid. Utgångspunkten är att det fortsatt ska finnas tillgång till veterinärer dygnet runt, säger landsbygdsminister Peter Kullgren.

Staten har sedan länge tagit på sig ett ansvar för djurens hälso\- och sjukvård. Under de senaste årtiondena har det skett en utveckling som innebär stora förändringar och utmaningar. Det gäller inte minst bristen på djurhälsopersonal och statens åtagande att säkerställa en väl fungerande organisation vid utbrott av smittsamma djursjukdomar och vid vård av djur i hela landet, dygnet runt. En utredare får nu därför i uppdrag att utreda utformningen av en tillgänglig, hållbar och effektiv veterinär beredskap.

Till utredare har Jenny Wennhall, rådman vid Förvaltningsrätten i Malmö, utsetts. Uppdraget ska redovisas senast 31 augusti 2025\.
