# Vetenskapsrådet ska lämna förslag på hur e-infrastruktur för forskning kan utvecklas

Att Sverige har en högklassig e-infrastruktur för forskning är nödvändigt för att ta fram kunskap som kan bidra till att hantera många av samhällets utmaningar såsom klimat, energi, transporter och hälsa. E-infrastrukturen har även stor betydelse för näringslivets produktivitet och konkurrenskraft, exempelvis för analyser av stora datamängder som kan bidra till innovation och nyttiggörande av forskningsresultat. Den snabba utvecklingen av artificiell intelligens driver också på utvecklingen.

- Ansvaret för den svenska e-infrastrukturen för forskning är uppdelat på många olika aktörer, vilket leder till bristande samordning. Den tekniska utvecklingen går framåt mycket snabbt och uppdraget till Vetenskapsrådet är viktigt för att skapa bästa möjliga förutsättningar för svensk forskning och innovation, säger utbildningsminister Mats Persson.

I uppdraget ingår bland annat att lämna förslag på hur Vetenskapsrådet genom samordning kan stärka och främja nyttan av den svenska e-infrastrukturen för forskning, hur organisatorisk förändring kan stärka och främja nyttan av den svenska e-infrastrukturen för forskning samt hur Vetenskapsrådet kan bidra till ett ökat nyttjande av forskningsdata som följer de så kallade FAIR-principerna, det vill säga att forskningsdata ska vara sökbara, tillgängliga, kompatibla och återanvändningsbara.

Vetenskapsrådet ska även inhämta synpunkter från universitet och högskolor, forskningsfinansiärer, myndigheter och andra intressenter. När uppdraget rapporteras kommer regeringen ta ställning till förslagen om hur den svenska e-infrastrukturen för forskning kan stärkas.

Uppdraget ska redovisas senast den 15 juni 2025.
