# Socialtjänstministern bjuder in till möte om platsbristen på SiS

Regeringen genomför en rad åtgärder för att stärka den statliga institutionsvården. Bland annat aviserade man i vårändringsbudgeten för 2024 att anslaget till SiS höjs med drygt 300 miljoner. Drygt 270 miljoner av det totala anslaget avsätts för att lösa platsbristen på SiS-hemmen, som uppstått till följd av de senaste årens kraftiga ökning av antalet LSU-dömda.

Syftet med mötet är att diskutera och se över ytterligare åtgärder för att lösa platsbristen på landets SiS-hem.

– Regeringen ser mycket allvarligt på platsbristen inom SiS. Det är helt oacceptabelt att barn och unga som har behov av stöd och vård tvingas vänta på att få den samhällsvård de har rätt till. Hittills har regeringen vidtagit en rad åtgärder för att stötta SiS i detta arbete, men det är inte nog och därför är jag glad att vi nu kan bjuda in till samtal för att diskutera detta närmare, säger socialtjänstminister Camilla Waltersson Grönvall.
