# Herman Sundqvist får förlängd anställning som generaldirektör för Skogsstyrelsen

Herman Sundqvists anställning löper ut i februari 2025\. Då har han tjänstgjort i sex plus tre år, vilket är praxis för en myndighetschef. Herman Sundqvist får genom beslutet sin anställning förlängd med ett år utöver detta.

Regeringen bedömer det som viktigt med stabilitet i ledningen av myndigheten under den kommande perioden, bland annat på grund av det omtag som görs i skogspolitiken, inte minst genom den skogspolitiska utredningen men även den senaste tidens policyutveckling inom EU. Pågående rättsutveckling inom sektorn har en mycket stor påverkan på myndighetens förutsättningar att genomföra sitt uppdrag.

– Det behövs i detta läge kontinuitet och erfarenhet hos generaldirektören och därför förlängs Herman Sundqvists anställning, säger landsbygdsminister Peter Kullgren.

– Skogsstyrelsen hanterar många viktiga frågor för samhället. Jag är väldigt glad att få fortsätta som generaldirektör, och ser det som stimulerande att i nuvarande rättsliga och skogspolitiska utvecklingsfas bidra med kontinuitet och erfarenhet, säger Herman Sundqvist.
