# Förslag om indragna socialförsäkringsförmåner när någon håller sig undan häktning, fängelse eller sluten ungdomsvård

Enligt dagens regelverk ska en person som häktas eller på annat sätt frihetsberövas få sina socialförsäkringsförmåner indragna eller minskade, eftersom dennes levnadsomkostnader redan täcks av det allmänna. Detta enligt principen att man inte ska kunna dubbelkompenseras.

I den rådande lagstiftningen finns dock en lucka som innebär att personer som har häktats i sin utevaro, eller som dömts till fängelse eller sluten ungdomsvård och håller sig undan, ändå kan behålla sina socialförsäkringsförmåner. Förslagen innebär att tillgången till ersättning från socialförsäkringen blir likvärdig och oberoende av om den häktade eller dömde håller sig undan eller är frihetsberövad. Detta stärker såväl socialförsäkringssystemets som straffrättssystemets trovärdighet och legitimitet.

– Samhället skickar fel signal om den som håller sig undan rättsligt ansvar behandlas mer förmånligt i socialförsäkringen än den som har frihetsberövats. Det är en orimlighet som måste åtgärdas. Dessutom kan socialförsäkringarna med detta system underlätta eller till och med möjliggöra ekonomiskt för den som är misstänkt eller dömd för ett allvarligt brott att hålla sig undan utredning, lagföring och straff. Det går på tvärs med regeringens mål om att fler brott ska utredas och leda till lagföring, säger äldre\- och socialförsäkringsminister Anna Tenje.

Ändringarna föreslås träda i kraft den 1 juli 2025\.
