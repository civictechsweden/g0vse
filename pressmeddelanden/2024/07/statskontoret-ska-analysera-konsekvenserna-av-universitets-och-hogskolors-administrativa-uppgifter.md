# Statskontoret ska analysera konsekvenserna av universitets och högskolors administrativa uppgifter

Kärnverksamheten vid universitet och högskolor är utbildning och forskning. Verksamheten skiljer sig från andra statliga förvaltnings­myndigheter, inte minst mot bakgrund av principerna om forskningens frihet och akademisk frihet. Lärosätena har en högre grad av självständighet än andra förvaltningsmyndigheter, både när det gäller hur verksamheten kan utformas och hur ekonomiska resurser kan användas.

Statskontoret ska analysera konsekvenserna av de administrativa uppgifter som statliga universitet och högskolor är skyldiga att utföra till följd av generella regelverk och regeringsbeslut som gäller statliga förvaltningsmyndigheter. Myndigheten ska utifrån analysen vid behov föreslå åtgärder som regeringen kan vidta för att minska de statliga universitetens och högskolornas administrativa börda.

\- Forskare och lärare i högskolan ska fokusera på att bedriva forskning i världsklass och bygga framstående forskningsmiljöer. De ska inte lägga alltför mycket tid på betungande återrapportering, säger utbildningsminister Mats Persson.

I uppdraget ingår att universitet och högskolor ska ges möjlighet att inkomma med information om vilka administrativa uppgifter som är särskilt betungande och ge förslag på effektiviseringsåtgärder. Vid behov ska Statskontoret också inhämta synpunkter från Universitetskanslersämbetet och andra berörda myndigheter och aktörer.

Uppdraget är en del i ett större arbete för att minska universitets och högskolors administrativa börda. Uppdraget ska redovisas i september 2025\.
