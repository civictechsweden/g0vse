# Ny handlingsplan mot korruption och otillåten påverkan

Den offentliga tjänsteutövningen utmanas av korruption och otillåten påverkan, där nya hot växer fram kopplade till den organiserade brottsligheten. Korruption, infiltration och otillåten påverkan används av olika aktörer som vill skaffa sig fördelar, till exempel genom att få tag på information eller påverka myndighetsbeslut.

Den nya handlingsplanen tar ett helhetsgrepp, med åtgärder som riktar sig mot såväl statlig förvaltning som mot kommuner och regioner. Den riktar sig också mot flera olika områden för att möta bredden i de utmaningar som finns.

– För att motverka korruption och otillåten påverkan i offentlig sektor tar vi nu ett helhetsgrepp i handlingsplanen. Åtgärderna handlar bland annat om att kväva gängkriminellas inflytande i kommuner, regioner och myndigheter, säger civilminister Erik Slottner.

Experter från myndigheter, intresseorganisationer, civilsamhället och forskarvärlden har bidragit till arbetet genom de rundabordssamtal som både civilministern och justitieministern bjudit in till under framtagandet av handlingsplanen.

– Vi ser i dag hur kriminella nätverk infiltrerar och utövar påtryckningar mot statliga och kommunala verksamheter. Det äventyrar integriteten i och medborgarnas tillit till det offentliga beslutsfattandet. Denna utveckling måste brytas. Med den här handlingsplanen växlar vi upp arbetet med att stärka den offentliga förvaltningens förmåga att stå upp mot korruption, infiltration och otillåten påverkan. Därigenom intensifieras även kampen mot den organiserade brottsligheten, säger justitieminister Gunnar Strömmer.
