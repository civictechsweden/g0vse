# Uppdrag till MSB och länsstyrelserna att planera åtgärder som stärker skyddet av civilbefolkningen

Att skydda civilbefolkningen vid höjd beredskap och ytterst krig är en central uppgift för det civila försvaret. I händelse av ett väpnat angrepp kan åtgärder såsom användning av skyddsrum samt utrymning och tillhörande inkvartering vara nödvändiga för civilbefolkningens överlevnad. Ett ändamålsenligt skydd av civilbefolkningen bidrar även till människors motståndskraft och försvarsvilja.

Som ett led i detta arbete har regeringen i dag den 18 juli beslutat att ge Myndigheten för samhällsskydd och beredskap (MSB) och länsstyrelserna i uppdrag att göra en övergripande planering av åtgärder för att stärka skyddet av civilbefolkningen.

– Rysslands aggressiva krigföring i Ukraina visar en särskild hänsynslöshet genom att målmedvetet slå mot civil infrastruktur. Lärdomarna från Ukraina understryker behovet av ett välfungerande system för skydd av civilbefolkningen i Sverige. Detta uppdrag är en av flera åtgärder som regeringen genomför för att stärka detta skydd, säger minister för civilt försvar Carl-Oskar Bohlin.

Uppdraget pågår till och med 5 december 2025.
