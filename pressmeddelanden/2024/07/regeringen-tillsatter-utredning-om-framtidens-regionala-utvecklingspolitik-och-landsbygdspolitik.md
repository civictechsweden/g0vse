# Regeringen tillsätter utredning om framtidens regionala utvecklingspolitik och landsbygdspolitik

– Det är viktigt att villkoren för att bo, leva och verka i hela landet stärks. Här är alla regioners och landsbygders utveckling avgörande och för att främja det måste inte minst näringslivets konkurrenskraft stimuleras, säger landsbygdsminister Peter Kullgren.

Utredaren ska lämna förslag på hur den framtida regionala utvecklingspolitiken och landsbygdspolitiken ska inriktas och utformas. I uppdraget ingår bland annat att analysera om det finns behov av att förändra myndigheternas och regionernas ansvar och uppgifter. Utredaren ska även identifiera hinder och vid behov föreslå hur samordningen mellan myndigheter, regioner och kommuner kan utvecklas.

Särskild utredare kommer att vara Martin Olauzon. Han har en lång och bred erfarenhet av att leda, styra och utveckla offentlig verksamhet. Han har tidigare även varit utredare, huvudsekreterare och expert i ett flertal utredningar. Uppdraget ska redovisas senast den 1 juni 2026\.

 – Det är mycket positivt att regeringen vill utreda den regionala utvecklingspolitiken och landsbygdspolitiken samlat. Jag ser fram emot arbetet. En viktig del i utredningen blir att föra dialog med berörda aktörer från olika delar av landet, säger utredare Martin Olauzon.
