# Kulturministern tog emot public service-kommitténs betänkande

–Jag har nu tagit emot kommitténs betänkande och vill rikta ett stort tack till ordförande Göran Hägglund och kommitténs ledamöter för det arbete och engagemang de lagt ner för att ta fram förslag på ett viktigt och omfattande område. Nu ska förslagen remitteras och därefter ska propositionen tas fram och presenteras om ett drygt år, säger kulturminister Parisa Liljestrand.

Förslagen i betänkandet, som syftar till att skapa goda förutsättningar för public service-verksamheten och värna och upprätthålla public services oberoende, omfattar bland annat

* en lag om public service och teknikneutrala villkor för innehållet i public service,
* att granskningen av innehållet i public service ska kunna omfatta även innehållet i publiceringar på internet,
* vad som ingår i public service-uppdraget när uppdraget blir teknikneutralt,
* hur innehållsuppdraget ska utformas,
* samverkan med och hänsyn till kvalitativa nyhetsmedier,
* uppföljningen av public service-uppdraget,
* hur utbudet ska sändas och tillhandahållas, och
* nivån på medelstilldelningen till Sveriges Radio, Sveriges Television och Sveriges Utbildningsradio.

I betänkandet behandlas även andra frågor om public service-uppdraget under perioden 2026–2033. Det är frågor som rör samverkan för att stärka en livskraftig produktionsmarknad i hela landet, krav på tillgänglighet för personer med funktionsnedsättning, sponsring, sidoverksamheter, förhandsprövning av nya tjänster, ökat samarbete mellan public service-företagen och säkerhets- och beredskapsfrågor.
