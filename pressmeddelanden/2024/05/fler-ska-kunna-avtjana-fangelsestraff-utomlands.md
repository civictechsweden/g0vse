# Fler ska kunna avtjäna fängelsestraff utomlands

– En utlänning som begår brott i Sverige ska så långt det är möjligt avtjäna straffet i sitt hemland. Det handlar om att minska trycket på Kriminalvården och värna skattebetalarnas pengar. De här förslagen är en viktig del i det arbetet, säger justitieminister Gunnar Strömmer.

– För oss är det en självklar utgångspunkt att dömda icke\-medborgare så långt det är möjligt får avtjäna sitt fängelsestraff i sitt hemland. I dag är en femtedel av alla som sitter i svenska fängelser utländska medborgare. En sådan här lag kan dessutom bidra till att kriminella personer inte blir kvar i Sverige efter avtjänat straff, säger Richard Jomshof (SD), ordförande i justitieutskottet.

Regeringens omläggning av rättspolitiken innebär att fler personer kommer sitta i fängelse, och under längre tid. Förslagen innebär att dömda personer ska kunna avtjäna fängelsestraffen i sina hemländer i fler fall än tidigare. Därigenom kan också belastningen på svenska anstalter minska.

Förslagen innebär bland annat att

* en mer enhetlig och effektiv reglering införs för när Sverige kan begära och lämna bistånd med verkställighet av bland annat fängelsestraff i relation till länder utanför Norden och EU,
* frågor om överförande av verkställighet som huvudregel ska prövas på myndighetsnivå,
* möjligheterna att föra över fängelsestraff från Sverige utvidgas, och
* nya regler i syfte att påskynda processen vid överförande av fängelsestraff införs.

Lagändringarna, som nu remitteras, föreslås träda i kraft den 1 juli 2025\.
