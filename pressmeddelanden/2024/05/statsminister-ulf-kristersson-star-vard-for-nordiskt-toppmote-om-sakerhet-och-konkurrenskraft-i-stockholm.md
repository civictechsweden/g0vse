# Statsminister Ulf Kristersson står värd för nordiskt toppmöte om säkerhet och konkurrenskraft i Stockholm

Under mötets första dag träffas regeringscheferna från de fem nordiska länderna för att diskutera nordisk konkurrenskraft, tillsammans med nordiska näringslivsrepresentanter.

Senare under dagen ansluter Tysklands förbundskansler Olaf Scholz till mötet. Regeringscheferna kommer då bland annat att besöka företaget Ericsson där ledarna håller överläggningar om säkerhetspolitiska frågor som hybridhot, civil beredskap och nya teknologier. Vid en middag på kvällen fokuserar diskussionen på det fortsatta stödet till Ukraina.

Den 14 maj har Ulf Kristersson och Olaf Scholz bilaterala överläggningar. De två ledarna besöker även stiftelsen Norrsken Foundation som stöttar unga tillväxtbolag som med sina produkter väntas ha en positiv inverkan på den gröna och digitala omställningen.

Vid mötet undertecknas ett uppdaterat strategiskt innovationspartnerskap mellan Sverige och Tyskland.

Måndagen den 13 maj hålls en pressträff med de fem nordiska regeringscheferna och Tysklands förbundskansler. Dagen efter, den 14 maj, hålls en pressträff med Ulf Kristersson och Olaf Scholz.

Fotografer har också möjlighet att bevaka andra delar av programmet.

Ett detaljerat program skickas till ackrediterade journalister inför mötet.

### Information om medieackreditering

Media som önskar bevaka mötet behöver särskild ackreditering via Utrikesdepartementet. Sista dag att ansöka är onsdag 8 maj 2024.

[Länk till ackrediteringssida på regeringen.se](/ackrediteringar/2024/05/ansokan-om-medieackreditering/ "Länk till ackrediteringssida")
