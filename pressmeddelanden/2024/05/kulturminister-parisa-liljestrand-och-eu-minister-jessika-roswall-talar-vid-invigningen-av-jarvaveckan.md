# Kulturminister Parisa Liljestrand och EU-minister Jessika Roswall talar vid invigningen av Järvaveckan

– Även om vi lever i en demokrati, måste vi som medborgare också levandegöra demokratin. Var och en, och tillsammans. Det är vårt gemensamma ansvar – och skyldighet – att värna rätten att tänka, tycka och uttrycka oss fritt. Även om det ibland skaver. Järvaveckan fyller en otroligt viktig funktion som brygga mellan medborgare och politiker men också som mötesplats för opinionsbildare, demokratiaktörer, myndigheter, näringsliv, civilsamhälle och kulturlivet. Järvaveckan är en mötesplats där demokratin kan levandegöras, säger kulturminister Parisa Liljestrand.

– EU bygger i grunden på fred och frihet. Med EU får vi en plattform för samarbete med likasinnade länder som tror på demokrati, men också friheter, rättigheter och möjligheter för enskilda människor. Tillsammans i EU är vi människor från 27 länder som arbetar för att förbättra samhället. Det är inte olikt vad Järvaveckan handlar om \- ett samhälle där alla kan vara med och påverka samhällsutvecklingen. Genom att se till så att så många som möjligt röstar i EU\-valet kan vi se till så att fler röster hörs i EU\-samarbetet, säger EU\-minister Jessika Roswall.

**Bakgrund**
Järvaveckan 2024 arrangeras mellan den 29 maj och 1 juni på Spånga idrottsplats och är öppet för allmänheten. Årets tema är Morgondagens Sverige. Järvaveckan drivs av stiftelsen The Global Village. Sedan starten 2016 har Järvaveckan blivit en av Sveriges viktigaste mötesplatser för samhällsengagerade företag, föreningar, myndigheter, politiker och medborgare.
