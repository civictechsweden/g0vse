# Pål Jonson deltar i EU:s försvarsministermöte

Under mötet väntas försvarsministrarna diskutera EU:s kortsiktiga och långsiktiga militära stöd till Ukraina samt olika initiativ för att stärka Ukrainas försvar. Bland annat initiativ för att förse Ukraina med artilleriammunition och luftvärn, stödet genom den europeiska fredsfaciliteten (EPF), insatsen EUMAM Ukraina och EU:s säkerhetsåtaganden till Ukraina. Användningen av avkastningen från ryska immobiliserade tillgångar till förmån för Ukraina väntas också diskuteras.

– EU:s stöd till Ukraina måste vara starkt och långsiktigt – politiskt, militärt, ekonomiskt, humanitärt och rättsligt. Det är viktigt att stödet utformas efter Ukrainas behov, säger försvarsminister Pål Jonson inför mötet.

En annan punkt på agendan är EU:s försvarsindustriella beredskap. Mot bakgrund av det säkerhetspolitiska läget finns ett behov av att stärka den europeiska försvarsindustriella och teknologiska basen. Diskussionen väntas fokusera på kommissionens meddelande om en europeisk försvarsindustristrategi, EDIS, och ett förordningsförslag om ett europeiskt försvarsindustriellt program, EDIP.
