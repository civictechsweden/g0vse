# Ny statsrådsgrupp för att motverka skuggsamhället

Det pågår redan ett omfattande arbete på flera områden mot skuggsamhället. Syftet med statsrådsgruppen är att genom samordning och överblick hitta nya vägar för att stoppa de aktiviteter och minska den utsatthet som finns i skuggsamhället.

Statsrådsgruppen ska inledningsvis fokusera på personer som saknar rätt att vistas i Sverige och missbruket av identitetsuppgifter eller andra uppgifter om dessa utländska medborgare som finns registrerade hos myndigheterna. Arbetet mot skuggsamhället är en del av regeringens insatser för att upprätthålla en reglerad invandring

– Skuggsamhället är en fruktansvärd miljö för de individer som befinner sig där. De riskerar att fara illa, utnyttjas och hamna i kriminell verksamhet, både som förövare och brottsoffer. Det handlar också om att vi behöver ha kontroll över vilka som befinner sig i Sverige, inte minst av säkerhetsskäl, säger migrationsminister Maria Malmer Stenergard.

Statsrådsgruppen består av migrationsministern, justitieministern, finansministern, jämställdhets\- och biträdande arbetsmarknadsministern och civilministern.
