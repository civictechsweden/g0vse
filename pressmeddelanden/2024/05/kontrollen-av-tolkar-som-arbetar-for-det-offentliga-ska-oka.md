# Kontrollen av tolkar som arbetar för det offentliga ska öka

– Tolktjänster som erbjuds av det offentliga ska hålla en god kvalitet rakt igenom. Det är viktigt för enskilda individer som inte behärskar det svenska språket tillräckligt väl att kunna förstå och att göra sig förstådda. Därför ger vi nu Kammarkollegiet det här uppdraget, säger arbetsmarknads- och integrationsminister Johan Pehrson.

I uppdraget ingår att se över hur tillsynen av enskilda auktoriserade tolkar kan förbättras. Det ingår vidare att se över hur myndighetens befintliga auktorisationsprocess vad gäller information om och utformning av kunskapsproven kan utvecklas, liksom registerföring av auktoriserade tolkar och tolkar med godkänd utbildning.

Kammarkollegiet ska också utreda om det finns anledning att se över de krav som idag ställs på sökandes förkunskaper för att klara auktorisationsprocessen och hur genomströmningen i systemet, bl.a. att få fler utbildade tolkar att auktorisera sig, kan öka.

Uppdraget ska genomföras inom ramen för myndighetens nuvarande uppgift och inom ramen för nuvarande reglering.

Kammarkollegiet ska lämna en skriftlig slutredovisning av uppdraget till regeringen senast den 15 december 2024.
