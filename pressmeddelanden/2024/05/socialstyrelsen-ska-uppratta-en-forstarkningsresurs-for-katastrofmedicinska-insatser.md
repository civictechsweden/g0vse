# Socialstyrelsen ska upprätta en förstärkningsresurs för katastrofmedicinska insatser

– Regeringen bedömer att Sveriges förmåga och kapacitet att genomföra katastrofmedicinska insatser behöver stärkas. En nationell förstärkningsresurs kan på sikt också utvecklas för att stärka vårt internationella samarbete inom hälso- och sjukvård, säger sjukvårdsminister Acko Ankarberg Johansson.

Förstärkningsresursen är tänkt att fungera som ett stöd för regioner och kommuner vid kris och katastrof.

I uppdraget ingår även att Socialstyrelsen ska påbörja en certifieringsprocess av den nationella förstärkningsresursen i enlighet med Världshälsoorganisationens, WHO:s, standard avseende Emergency Medical Team. På så sätt ska den nationella förstärkningsresursen kunna användas till att genomföra katastrofmedicinska insatser inom ramen för ett nordiskt samarbete eller en WHO-, EU- eller Nato-ledd koordinering.

Enligt lagen om katastrofmedicin som en del av svenska insatser utomlands ska regionerna i Stockholms, Västra Götalands, Skåne, Östergötlands, Uppsala och Västerbottens län upprätthålla beredskap för katastrofmedicinska insatser utomlands. Övriga regioner får upprätthålla sådan beredskap.
