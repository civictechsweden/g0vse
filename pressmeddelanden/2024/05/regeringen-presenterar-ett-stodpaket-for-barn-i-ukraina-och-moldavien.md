# Regeringen presenterar ett stödpaket för barn i Ukraina och Moldavien

–  Rysslands fullskaliga invasion av Ukraina har allvarliga konsekvenser för barns psykiska och fysiska hälsa och deras tillgång till grundläggande samhällstjänster. För regeringen och Sverigedemokraterna är det därför avgörande att bidra med stöd för att barnen ska få tillgång till så grundläggande saker som rent vatten, värme, psykosocialt stöd och tak över huvudet. Genom vårt nya stöd till Unicef arbetar vi också för att motverka familjeseparation och bidrar till att barn får en tryggare omsorg både i Ukraina och i Moldavien, säger bistånds\- och utrikeshandelsminister Johan Forssell.

–  Att med hjälp av breda insatser stötta Ukraina på flera olika vis är i förlängningen avgörande för deras motståndskraft. Vi måste se till att stötta där vi kan och det är särskilt viktigt att hjälpa dem som riskerar fara mest illa, säger Sverigedemokraternas gruppledare Linda Lindberg.

– Barn drabbas särskilt hårt i krig och konflikt. Att många barn i Ukraina är svårt traumatiserade, både fysiskt och psykisk, är ingen överraskning. Men även det överhängande hotet mot Moldavien tär på alla som bor där, även barn. Barnen i dessa länder behöver professionellt stöd, både medicinsk hjälp efter skador, men inte minst för att bearbeta sina intryck från krigets fasor. Samtidigt är resursbristen stor. Därför är det viktigt att Sverige nu ökar bidraget för att stärka stödet till barns skydd och välbefinnande, säger Gudrun Brunegård, biståndspolitisk talesperson för Kristdemokraterna.

– De här barnen är både Ukrainas och Europas framtid. Vårt stöd ska stärkas och fortsätta så länge det behövs, säger Joar Forssell, utrikespolitisk talesperson för Liberalerna.
