# Sverige ökade klimatbiståndet 2023

–  Klimatkrisen är en global kris. Allt fler länder drabbas av torka, översvämningar och annat extremväder. Därför har det varit en tydlig prioritering för den moderatledda regeringen att utöka och effektivisera det svenska klimatbiståndet. Vårt klimatbistånd fokuserar bland annat på investeringar i fossilfri energi och transporter, energieffektivisering och klimatsmart infrastruktur, och även stöd till klimatanpassning för de mest utsatta, säger bistånds\- och utrikeshandelsminister Johan Forssell.

–  Det är ett mycket positivt besked att OECD nu bekräftar att 100 miljarder dollar\-målet är uppnått, och dessutom med god marginal. Sverige bidrog förra året med 9,4 miljarder kronor, vilket är en ökning med 870 miljoner kronor jämfört med år 2022\. Det internationella perspektivet är en tydlig prioritering för regeringens klimatarbete, där klimatbiståndet är helt avgörande för att vi tillsammans ska kunna minska de globala utsläppen och bidra till att snabba på andra länders klimatomställning. Regeringen har valt att växla upp och effektivisera arbetet med Sveriges klimatbistånd och det ger tydliga resultat, säger klimat\- och miljöminister Romina Pourmokhtari.

Den största delen av Sveriges klimatbistånd förmedlas via Sida, 5,1 miljarder kronor under 2023\. Sveriges bidrog också under 2023 med 2,1 miljarder kronor till de globala klimatfonderna. Klimat utgjorde 1,3 miljarder av Sveriges stöd till utvecklingsbankerna. Såväl de globala klimatfonderna som Sida finansierar både utsläppsminskningar och klimatanpassning \- det vill säga åtgärder för att rusta samhällen för de nya utmaningar som en ökad uppvärmning ger. Till exempel har stöd gått till småjordbrukare i Afrika och Asien som stärker motståndskraften mot klimatförändringar, minskar utsläpp och stärker försörjningen av mat och vatten.

Ett viktigt bidrag till ökningen av klimatbiståndet 2023 är det särskilda ägartillskott om 460 miljoner kronor som tillförts Swedfund för klimatinvesteringar. Swedfund investerar direkt i företag eller indirekt genom fonder och finansiella institutioner i utvecklingsländer för att minska koldioxidutsläpp och möta utmaningar orsakade av klimatkrisen.

För att bidra till implementeringen av Parisavtalet har så kallade utvecklade länder gemensamt utlovat att årligen mobilisera 100 miljarder USD i internationell klimatfinansiering. Enligt OECD nåddes detta mål för första gången år 2022, då utvecklade länder gemensamt mobiliserade hela 115,9 miljarder USD till klimatfinansiering.
