# SRHR och handelsrelationer i fokus när Johan Forssell besöker Zambia

– I regeringens reformagenda för biståndet prioriterar vi arbetet för att främja kvinnors och flickors möjlighet att fritt bestämma över sina liv och kroppar. I Zambia besöker jag en av de mobila kliniker som tack vare svenskt stöd bidrar till att öka tillgången till preventivmedel och minskad mödradödlighet. Det är ett konkret exempel på hur svenskt bistånd bidrar till att öka friheten för tusentals, säger bistånds- och utrikeshandelsminister Johan Forssell.

Zambia är också en viktig partner för Sverige och Europa för att möjliggöra grön omställning och värna frihandeln. Genom regeringens omläggning av biståndspolitiken och den nya samarbetsstrategin stärks synergierna mellan handels- och biståndspolitiken, vilket ger konkret effekt i samarbetet med Zambia.

– Genom svenskt bistånd stöttar vi framväxten av lokalt entreprenörskap och en fungerande marknadsekonomi vilket är avgörande för att långsiktigt bygga välstånd. I samband med resan besöker vi bland annat Technoserve som hjälper småskaliga företag i livsmedelsbranschen att skala upp för att kunna exportera, fortsätter Johan Forssell.

Sverige har ett långvarigt engagemang i Zambia och är i dag landets tredje största bilaterala biståndsgivare. Biståndet syftar bland annat att bidra till att stärka mänskliga fri- och rättigheter, demokrati och rättsstatens principer, öka förutsättningarna för företagande och handel samt hållbart nyttjande av naturresurser. Under besöket kommer Johan Forssell att träffa Zambias president och företrädare för regeringen. Han kommer även besöka en klinik som arbetar med att erbjuda preventivmedelsrådgivning och SRHR-tjänster samt träffa aktörer som är verksamma inom energisektorn.
