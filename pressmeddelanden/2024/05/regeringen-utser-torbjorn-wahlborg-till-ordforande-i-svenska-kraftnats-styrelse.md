# Regeringen utser Torbjörn Wahlborg till ordförande i Svenska kraftnäts styrelse

– Vi är glada att Torbjörn Wahlborg tackat ja till att leda arbetet i Svenska kraftnäts styrelse. Elsystemet är inne i en snabb och omfattande förändring för att nå klimatmålen och möjliggöra den gröna omställningen. Svenska kraftnät är en central aktör i det svenska elsystemet. Torbjörns gedigna bakgrund som styrelseordförande och ansvarig för Vattenfalls vattenkraft och kärnkraft inklusive slutförvarsfrågor och entreprenadverksamhet kommer att vara till stor nytta i styrelsens arbete, säger energi- och näringsminister Ebba Busch.

Torbjörn Wahlborg arbetar för närvarande som chef för Vattenfalls elproduktion. Innan tillträdet som styrelseordförande i Svenska kraftnät kommer Wahlborg att avveckla sina åtaganden i Vattenfallkoncernen.

Regeringen har i dag även beslutat att förlänga förordnandet av styrelsens nuvarande ordförande, seniora rådgivaren Bo Netz, till och med den 31 december 2024.

Vid regeringssammanträdet den 8 maj beslutades att före detta tekniska direktören Ulf Moberg förordnas som ledamot i styrelsen för Svenska kraftnät för perioden 1 juli 2024 till 30 juni 2027.
