# Stor konferens om Belarus i Stockholm den 21–22 maj

Ett stort antal belarusier har lämnat Belarus till följd av förtrycket i landet. Därför anordnar Utrikesdepartementet tillsammans med Centrum för Östeuropastudier vid Utrikespolitiska institutet den 21\-22 maj en Belaruskonferens i Stockholm. Konferensen kommer bland annat att beröra Belarus nationella identitet i Europa i dag, dess språk och kultur, mänskliga rättigheter, demokrati och utmaningarna för de belarusier som tvingas leva i exil.

Den 21 maj är den internationella solidaritetsdagen med politiska fångar i Belarus. Vid konferensen kommer bistånds\- och utrikeshandelsminister Johan Forssell därför offentliggöra att Sverige ämnar bidra med 5 miljoner kronor till fonden International Humanitarian Fund for Victims of Repression in Belarus, som stödjer politiska fångar och deras familjer.

Bistånds\- och utrikeshandelsminister Johan Forssell inledningstalar under konferensens första dag.

– En prioritering i svensk Belaruspolitik är att fördjupa dialogen med de belarusiska demokratiska krafterna i exil, under ledning av Svjatlana Tsichanouskaja. Det är angeläget att omvärlden inte glömmer dem som kämpar för ett fritt, demokratiskt och självständigt Belarus. Här kan Sveriges stöd göra skillnad, säger Johan Forssell.

Som en del av konferensen hålls ett belarusiskt kulturevenemang på Kulturhuset den 21 maj som är öppet för allmänheten. Kulturminister Parisa Liljestrand talar på kulturkvällen.

– Kulturens betydelse kan inte överskattas. Nu mer än någonsin behöver vi utrymmen som överskrider gränser och främjar dialog och förståelse. Sverige har ett långt engagemang för yttrandefrihet och mångfald i kulturutövandet. Vi ser detta som grundläggande för ett demokratiskt samhälle, säger Parisa Liljestrand.
