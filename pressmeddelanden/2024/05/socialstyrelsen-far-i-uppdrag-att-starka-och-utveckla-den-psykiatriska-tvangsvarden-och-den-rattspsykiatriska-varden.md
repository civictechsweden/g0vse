# Socialstyrelsen får i uppdrag att stärka och utveckla den psykiatriska tvångsvården och den rättspsykiatriska vården

– Människor som vårdas med tvång befinner sig i en oerhört utsatt position. Den som vårdas under tvångslagstiftning måste få en god, rättssäker och trygg vård. Med det här uppdraget till Socialstyrelsen stärker vi förutsättningarna för detta, säger socialminister Jakob Forssmed.

Uppdraget omfattar såväl öppen som sluten psykiatrisk tvångsvård och rättspsykiatrisk vård. Även psykiatrisk heldygnsvård för barn och unga omfattas av uppdraget.

Uppdraget innebär att Socialstyrelsen bland annat ska

* föreslå åtgärder för att bidra till kompetens- och kvalitets­utveckling i berörda verksamheter samt insatser för att stärka kunskapsstyrningen
* vidta insatser för att förebygga och minska behovet av tvångsåtgärder samt för att stödja patienters återhämtning, delaktig­het och person­centrering
* förbättra statistiken och uppföljningen inom den psykiatriska tvångsvården och den rättspsykiatriska vården.
