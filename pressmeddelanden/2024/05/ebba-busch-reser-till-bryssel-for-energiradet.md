# Ebba Busch reser till Bryssel för energirådet

Rådsslutsatserna fokuserar särskilt på finansiering, planering och integrering av de europeiska elnäten. Regeringen välkomnar en diskussion om elininfrastruktur och hur en väl fungerande sådan kan bidra till att genomföra energiomställningen och hålla nere elpriserna. Regeringen anser dock att det först och främst är viktigt att åtgärda flaskhalsar och obalanser inom enskilda medlemsländer. En effektiv användning av elnäten inom EU förutsätter att elnätsområden är rimligt utformade i alla medlemsländer. Därtill måste all fossilfri energi bidra till energiomställningen. Regeringen verkar därför för att rådslutsatserna ska vara teknikneutrala.

Därefter ska ministrarna diskutera RePowerEU:s framtid. RePowerEU lanserades till följd av Ryssland fullskaliga invasion av Ukraina och syftar till att snabbt minska EU:s beroende av ryska fossila bränslen och påskynda den gröna omställningen. Regeringen stödjer fortsatt paketet och anser att det europeiska beroendet av rysk fossil energi ska upphöra snarast möjligt.

Slutligen ska ministrarna diskutera den gröna given och hur den kan bidra till att göra EU till en modern, resurseffektiv och konkurrenskraftig ekonomi med nettonollustläpp 2050\. För regeringen är det fortsatt viktigt att fokusera på åtgärder som underlättar för industri och konsumenter att välja kostnadseffektiva och fossilfria lösningar. Regeringen vill dock se en minskad detaljreglering i hur den gröna givens mål ska nås. Det är viktigt att varje region och industri ges möjlighet att stärka sin konkurrenskraft och ekonomiska tillväxt baserat på sina specifika förutsättningar.
