# Regionalt investeringsstöd kan beviljas i fler landsbygdsområden

– Det är viktigt att främja regional utveckling och näringslivsutveckling i hela landet. En regionalstödskarta som nu omfattar fler landsbygdsområden kan leda till bättre möjligheter att bo, verka och leva i alla delar av landet, säger landsbygdsminister Peter Kullgren.

Kommissionen godkände Sveriges regionalstödskarta 2022–2027 i december 2021 och har nu även godkänt regeringens förslag om en ändring av regionalstödskartan som innebär att fler områden omfattas. Genom regionalstödskartan kan till exempel berörda regioner och Tillväxtverket bevilja regionalt investeringsstöd till företag för verksamheter som bedöms få betydelse för näringslivets utveckling.

De kommuner som har lagts till i regionalstödskartan är Forshaga, Grums, Kils och Kristinehamns kommuner i Värmlands län, Degerfors kommun i Örebro län, Munkedals och Tanums kommuner i Västra Götalands län samt Tingsryds kommun i Kronobergs län.
