# Utredning lämnar förslag på åtgärder för att förhindra momsbedrägerier

Gränsöverskridande mervärdesskattebedrägerier orsakar varje år Sverige och övriga medlemsstater inom EU betydande förluster. Bedrägerierna bygger på missbruk av mervärdesskattereglerna för gränsöverskridande transaktioner inom EU. Det är fråga om kvalificerad och organiserad ekonomisk brottslighet av mycket allvarlig karaktär. Samhället går miste om betydande skatteintäkter och drabbas av stora kostnader till följd av bedrägerierna.

I betänkandet lämnar utredningen flera förslag till åtgärder som syftar till att hindra att bedrägerierna kan genomföras bland annat genom att begränsa tillgången till mervärdesskattesystemet för personer med avsikt att utföra bedrägerier. Utredningen har bedömt att åtgärderna är effektiva mot bedrägerierna samtidigt som de har liten påverkan på företag i allmänhet.

Förslagen innebär bland annat att:

* Skatteverket föreslås få ytterligare verktyg för att stärka kontrollverksamheten kopplad till registreringen för mervärdesskatt bland annat i form av ökade möjligheter till föreläggande om uppgifter, möjlighet att begära personlig inställelse samt att genomföra identitetskontroller.
* För att begränsa möjligheten till EU-handel i syfte att genomföra mervärdesskattebedrägerier föreslås en möjlighet att visa ett registreringsnummer för mervärdesskatt som ogiltigt i det elektroniska systemet för utbyte av information mellan EU-länder, VAT Information Exchange System om det är sannolikt att ett registreringsnummer används, eller kommer att användas, för mervärdesskattebedrägerier.
* Skatteverket föreslås få större möjligheter att avregistrera eller neka registrering för mervärdeskatt i samband med mervärdesskattebedrägerier.

Utredningens förslag kommer nu att beredas i Regeringskansliet.
