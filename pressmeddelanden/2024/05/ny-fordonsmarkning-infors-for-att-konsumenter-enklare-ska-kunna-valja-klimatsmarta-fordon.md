# Uppdrag om ny fordonsmärkning för att konsumenter enklare ska kunna välja klimatsmarta fordon

I regeringens klimatpolitiska handlingsplan bedömer regeringen att en fordonsmärkning för lätta fordon, som personbilar och lätta lastbilar, bör införas för att främja konsumenters val av klimatsmarta fordon.

I takt med att en allt större andel av nyförsäljningen består av nollutsläppsfordon är det angeläget att redovisa även andra miljö- och energiegenskaper för fordonet, såsom energieffektivitet och livscykelutsläpp. Därför har regeringen idag beslutat om att ge ett uppdrag till Energimyndigheten att vidareutveckla sitt tidigare förslag om fordonsmärkning.

– En tredjedel av Sveriges utsläpp kommer från inrikes transporter. Det handlar om miljontals ton koldioxidekvivalenter per år som nu snabbt ska ner hela vägen till noll. Och den resan behöver gå snabbt. För att skapa förutsättningar för det inför regeringen nu ytterligare en åtgärd från klimathandlingsplanen. Den nya fordonsmärkningen ska ge konsumenterna möjlighet att göra välinformerade och klimatsmarta val, säger klimat- och miljöminister Romina Pourmokhtari.

Det är viktigt med en fordonsmärkning som vid försäljning och marknadsföring visar utsläppen ur avgasröret, fordonets energiprestanda och dess utsläpp under hela livscykeln. Det möjliggör att konsumenter kan göra informerade val om fordonets miljö- och energiegenskaper, ett komplement till övriga styrmedel mot nollutsläpp.

Energimyndigheten ska i uppdraget framför allt fokusera på hur beräkningar av livscykelutsläpp för fordon kan förbättras liksom hur fordonsmärkningen kan utformas på ett lättbegripligt sätt.

Uppdraget ska redovisas senast 30 oktober 2025.
