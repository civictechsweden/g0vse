# Statsminister Ulf Kristersson tog emot Tysklands förbundskansler Olaf Scholz

– Tyskland är vår viktigaste handelspartner och en viktig strategisk partner för Sverige inom en rad områden. Mot bakgrund av omvärldsläget, den snabba teknikutvecklingen och behovet av att accelerera den gröna och digitala omställningen så är detta strategiska partnerskap med Tyskland ett viktigt verktyg för såväl vårt näringsliv som för Sverige som helhet, säger statsminister Ulf Kristersson.

Sverige och Tyskland ingick ett första innovationspartnerskap 2017 som förnyades under 2019\. Partnerskapet har bland annat fokuserat på forskning och produktion av batterier samt samarbeten kring hållbara transporter och artificiell intelligens. Nu kommer samarbetet att fortsätta att utvecklas, bland annat inom områdena försvar och rymdfrågor.

Det fördjupade partnerskapet mellan Sverige och Tyskland undertecknades i samband med att regeringscheferna besökte stiftelsen Norrsken Foundation som stöttar unga tillväxtbolag. I samband med besöket höll de två ledarna också överläggningar samt en gemensam pressträff.
