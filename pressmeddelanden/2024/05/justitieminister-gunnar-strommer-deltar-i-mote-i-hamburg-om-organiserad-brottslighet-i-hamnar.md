# Justitieminister Gunnar Strömmer deltar i möte i Hamburg om organiserad brottslighet i hamnar

Gränsöverskridande godstransporter till och från Sverige sker i stor utsträckning med sjöfart. Det innebär att de svenska hamnarna är en central plats för att hindra införsel och utförsel av illegal narkotika. Ett antal av hamnarna bedöms av brottsbekämpande myndigheter utnyttjas av organiserad brottslighet. Att stärka säkerheten i hamnar är därför en viktig åtgärd för att försvåra för den organiserade brottsligheten.

För att motverka gränsöverskridande brottslighet, med särskild fokus på narkotikarelaterad brottslighet i relation till hamnar, har sex EU-länder bildat en koalition för att arbeta närmare i dessa frågor. De länder som tillhör koalitionen är Belgien, Frankrike, Italien, Nederländerna, Spanien och Tyskland.

Sverige och företrädare från några latinamerikanska länder har bjudits in till mötet i Hamburg. Även EU-kommissionär Ylva Johansson och företrädare för Hamburgs hamn deltar i mötet. Under mötet kommer bland annat samarbetet med olika aktörer i hamnarna och länder i Latinamerika att diskuteras.

För intervjuförfrågningar och mer information, kontakta pressekreterare.
