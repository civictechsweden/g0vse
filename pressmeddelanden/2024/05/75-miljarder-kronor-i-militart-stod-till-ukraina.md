# 75 miljarder kronor i militärt stöd till Ukraina

Ukrainas kamp mot Rysslands anfallskrig fortsätter och Sverige kommer att stödja Ukrainas kamp så länge som det krävs. För att förstärka det svenska stödet till Ukraina – samt öka långsiktigheten – är regeringen och Sverigedemokraterna överens om att införa en ram för det militära stödet till Ukraina för åren 2024–2026. Sverige kommer att utöka stödet och ramen uppgår till 75 miljarder kronor i militärt stöd för åren 2024–2026, 25 miljarder kronor per år.

I och med det här förslaget kommer det sammanlagda militära och civila stödet från Sverige till Ukraina att uppgå till över 100 miljarder kronor. Det militära stödet i Ukrainaramen kan till exempel ske i form av donationer av försvarsmateriel, finansiella bidrag samt ekonomiskt stöd vid upphandling av försvarsmateriel.

Beroende på vilken typ av stöd som kommer att användas, t.ex. om det handlar om leveranser av ersättningsanskaffningar, kan ramen komma att belasta de offentliga finanserna flera år och även efter 2026.

Med Rysslands invasion av Ukraina är säkerhetsläget i Europa det allvarligaste sedan andra världskriget. Det innebär att upprustningen på hemmaplan måste fortsätta samtidigt som stödet till Ukraina pågår. Samarbetspartierna är därför också överens om att stöd till Ukraina genomförs så att uppbyggnaden av svensk försvarsförmåga inte urholkas eller att andra nödvändiga reformer trängs ut. För att stödet till Ukraina inte ska gå ut över den upprustning som nu sker av det svenska försvaret, eller tränga undan andra viktiga investeringar som behövs, innebär ramen att det blir en avvikelse från överskottsmålet.
