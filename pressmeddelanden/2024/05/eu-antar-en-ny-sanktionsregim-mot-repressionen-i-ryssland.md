# EU antar en ny sanktionsregim mot repressionen i Ryssland

– Jag välkomnar att vi så snabbt kunde nå en överenskommelse genom att i dag anta de nya sanktionerna. Efter Aleksej Navalnyjs död tog Sverige initiativ till att upprätta en helt ny sanktionsregim för att agera mot det tilltagande politiska förtrycket i Ryssland. Detta skickar en stark politisk signal till Moskva att repressionen i landet får konsekvenser, säger utrikesminister Tobias Billström.

Sedan den ryska aggressionen inleddes för över tio år sedan har kopplingen mellan rysk intern repression och extern aggression i Ukraina blivit uppenbar. Detta märks genom allt hårdare angrepp mot politisk opposition, oberoende medier och civilsamhället i Ryssland.

– Parallellt med de nya sanktionerna kommer EU och Sverige att fortsätta stödja det ryska civilsamhället, människorättsförsvarare och oberoende medier i och utanför Ryssland. Vi följer noga den inrikespolitiska utvecklingen i landet, säger utrikesminister Tobias Billström.
