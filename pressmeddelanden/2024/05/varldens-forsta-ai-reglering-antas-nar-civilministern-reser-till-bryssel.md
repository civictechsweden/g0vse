# Världens första AI-reglering antas när civilministern reser till Bryssel

Eftersom Europaparlamentet godkände den slutliga versionen av AI\-förordningen den 13 mars i år, är ministerrådets beslut under tisdagen det sista steget innan världens första reglering om AI kan börja gälla.

Regleringen fokuserar på användningsområden för AI\-system som antingen kommer förbjudas eller anses utgöra en så pass hög risk att systemen innan användning behöver tränas på rätt information och ha tillräckligt god dokumentation för att passera krav på transparens och tillsyn.

– Världens första reglering för AI\-produkter är inte bara viktig för en hållbar AI\-utveckling, utan också för att få gemensamma regler i alla 27 medlemsländer. Den inspirerar även länder utanför unionen att skapa motsvarande regelverk. Min förhoppning är att AI\-förordningen kommer att stärka såväl svensk som europeisk konkurrens\- och innovationskraft, säger civilminister Erik Slottner.

Ministrarna kommer vid tisdagens rådsmöte även att hålla en riktlinjedebatt om genomförandet av den nya lagstiftningen på det digitala området. På rådsmötet förväntas också slutsatser om framtiden för EU:s digitala politik och slutsatser om framtiden om cybersäkerhetens framtid godkännas. Rådsmötet avrundas med en informell diskussion om främjande av digitala färdigheter för en inkluderande digital omställning.
