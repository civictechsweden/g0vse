# Boverket får informationsuppdrag för ökad tillgänglighet i allmänna lokaler

– Genom detta uppdrag kan vi öka kunskapen hos kommuner och andra aktörer om hur de enkelt kan förbättra tillgängligheten i allmänna miljöer. En informationssatsning är i sig en viktig åtgärd för att undanröja enkelt avhjälpta hinder, säger infrastruktur- och bostadsminister Andreas Carlson.

– Tillgängligheten i allmänna miljöer behöver stärkas och kommunerna bär ett stort ansvar i det arbetet. Informationsinsatsen syftar till att stärka deras kompetens och kunskap om hur tillgängligheten kan stärkas. Det är en viktig åtgärd för att Sverige ska kunna uppnå det långsiktiga målet om att uppnå jämlikhet i levnadsvillkor och full delaktighet för personer med funktionsnedsättning, säger socialtjänstminister Camilla Waltersson Grönvall.

Regeringen ger Boverket i uppdrag att under 2024 genomföra en informations- och kommunikationsinsats om enkelt avhjälpta hinder. Insatsen ska baseras på lärande exempel från relevanta aktörer och syfta till att öka kommuners och andra aktörers kunskap om hur dessa hinder effektivt kan avhjälpas.

I plan- och bygglagen framgår att hinder mot tillgänglighet och användbarhet i lokaler dit allmänheten har tillträde och på allmänna platser ska avhjälpas om hindret med hänsyn till de praktiska och ekonomiska förutsättningarna är enkelt att avhjälpa.

Några exempel på hinder som kan vara enkelt avhjälpta är enligt Boverket mindre nivåskillnader som exempelvis trappsteg eller höga trösklar, avsaknad av ledstänger, dålig ljudmiljö eller bristande kontrastmarkering och bristande varningsmarkering.

Boverket har tidigare identifierat en informationssatsning som en av de viktigaste åtgärderna för att undanröja enkelt avhjälpta hinder.

Boverket ska när uppdraget utförs inhämta synpunkter från Myndigheten för delaktighet, Sveriges Kommuner och Regioner (SKR) samt ett urval av kommuner, fastighetsägare och funktionshinderorganisationer.

Uppdraget ska redovisas senast den 28 februari 2025.
