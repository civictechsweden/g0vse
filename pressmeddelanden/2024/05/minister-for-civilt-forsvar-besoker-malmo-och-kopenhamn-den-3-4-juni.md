# Minister för civilt försvar besöker Malmö och Köpenhamn den 3-4 juni

På måndag den 3 juni besöker minister för civilt försvar Malmö och Öresundsbron för att få insikt i beredskapsverksamheten för den viktiga förbindelsen mellan Sverige och Danmark. Carl\-Oskar Bohlin besöker också Tullverket för att diskutera frågor som handlar om myndighetens roll i totalförsvaret.

På måndag eftermiddag genomför ministern ett verksamhetsbesök i en bunker som nyligen anskaffats av Staffanstorps kommun för att stärka dess förmåga inom krisberedskap och civilt försvar. I Staffanstorp finns möjlighet till intervjuer, kontakta ansvarig pressekreterare för mer information.

Tisdag den 4 juni beger sig Carl\-Oskar Bohlin till Danmark för ett möte med Danmarks försvarsminister Troels Lund Poulsen. Statsrådet och den danske försvarsministern kommer tillsammans att besöka Centre for Cyber Security (CFCS) för att utbyta erfarenheter kring organiseringen av det nationella arbetet inom cybersäkerhet.

I den danska huvudstaden kommer statsrådet Bohlin också att besöka huvudstadens räddningstjänst och fördjupa sig i den danska beredskapsmodellen.
