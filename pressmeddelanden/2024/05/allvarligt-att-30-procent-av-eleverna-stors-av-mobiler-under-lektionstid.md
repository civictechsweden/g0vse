# Allvarligt att 30 procent av eleverna störs av mobiler under lektionstid

– Den svenska regeringen ser att en mobilfri miljö i skolan är rätt väg att gå. Utgångspunkten ska vara att skoldagen är mobilfri. Samtidigt finns det stora utmaningar i användningen av skärmar även utanför skolmiljön, där både brist på sömn och fysisk aktivitet är viktiga frågor att hantera, säger skolminister Lotta Edholm.

OECD släppte nyligen rapporterna ”Students, digital devices and success” och ”Managing screen time – How to protect and equip students against distraction”, där man närmare har undersökt hur användningen av digitala skärmar i skolmiljö påverkar elever och deras inlärning. Rapporterna visar att många elever (30 procent) blir distraherade av mobiltelefoner och andra digitala enheter i skolan, och Sverige ligger över snittet i OECD.

Under seminariet den 27 maj berättade skolministern hur den svenska regeringen arbetar för att gå tillbaka till grunderna och öka användningen av analoga läromedel. Hon lyfte de satsningar som regeringen gör på fler fysiska böcker i skolan, bemannade skolbibliotek och minskad skärmanvändning.
