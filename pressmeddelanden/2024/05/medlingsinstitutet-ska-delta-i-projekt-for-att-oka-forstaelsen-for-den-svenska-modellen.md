# Medlingsinstitutet ska delta i projekt för att öka förståelsen för den svenska modellen

- Den svenska arbetsmarknadsmodellen, som bygger på att parterna reglerar villkoren på arbetsmarknaden genom överenskommelser om löne- och anställningsvillkor, är något vi i regeringen värnar. Nu ger vi Medlingsinstitutet i uppdrag att delta i ett internationellt projekt som kan sprida kunskap om denna modell, säger jämställdhets- och biträdande arbetsmarknadsminister Paulina Brandberg.

Projektet går ut på att OECD ska beskriva och analysera medlingsinstitut i de nordiska länderna. OECD lyfter fram att de medlingsfunktioner som finns i Norden är en av förklaringarna till de nordiska ländernas framgångsrika arbetsmarknadsmodeller och för en välfungerande lönebildning men att medlingsinstitut är mindre kända utanför Norden.

Projektet ska beskriva de nordiska medlingsinstitutens funktion och uppgift, identifiera utmaningar och hinder för välfungerande medlingsfunktioner, dokumentera välfungerande tillämpningar och verktyg som används av medlingsinstituten för att förbättra relationerna mellan arbetsmarknadens parter och sprida kunskaper till övriga OECD-länder.
