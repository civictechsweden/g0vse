# Regeringen dubblar resurserna till myggbekämpning

Regeringen har sedan tidigare beslutat att 5,4 miljoner kronor får användas för åtgärder för begränsning av massförekomst av översvämningsmyggor. I och med att regeringen nu skjuter till ytterligare fem miljoner kronor kommer den statliga medfinansieringen uppgå till totalt 10,4 miljoner kronor.

– Regeringen har lyssnat på synpunkterna angående myggplågan kring bland annat Nedre Dalälven och ser att det krävs ett utökat statligt stöd. När den lokala finansieringen inte räcker hamnar de boende i en omöjlig situation, säger klimat\- och miljöminister Romina Pourmokhtari.

– För att underlätta för de boende, vars vardag drabbas svårt av översvämningsmyggen, har regeringen beslutat att kraftigt öka det statliga stödet. Det är nödvändigt att berörda regioner och kommuner även framgent bidrar till finansieringen av det här viktiga arbetet, säger Romina Pourmokhtari.

De nya medlen tillförs Länsstyrelsen i Gävleborgs län genom ett beslut om ändring av Naturvårdsverkets regleringsbrev för 2024\.
