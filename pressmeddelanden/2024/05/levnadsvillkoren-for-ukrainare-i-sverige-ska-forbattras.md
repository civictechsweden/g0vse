# Levnadsvillkoren för ukrainare i Sverige ska förbättras

Det svenska regelverket kring massflyktsdirektivet antogs 2003 och har gjort det möjligt för Sverige att ta emot många människor från Ukraina på kort tid. Men regleringen behöver i vissa avseenden byggas ut för att förbättra ukrainares levnadsvillkor och möjligheter att etablera sig på arbetsmarknaden ytterligare.

Därför föreslår regeringen i propositionen att personer som vistas i Sverige med stöd av massflyktsdirektivet ska kunna folkbokföras snabbare jämfört med nuvarande regelverk. Förslagen i propositionen innebär att ukrainare kommer att ingå i målgruppen för Arbetsförmedlingens etableringsinsatser, vilket innebär att deltagare kan få etableringsersättning och i vissa fall etableringstillägg eller bostadsersättning. En person som inte kan klara sin försörjning kan ansöka om ekonomiskt bistånd enligt socialtjänstlagen hos kommunens socialtjänst på samma sätt som övriga bosatta i en kommun. Dessutom innebär förslagen att ukrainare får samma tillgång till hälso-och sjukvård och tandvård som de som är bosatta i Sverige. De som jobbar kommer att kunna omfattas av den arbetsbaserade föräldraförsäkringen.

– Att fortsätta stötta Ukraina är en av regeringens absolut viktigaste prioriteringar. Vi gör det politiskt, militärt, ekonomiskt och humanitärt. Förslagen som vi nu ska lämna över till riksdagen syftar till att förbättra villkoren för ukrainare som bor i Sverige ytterligare, säger migrationsminister Maria Malmer Stenergard.

Förslagen bygger på en överenskommelse mellan regeringen och Sverigedemokraterna.

Lagändringarna föreslås träda i kraft den 1 november 2024.
