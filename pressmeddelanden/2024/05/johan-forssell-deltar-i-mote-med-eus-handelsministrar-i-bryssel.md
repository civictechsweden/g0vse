# Johan Forssell deltar i möte med EU:s handelsministrar i Bryssel

Den första punkten på dagordningen är en framåtblickande diskussion om EU:s handelspolitik med fokus på handel och konkurrenskraft.

– Omvärldsläget och den rådande säkerhetssituationen visar på behovet av motståndskraftiga värdekedjor och strategiska partnerskap. EU behöver skydda frihandeln och sluta fler frihandelsavtal. Det är avgörande om vi vill stärka vår konkurrenskraft, säger bistånds\- och handelsminister Johan Forssell.

Därefter kommer rådet att diskutera EU:s handelsförbindelser med Afrika.

– Afrika är viktigt för Europa, både geopolitiskt och ekonomiskt, med en växande befolkning och en rikedom på råvaror som är centrala för den globala gröna omställningen. Det är angeläget att höja förädlingen av dessa råvaror i de afrikanska länderna, då det bidrar till arbetstillfällen och utveckling, och även minskar beroendet av andra länder där det mesta av förädlingen sker i dag. Här kan EU stötta. Vi vill se en ökad handel – åt båda håll, säger Johan Forssell.

Mötet avslutas med en lunchdiskussion, där ministrarna diskuterar vägen framåt efter Världshandelsorganisationens 13:e ministerkonferens som ägde rum i februari 2024\.
