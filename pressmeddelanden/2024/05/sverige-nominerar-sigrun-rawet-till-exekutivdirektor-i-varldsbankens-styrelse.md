# Sverige nominerar Sigrún Rawet till exekutivdirektör i Världsbankens styrelse

Sigrún Rawet har lång erfarenhet som svensk diplomat. Hon är för närvarande chef för enheten för utvecklingsbanker, hållbarhet och klimat på Utrikesdepartementet och har tidigare varit posterad till svenska FN-representationen i New York. Hon har även varit biträdande direktör på det internationella fredsforskningsinstitutet SIPRI samt arbetat för Europeiska Kommissionen.

– Jag är glad över att kunna presentera att vi nominerar Sigrún Rawet till exekutivdirektör i Världsbankens styrelse. Med sin gedigna erfarenhet som diplomat och sin kunskap inom inte minst utvecklingsbankers verksamhet är hon mycket väl lämpad för rollen, säger finansminister Elisabeth Svantesson.

Världsbankens exekutivstyrelse har 25 platser, varav en innehas av den Nordisk-Baltiska valkretsen. I valkretsen ingår länderna Danmark, Estland, Finland, Island, Lettland, Litauen, Norge och Sverige. Enligt en överenskommelse mellan länderna är det Sveriges tur att representera valkretsen och samordna valkretsens arbete under perioden den 1 juli 2024–30 juni 2028.
