# Jämställdhet och likabehandling i fokus under EU-möte

– Jag ser fram emot att delta i detta historiska möte – för första gången någonsin står jämställdhet och jämlikhet i fokus för ett EPSCO-möte. Det är högt prioriterade frågor för den svenska regeringen, där regeringen avsätter mer medel än någonsin. Det är viktigt att EU gör sin del av arbetet tillsammans med medlemsstaterna, säger Paulina Brandberg.

Vid mötet kommer det att hållas en riktlinjediskussion om direktivet om genomförande av principen om likabehandling (det så kallade antidiskrimineringsdirektivet). Deltagarna kommer även att diskutera slutsatser kring kvinnors ekonomiska egenmakt och ekonomiska oberoende som en väg mot substantiell jämställdhet. En riktlinjedebatt kommer också att hållas om kvinnor i det offentliga livet.

Kommissionen kommer att ge en lägesrapport om Eurostats undersökning om våld mot kvinnor. Det belgiska ordförandeskapet och kommissionen kommer också att ge en lägesrapport om EU:s anslutning till Istanbulkonventionen.

Därutöver kommer en lägesrapport om förberedelsen av en utvärdering av genomförandet av jämlikhetsstrategin för hbtqi-personer 2020–2025 samt en lägesrapport gällande de framsteg som gjorts i fråga om genomförandet av EU:s handlingsplan mot rasism att lämnas.
