# Rundabordssamtal om offentlig upphandling tillsammans med idéburna aktörer

I samband med översynen av den nationella upphandlingsstrategin har det framförts att det behövs fler åtgärder för att den idéburna sektorns arbete, särskilda potential och mervärde ska tillvaratas på ett bättre sätt.

Sedan den 1 januari 2023 är det möjligt att reservera deltagande i offentliga upphandlingar för idéburna organisationer. Samtidigt behöver förståelsen öka för idéburna aktörers arbete och särskilda potential.

– I rollen som civilminister handlar det i första hand om att arbeta för att sänka trösklarna för att delta i upphandlingar men också om att utveckla stödet och nå ut med de möjligheter som finns för att underlätta för idéburna aktörer, säger civilminister Erik Slottner.

– Regeringen bjöd in till det här mötet för att vi gemensamt ska kunna diskutera åtgärder som behövs för att fler ur civilsamhället ska kunna medverka i offentliga upphandlingar. Det är uppenbart att fler behöver se och förstå det stora värde som olika civilsamhällesaktörer bidrar med, säger socialminister Jakob Forssmed.
