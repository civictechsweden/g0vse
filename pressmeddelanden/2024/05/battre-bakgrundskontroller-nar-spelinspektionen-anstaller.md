# Bättre bakgrundskontroller när Spelinspektionen anställer

Enligt den nya förordningsändringen som regeringen i dag beslutade om kommer Spelinspektionen att kunna inhämta vissa uppgifter från belastningsregistret. Det gäller uppgifter om en person är dömd för en rad olika brott, såsom olovlig spelverksamhet och insiderbrott. Myndigheten ska kunna inhämta uppgifter om de personer som myndigheten avser att anställa eller anlita i dess licens-, tillstånds- och tillsynsverksamhet.

Syftet med förordningsändringen är att ge Spelinspektionen möjlighet att genomföra mer utförliga bakgrundskontroller i sina rekryteringsprocesser, vilket stärker myndighetens förmåga att säkerställa integritet och pålitlighet i sin verksamhet. Spelinspektionen har ett viktigt uppdrag när det bland annat gäller att bevilja aktörer licens att tillhandahålla spel om pengar och att utöva tillsyn enligt spellagen och penningtvättslagen.

– Myndigheter ska inte kunna infiltreras av kriminella. Med dagens beslut tar vi ett steg till för att stärka bekämpandet av till exempel penningtvätt och matchfixning, säger finansmarknadsminister Niklas Wykman.

Förordningsändringarna träder i kraft den 1 juli 2024.
