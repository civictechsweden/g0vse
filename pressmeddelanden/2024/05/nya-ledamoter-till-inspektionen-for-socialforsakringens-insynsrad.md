# Nya ledamöter till Inspektionen för socialförsäkringens insynsråd

Lisa Laun disputerade i nationalekonomi vid Stockholm universitet 2012 och blev docent i nationalekonomi 2020. Hon arbetar som forskare vid Institutet för arbetsmarknads- och utbildningspolitisk utvärdering (IFAU). Laun har en lång erfarenhet av att bedriva forskning inom socialförsäkring och arbetsmarknadsekonomi och har under senare år haft ett särskilt fokus på pensionsområdet och äldres arbetsmarknadsdeltagande. Hon är för närvarande särskild utredare i utredningen för Analys av avgiftsnivån i det allmänna inkomstgrundade pensionssystemet (Dir. 2024:29).

Johannes Hagen har en doktorsexamen i nationalekonomi från Uppsala universitet från 2016 och är sedan 2023 docent i nationalekonomi vid Internationella Handelshögskolan i Jönköping. Hagen bedriver forskning inom offentlig ekonomi med särskilt fokus på pensionssystem och pensionsbeslut och är expert på det svenska pensionssystemet. För närvarande är Johannes Hagen involverad i flera olika forskningsprojekt, bland annat om digitalisering av pensionsuttag, ojämlikt åldrande och kompletterande socialförsäkringar.

– Jag är glad över att Lisa Laun och Johannes Hagen har tackat ja till att bli ledamöter i insynsrådet vid ISF. Deras gedigna erfarenhet och kompetens inom socialförsäkring och pensioner kommer att vara en stor tillgång i insynsrådets fortsatta arbete, säger äldre- och socialförsäkringsminister Anna Tenje.

Insynsrådets uppgift är att utöva insyn i verksamheten och ge myndighetschefen råd. ISF:s generaldirektör Eva-Lo Ighe är ordförande i insynsrådet och ansvarar för att planera insynsrådets arbete samt informera övriga ledamöter om verksamheten.
