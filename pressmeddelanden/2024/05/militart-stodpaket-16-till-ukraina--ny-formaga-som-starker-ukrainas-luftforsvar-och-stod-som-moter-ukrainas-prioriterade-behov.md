# Militärt stödpaket 16 till Ukraina – ny förmåga som stärker Ukrainas luftförsvar och stöd som möter Ukrainas prioriterade behov

Ukrainas behov är fortsatt stort och Ryssland pressar Ukraina på flera frontavsnitt för tillfället. Ryssland intensifierar sina luftangrepp mot både militära och civila mål. Regeringen bistår därför Ukraina med ytterligare ett rekordstort militärt stödpaket. Det svenska stödet bidrar till att stärka den samlade ukrainska militära förmågan.

Sverige överlåter radarspanings- och ledningsflygplan (ASC 890) till Ukraina och därmed stärker Ukraina deras luftförsvarsförmåga. Sverige donerar hela det svenska beståndet av Pansarbandvagn 302 (Pbv 302) för att stötta uppbyggnaden av nya ukrainska armébrigader. Sverige donerar också artilleriammunition, samt tillför resurser för underhåll av tidigare donerad materiel.

Sedan Rysslands brutala anfallskrig som inleddes i februari 2022 har Sverige har bidragit med 43,5 miljarder kronor i militärt stöd.

## Luftförsvar

I stödpaketet donerar Sverige flygplan av typen ASC 890 med radarspanings- och ledningsförmåga. ASC 890 ger Ukraina en helt ny förmåga till luftburen radarspaning- och stridsledning mot mål i luften och till sjöss. Ukrainas förmåga att identifiera och bekämpa mål på långa avstånd stärks. Med flygplanen följer en helhetslösning inklusive utbildning, teknisk utrustning och metodstöd för radarspaning och flygstridsledning.

Överlåtelsen medför en tillfällig nedgång i den svenska försvarsförmågan och detta hanteras via en anskaffning av ytterligare ett flygplan av typen S 106, Global Eye, samt tidigareläggning av redan lagd order om två nya Global Eye.

För att stärka Ukrainas luftförsvar ytterligare innehåller stödpaketet även Jaktroboten Rb 99 (AMRAAM) som både kan användas buret på flygplan och i markbaserade luftförsvarssystem. Rb 99 doneras till Ukraina genom samarbete med USA. Robotarna görs om till att passa till markbaserade luftvärnssystem. Samtidigt köper Sverige nya jaktrobotar som ersättning.

## Ammunition

Det finns en brist på artilleriammunition vid de ukrainska fältförbanden. Med paketets tillskott av 155 mm artillerigranater ökar den ukrainska förmågan att bekämpa ryska förband på djupet av stridsfältet.

Donationen medför en tillfällig nedgång i den svenska försvarsförmågan och detta hanteras via ersättningsanskaffning av nya granater.

## Stärka uppbyggnad av nya ukrainska armébrigader

Den ukrainska armén organiserar ett antal nya brigader och behöver därför bepansrade fordon för skyttekompanier. Därför doneras hela det svenska beståndet av Pansarbandvagn 302, Pbv 302, inklusive reservdelar, underhållsutrustning och ammunition.

Donationen medför en tillfällig nedgång i den svenska försvarsförmågan och därför genomförs en ersättningsanskaffning av ett annat splitterskyddat fordon.

## Finansiella stöd, satellitkommunikation, underhåll, tankfordon och forskning

Det 16:e militära stödpaketet innehåller också:

* Tankfordon som är överskott från Försvarsmakten.
* Underhållslösning för tidigare donerad svensk materiel.
* Finansiellt stöd till förmågekoalitioner.
* Finansiellt stöd till fonder och tillfälliga initiativ för att möjliggöra snabb och storskalig upphandling av materiel till Ukraina.
* Totalförsvarets forskningsinstitut får i samband med paketet i uppdrag att stötta Ukraina att etablera ett eget försvarsforskningsinstitut.
* Ukrainas stridsledningsförmåga stärks ytterligare i paketet genom en donation av terminaler med abonnemang för satellitkommunikation.
