# Handel och investeringar i fokus när Johan Forssell besöker London

– Storbritannien är en av Sveriges viktigaste handelspartner. Inte minst handeln med tjänster har ökat under det senaste året och Storbritannien är i dag den näst största marknaden för svensk tjänsteexport. Jag ser fram emot att diskutera med min brittiska kollega och företagen hur vi kan stärka handel och investeringar ytterligare, säger bistånds\- och utrikeshandelsminister Johan Forssell.

Business Forum är en plattform för strategisk dialog mellan svenska och brittiska ministrar och företag om aktuella handelsfrågor. Årets möte anordnas av den svenska ambassaden i London i samarbete med Business Sweden.

Utöver rundabordssamtalet har Johan Forssell och Greg Hands även ett separat möte för att diskutera hur den handelspolitiska relationen mellan Sverige och Storbritannien kan utvecklas och stärkas ytterligare.

Förutom Business Forum kommer bistånds\- och utrikeshandelsministern att träffa olika aktörer för samtal om Ukrainas uppbyggnad, en högt prioriterad fråga för både Sverige och Storbritannien.
