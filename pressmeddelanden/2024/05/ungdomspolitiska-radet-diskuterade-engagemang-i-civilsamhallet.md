# Ungdomspolitiska rådet diskuterade engagemang i civilsamhället

– Genom samtalen i Ungdomspolitiska rådet kommer viktiga inspel i frågor om ungas engagemang i civilsamhället. Inte minst har ungdomars engagemang som ledare och tränare stor betydelse för civilsamhället och för barns och ungas hälsa och det är viktigt att uppmärksamma deras insatser för detta, säger socialminister Jakob Forssmed.

Mötet inleddes under eftermiddagen med en presentation av en del förslag i en kommande utredning: ”Om offentligt erkännande av ungas insatser i det civila samhället”. Därefter diskuterade rådet bland annat hur samhället kan uppmuntra fler unga att engagera sig i civilsamhället och hur man kan nå ut till nya grupper av unga.

Regeringen vill ta vara på och uppmuntra ungas engagemang i civilsamhället. Under våren har Myndigheten för ungdoms- och civilsamhällesfrågor därför fått två nya uppdrag. Dels att fördela 20 miljoner kronor till organisationer som arbetar med volontärsamordning, dels att fördela 15 miljoner kronor för att öka engagemanget inom det civila samhället.
