# Socialtjänstministern reser till Storbritannien

I dag, måndag den 20 maj, besöker socialtjänstministern London för att bland annat delta i ett bilateralt möte med Edward Argar, minister med särskilt ansvar för fängelsefrågor, inklusive ungdomsrättssystemet. Mötet fokuserar framför allt på brottsförebyggande insatser för unga och systemet för omhändertagande av barn och unga i England.

Socialtjänstministern gör även ett verksamhetsbesök på Young Offenders Institution i Feltham, en anstalt där frihetsberövade barn och unga som har begått brott kan placeras.

Den 21–22 maj besöker statsrådet Edinburgh. På programmet står bland annat ett verksamhetsbesök vid den skotska polisen. Statsrådet kommer bland annat att få ta del av en presentation av VOW-projektet, som är ett samarbete mellan polisen i Edinburgh och mentorer som arbetar för att få bort ungdomar från en kriminell bana.

Senare under dagen deltar socialtjänstministern i ett bilateralt möte med sin motpart i den skotska regeringen, Natalie Don. Mötet kommer bland annat att fokusera på den så kallade Skottlandsmodellen, som väckt stort intresse internationellt och som flera svenska kommuner hämtat inspiration från i arbetet med att samordna tidiga insatser riktade mot barn och unga.
