# Romina Pourmokhtari tar emot Finlands miljö- och klimatminister

Kai Mykkänen besöker Stockholm för att träffa statsrådet Romina Pourmokhtari. Mötet äger rum på finskt initiativ och syftar till att fortsätta stärka samarbetet mellan Sverige och Finland på klimatområdet.

Diskussionerna kommer bland annat att fokusera på EU:s klimatpolitik för nästa lagstiftningsperiod, EU:s klimatramverk för 2040, gemensamma utmaningar med LULUCF\-förordningen, tekniska kolsänkor och koldioxidinfångning. Sverige kommer även att informera om reglering av ny kärnkraft.

Efter ett bilateralt möte mellan ministrarna kommer de tillsammans att besöka Stockholm Exergi som kommer att berätta om sitt arbete med koldioxidinfångning. Stockholm Exergi planerar att bygga en av världens första anläggningar som fångar in koldioxid i stor skala.

Avslutningsvis har miljö\- och klimatminister Mykkänen ett möte med Ebba Buschs statssekreterare Daniel Liljeberg för att diskutera utvecklingen av elmarknaden samt prioriteringar på energiområdet för nästa EU\-kommission.
