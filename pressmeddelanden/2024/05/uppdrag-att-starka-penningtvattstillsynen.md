# Uppdrag att stärka penningtvättstillsynen

Företag som förmedlar betalningar åt andra, så kallade betaltjänstleverantörer, löper stor risk att missbrukas av kriminella nätverk. I den gruppen återfinns bland annat cirka 1 200 ombud till utländska betalningsinstitut. Finansinspektionen utövar tillsyn över att betaltjänstleverantörer uppfyller sina skyldigheter enligt EU:s regelverk. Tillsynen ska vara riskbaserad, det innebär att den ska ta hänsyn till att risken för penningtvätt och finansiering av terrorism varierar från fall till fall.

– Att penningtvättstillsynen är träffsäker är viktigt för att komma åt den kriminella ekonomin. En alltför standardiserad tillsyn över breda områden kan leda till sämre effektivitet. Mot den bakgrunden får Finansinspektionen nu i uppdrag att redogöra för hur penning­tvättstillsynen kan utvecklas. Samtidigt kommer vi från regeringens sida arbeta för att vår styrning ska bli mer ändamålsenlig, säger finansmarknadsminister Niklas Wykman.

Finansinspektionen ska redovisa sitt uppdrag senast den 31 december 2024.
