# God avkastning för AP-fonderna

Under 2023 uppgick det samlade resultatet för Första–Fjärde och Sjätte AP\-fonderna, som fungerar som en buffert för pensionssystemet, till 144 miljarder kronor efter kostnader. Det motsvarar en avkastning på 8,1 procent. Sedan det nuvarande pensionssystemet infördes 2001 har buffert­fonderna haft en genomsnittlig årlig avkastning på 6,2 procent, vilket betyder att det ackumulerade resultatet vid utgången av 2023 uppgick till 1 642 miljarder kronor.

Vidare uppgick buffertfondernas kapital till 1 950,5 miljarder kronor vid 2023 års slut, vilket är cirka 125 miljarder mer än året innan. Under 2023 överfördes cirka 20,5 miljarder kronor från Första–Fjärde AP\-fonderna till inkomstpensionssystemet efter administrationskostnader.

Sjunde AP\-fonden har i uppgift att förvalta förvalsalternativet AP7 Såfa inom premiepensionssystemet. Under 2023 fick den genomsnittliga AP7\-spararen en avkastning på 18,4 procent. Detta kan jämföras med de privata fonderna inom premiepensionssystemet, som hade en genomsnittlig avkastning på 16,7 procent.

Under 2023 har samtliga AP\-fonder fortsatt att arbeta aktivt med hållbarhetsfrågor. Regeringen bedömer att samtliga AP\-fonder har uppfyllt det lagstadgade målet om att förvalta fondmedlen på ett föredömligt sätt.
