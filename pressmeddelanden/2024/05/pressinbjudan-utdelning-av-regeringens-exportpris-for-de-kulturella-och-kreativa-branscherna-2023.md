# Pressinbjudan: Utdelning av regeringens exportpris för de kulturella och kreativa branscherna 2023

## Nominerade till exportpriset för de kulturella och kreativa branscherna 2023

* Design: Svenskt Tenn
* Litteratur: Liv Strömquist
* Media- och kommunikation: Prime Weber Shandwick
* Mode: Toteme
* Scenkonst: Virpi Pahkinen

## Program

Kl. 13.15: Dörrarna öppnas
Kl. 13.30-14.15: Prisceremoni, med efterföljande mingel
Kl. 14.15: Intervjuer och mediefrågor
Kl 15.00: Avslut

## Om de nominerade

### Svenskt Tenn – design

Svenskt Tenn är ett av Sveriges mest ikoniska varumärken. I år är det 100 år sedan Estrid Ericson startade företaget som kommit att bli en kulturhistorisk institution med sina karaktäristiska mönster, möbler och textiler. Rekordåret 2022 uppgick omsättningen till 421 miljoner kronor, samtidigt som lönsamheten stärktes med en stadig tillväxt i bland annat USA. Varje år investerar företaget avsevärda summor i vetenskaplig forskning och främjandet av svenskt hantverk och kultur. Hållbarhet över tid, utan att tumma på kvaliteten, är honnörsorden som driver verksamheten framåt. Genom att kombinera äldre konsthantverkstraditioner och småskalig lokal tillverkning med modern teknik och med rötterna stadigt förankrade i historien har Svenskt Tenn visat att det går att vara relevant för ständigt nya generationer.

### Liv Strömquist – litteratur

Liv Strömquist slog igenom 2006 och har sedan dess etablerat sig som Sveriges mest framstående serieskapare, satiriker och folkbildare, alltid med en pedagogisk udd riktad mot patriarkatet och dess konsekvenser. Med hjälp av filosofiska, sociologiska och feministiska teorier och en osviklig känsla för komik har Strömquist bidragit till att synliggöra en genre som vinner allt fler läsare världen över. Hennes serier är flerfaldigt prisbelönade, översatta till närmare tjugo språk och har dramatiserats flitigt, bland annat i Frankrike. 2021 utnämndes hon till hedersdoktor vid det katolska universitetet i Leuven i Belgien. 2023 blev hennes Liv Strömquists astrologi den mest sålda serieboken i Tyskland. Liv Strömquist har visat att fakta och feminism i serieformat kan slå världen med häpnad.

### Prime Weber Shandwick – media- och kommunikation

Prime Weber Shandwick startades 1998 och ingår sedan 2014 i det internationella nätverket Weber Shandwick med kontor över hela världen. Bolagets innovativa och kreativa kampanjer har gjort det till ett av Sveriges mest framgångsrika kommunikationsbyråer, belönad med otaliga priser i både Sverige och globalt. 2023 placerade de sig som nummer ett i byråtoppen med flest antal priser i Guldägget. Det var året då vi bland annat lärde oss att diktaturkompensera och förstod att även robotgräsklippare har känslor.

Med kampanjen ”Spellbound by Sweden”, beställd av Visit Sweden, skapade Prime ett ljudäventyr för en internationell turistmålgrupp och knöt på ett sinnrikt sätt samman skräck, natur och svensk folktro med destinationsmarknadsföring.

### Toteme – mode

Modehuset Toteme grundades 2014 av Elin Kling och Karl Lindman med långsiktighet och hållbarhet som ledstjärnor. Framgångarna har inte låtit vänta på sig och det exklusiva klädmärket har idag butiker i London, New York, Los Angeles, Seoul, Nanjing, Chengdu, Shanghai, Qiantan och Hangzhou. Bolagets signum – ett gediget hantverk och känsla för detaljer – har bidragit till den globala succén. 2023 passerade Toteme miljarden i nettoomsättning, vilket är nära en fördubbling mot året innan. Stora delar av ökningen kommer från försäljningen på internationella marknader samt från bolagets egen e-handel. Med sin högkvalitativa och tidlösa stil och strävan att minimera sin miljöpåverkan och växa hållbart är Toteme en veritabel framgångssaga och ett bevis för att ”scandi chic” är här för att stanna.

### Virpi Pahkinen – scenkonst

Virpi Pahkinen är en av Skandinaviens mest framgångsrika och prisbelönta koreografer och dansare. Tack vare sin intensiva närvaro, sitt karakteristiska rörelsespråk och samspelet med åskådarna har hon som få andra bidragit till att göra modern dans känt för en bred publik. Hennes föreställningar har engagerat och fascinerat åskådare världen över och gjort henne till ett av de stora namnen på den internationella dansscenen. Genom åren har hon gjort beställningsverk för välkända kompanier och institutioner och uppträtt över hela världen – på mongoliska stäpper, operascener och flytande broar. Under 2022–2023 visades hennes föreställningar i Italien, Portugal, Mexiko, Finland, Japan, Tyskland, Belgien och Kanada.
