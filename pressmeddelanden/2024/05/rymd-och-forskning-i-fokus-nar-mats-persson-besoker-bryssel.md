# Rymd och forskning i fokus när Mats Persson besöker Bryssel

Under förmiddagen kommer rymdministrarna i EU diskutera EU\-kommissionens aviserade förslag om en gemensam EU\-rymdlag som ska bidra till att skapa en inre marknad för rymdverksamhet med fokus på säkerhet, resiliens och hållbarhet.

Ministrarna väntas även godkänna rådets slutsatser om att stärka Europas konkurrenskraft genom rymden. Denna fråga kommer även att diskuteras vid det gemensamma Rymdrådet mellan EU och ESA som arrangeras i anslutning till mötet. Däremellan kommer ESA:s ministermöte godkänna en resolution som är likalydande med rådets slutsatser.

På eftermiddagen är forskningsfrågor i fokus. Forskningsministrarna väntas då anta en politisk överenskommelse om en ändring i rådets förordning om det gemensamma företaget för ett europeiskt högpresterande datorsystem (EuroHPC). Syftet är att utvidga förordningens tillämpningsområde genom att inkludera artificiell intelligens (AI), och möjliggöra tillgång till superdatorerna för små och medelstora företag och nystartade företag verksamma på området.

Ministrarna väntas även anta en rekommendation om ökad forskningssäkerhet och godkänna rådets slutsatser om kunskapsutnyttjande av forskning samt kommissionens efterhandsutvärdering av ramprogrammet Horisont 2020\. På dagordningen står också en debatt om forskning och innovation inom avancerade material.
