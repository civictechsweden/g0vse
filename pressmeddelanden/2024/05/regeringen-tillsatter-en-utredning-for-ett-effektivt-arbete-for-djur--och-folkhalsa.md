# Regeringen tillsätter en utredning för ett effektivt arbete för djur- och folkhälsa

– De senaste åren har vi haft flera utbrott av smittor som kan spridas mellan djur och människor, så som fågelinfluensa och salmonella. Det visar på ett stort behov av ett effektivt samarbete mellan myndigheter på djur- och humansidan för att förebygga och bekämpa den här typen av utbrott, säger landsbygdsminister Peter Kullgren.

Det finns ett behov av informationsutbyte mellan myndigheterna. Samtidigt ställer ett utökat informationsutbyte större krav på skydd av känslig information. Utredaren kommer bland annat att analysera Jordbruksverkets, Statens veterinärmedicinska anstalts, Livsmedelsverkets, Folkhälsomyndighetens, länsstyrelsernas, kommunernas och andra berörda myndigheters ansvarsområden och uppgifter i smittskyddsarbetet mot djursjukdomar och zoonoser, både förebyggande och vid utbrott.

Till särskild utredare har regeringen utsett Martin Nilsson som är hovrättsråd i Hovrätten över Skåne och Blekinge. Martin Nilsson har tidigare haft ett flertal uppdrag i utredningsväsendet, både som sekreterare och särskild utredare. Uppdraget ska redovisas senast 30 april 2025.
