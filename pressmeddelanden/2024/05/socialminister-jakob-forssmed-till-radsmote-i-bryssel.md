# Socialminister Jakob Forssmed till rådsmöte i Bryssel

Den 13–14 maj möts EYCS\-rådet (utbildning, ungdom, kultur och idrott) i Bryssel. Jakob Forssmed ska delta vid idrottsministrarnas möte under tisdag den 14 maj och även vid en informell lunchdiskussion om kvinnors roll inom idrotten och förutsättningar för en jämställd idrott.

Bland annat väntas rådet godkänna en rådsresolution om en ny EU\-arbetsplan för idrott. Den nuvarande arbetsplanen som beslutades i november 2020 gäller till och med den 30 juni 2024\. Den nya arbetsplanen föreslås gälla från och med den 1 juli 2024 till och med den 31 december 2027\.

Det belgiska ordförandeskapet har under våren även valt att fokusera på frågan om den egenorganiserade idrottens bidrag till att stödja aktiva och hälsosamma livsstilar i EU. Rådet ska under mötet godkänna rådsslutsatser på temat.

Rådet ska även diskutera hur ideellt engagemang inom idrotten kan främjas.

Ukrainas tillförordnade ungdoms\- och idrottsminister är också inbjuden för att informera om konsekvenserna av Rysslands aggression mot Ukraina för den ukrainska idrottssektorn.
