# Ny ordförande för Produktivitetskommissionen

Clas Olsson arbetar i dag som generaldirektör för Ekonomistyrningsverket. Dessförinnan har han bland annat varit biträdande generaldirektör för Arbetsförmedlingen, chef för ekonomiska avdelningen på Finansdepartementet och chefsekonom på dåvarande Kommunförbundet.

– Jag är glad över att Clas Olsson har tackat ja till uppdraget som ordförande för Produktivitetskommissionen. Hans erfarenhet av och kunskaper inom såväl nationalekonomi som hur svensk offentlig sektor fungerar gör honom väl lämpad för uppgiften, säger finansminister Elisabeth Svantesson.

Clas Olsson förordnas från och med den 1 juni till och med att uppdraget slutredovisas.

Nuvarande ordförande Hans Lindblad lämnar sitt uppdrag för att han har utsetts till svensk ledamot i Europeiska revisionsrätten av Europeiska unionens råd.
