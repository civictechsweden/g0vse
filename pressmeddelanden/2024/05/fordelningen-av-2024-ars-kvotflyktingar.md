# Fördelningen av 2024 års kvotflyktingar

Migrationsverket har, med utgångspunkt i förslag från UNHCR, inkommit med begäran till Justitiedepartementet om samråd kring fördelningen av 2024 års kvotflyktingar. I dag lämnade Justitiedepartementet besked om hur fördelningen ska se ut.

Av de cirka 900 nya kvotflyktingarna kommer utsatta kvinnor, flickor och HBTQI-personer att prioriteras. Dessa grupper ska utgöra cirka två tredjedelar av det totala antalet kvotflyktingar.

– För att skapa goda förutsättningar att kunna överföra 900 kvotflyktingar som främst är kvinnor, flickor och HBTQI-personer kommer flyktingarna i år att tas ut i Uganda och Tanzania. Det handlar i huvudsak om flyktingar från Demokratiska republiken Kongo, säger migrationsminister Maria Malmer Stenergard.

50 platser avsätts för så kallade akutärenden.

Särskild hänsyn ska fortsatt tas till flyktingarnas integrationspotential i Sverige. I bedömningen ska Migrationsverket beakta färdigheter och egenskaper, så som utbildning, arbetslivserfarenhet och värderingar hos den enskilde som är av betydelse för att ha goda förutsättningar att integreras i det svenska samhället. Personer som tidigare stridit för väpnade grupperingar, gett uttryck för antidemokratiska värderingar eller deltagit i organisationer där olika former av extremism förekommer, ska inte komma i fråga för vidarebosättning.

– Arbetet med integrationsbedömningar är viktigt. Därför ska Migrationsverket i sitt vidare arbete med bedömningarna samverka med Justitiedepartementet och löpande redovisa hur kravet på integrationspotential tillämpas i praktiken, säger migrationsminister Maria Malmer Stenergard.

Regeringen kommer följa den fortsatta processen för att möjliggöra att 900 individer ska kunna överföras till Sverige under 2024.
