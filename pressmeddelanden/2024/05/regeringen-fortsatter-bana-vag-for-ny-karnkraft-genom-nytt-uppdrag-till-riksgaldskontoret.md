# Regeringen fortsätter bana väg för ny kärnkraft genom nytt uppdrag till Riksgäldskontoret

– Ett välfinansierat och genomtänkt system för kärntekniska restprodukter är en förutsättning för ny kärnkraft. Vi måste säkerställa att regelverken är rationella och anpassade för både nya reaktorer och annan kärnteknik, så att marknadens aktörer får förutsättningar att bygga ut elproduktionen på ett kraftfullt och säkert sätt, säger klimat\- och miljöminister Romina Pourmokhtari.

Finansieringssystemet för kärntekniska restprodukter är uppbyggt så att hela kärnavfallshanteringen ska vara fullt finansierad från början med dels kärnavfallsavgifter, dels säkerheter. För en tillståndshavare till en ny reaktor som ännu inte har hunnit betala så mycket i kärnavfallsavgifter kan systemet innebära att omfattande säkerheter behöver ställas, vilket kan utgöra en initial tröskel för tillståndshavare till nya reaktorer.

Riksgäldskontorets utredning ska säkerställa att det inte finns onödiga hinder för etablering av nya reaktorer. Det nya uppdraget ska komplettera och fördjupa det pågående arbetet i Kärnkraftsprövningsutredningen och ska därför genomföras i dialog med utredningen.

Uppdraget ska redovisas senast 31 augusti 2025\.
