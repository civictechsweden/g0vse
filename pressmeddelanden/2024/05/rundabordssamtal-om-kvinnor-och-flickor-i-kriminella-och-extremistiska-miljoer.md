# Rundabordssamtal om kvinnor och flickor i kriminella och extremistiska miljöer

Regeringen bedriver ett intensivt och omfattande reformarbete för att trycka tillbaka brottsligheten och återupprätta tryggheten. Samtidigt är kunskapen om kvinnor och flickors deltagande i kriminella gäng begränsad. Kvinnor i kriminella miljöer har också tenderat att vara ostraffade och har lättare undkommit myndigheters kontroller.

För att öka kunskapen på området har Brottsförebyggande rådet (Brå) fått i uppdrag av regeringen att studera vilka brott och sysslor som tenderar att utföras av kvinnor och flickor i kriminella nätverk. I uppdraget ingår även att studera kvinnors och flickors situation och utsatthet för våld.

Justitieminister Gunnar Strömmer och jämställdhetsminister Paulina Brandberg har mot den bakgrunden bjudit in till ett samtal om kvinnor och flickor inom kriminella och extremistiska miljöer, med målet att tillsammans identifiera inom vilka områden det krävs förbättringar och vad respektive aktör kan göra.

Deltagare på rundabordssamtalet är representanter från myndigheter, civilsamhällesorganisationer och Sveriges Kommuner och Regioner.

För mer information samt intervjuförfrågningar, kontakta respektive pressekreterare.
