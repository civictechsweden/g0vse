# Regeringen råder kommunerna att se över beredskapen inom äldreomsorgen inför en eventuell värmebölja i sommar

Sommaren närmar sig och med den kan det även komma värmeböljor. Särskilt utsatta grupper, däribland äldre personer, är extra känsliga för värme.

Enligt Socialstyrelsen har andelen kommuner som har en beredskapsplan för höga temperaturer ökat mellan 2018 och 2023\. För särskilt boende för äldre har andelen ökat från 67 till 85 procent. För hemtjänsten är motsvarande ökning från 64 till 82 procent. Det är bra att beredskapen ökar men än finns det mer att göra för att skydda äldre.

Därför råder regeringen verksamheter inom vård och omsorg att se över handlingsplaner och beredskap om det blir en sommar med hög värme.

– Att ha en plan och att ha gått igenom planen inom personalen för att förebygga och hantera värmens effekter är viktigt för att alla ska veta vad som behöver göras om höga temperaturer kommer. När det dessutom under sommaren är vanligt med vikarier inom omsorgen är det extra viktigt att även den personalen känner till hur man bör agera vid en värmebölja. Om förberedelser för sommaren ännu inte har kommit igång är det hög tid att påbörja det nu, medan det fortfarande finns tid, säger äldre\- och socialförsäkringsminister Anna Tenje.

Det finns informationsmaterial från Socialstyrelsen och Folkhälsomyndigheten som handlar om värmeböljors hälsoeffekter. Materialet vänder sig till chefer och medarbetare men också enskilda och anhöriga som ett stöd för att minska risken för ohälsa men också dödlighet vid värmebölja.
