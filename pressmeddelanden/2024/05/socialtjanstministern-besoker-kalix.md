# Socialtjänstministern besöker Kalix

– Den statliga ungdomsvården står i dag inför stora utmaningar och regeringen genomför just nu omfattande satsningar på att stärka kvaliteten och säkerställa säkerheten och kapaciteten vid SiS. Den här typen av verksamhetsbesök är därför väldigt viktiga, då det bidrar till värdefull kunskap som vi kan ha nytta av i arbetet med att förbättra och stärka den statliga ungdomsvården, säger socialtjänstminister Camilla Waltersson Grönvall.

Besöket på Johannisberg inleds med att statsrådet kommer att tala vid invigningsceremonin för det nya centralvaktshuset. Därefter kommer hon att få en rundvandring på området samt få möjlighet att träffa personalen och några av de ungdomar som är placerade vid ungdomshemmet.

Statsrådet kommer även besöka Kalix familjecentral samt delta i ett möte med socialtjänsten. Syftet med mötet är att diskutera förebyggande insatser och den nya socialtjänstlagen.
