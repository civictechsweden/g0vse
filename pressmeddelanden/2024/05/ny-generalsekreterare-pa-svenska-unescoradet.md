# Ny generalsekreterare på Svenska Unescorådet

Maria Wilenius är i dag chef för ledningssekretariatet och ställföreträdande universitetsdirektör på Stockholms universitet. Innan dess har hon arbetat på bland annat Stockholms konstnärliga högskola, Lunds universitet och Regeringskansliet samt varit expert på Unesco och sekreterare i flera kommittéer och utredningar.

Svenska Unescorådet är Sveriges nationalkommission till FN-organet Unesco som ansvarar för utbildning, vetenskap, kultur och kommunikation. Nationalkommissionerna är länken mellan Unesco och medlemsländernas myndigheter, institutioner och civilsamhällesorganisationer. Svenska Unescorådet har i uppdrag att ge råd till regeringen gällande Unescos verksamhet och informera samt sprida kunskap om Unesco i Sverige.
