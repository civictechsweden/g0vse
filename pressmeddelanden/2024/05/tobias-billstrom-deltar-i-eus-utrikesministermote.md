# Tobias Billström deltar i EU:s utrikesministermöte

Den första dagordningspunkten är Rysslands aggression mot Ukraina.

– De senaste veckorna har de ryska attackerna intensifierats och det är nu avgörande att EU fortsätter stödja Ukraina. Samtidigt krävs ytterligare åtgärder för att strypa Rysslands inkomster och därför stöttar vi förslaget om ett 14:e sanktionspaket. EU måste också agera mot det tilltagande politiska förtrycket i Ryssland. Jag välkomnar därför att rådet så snabbt nått en överenskommelse om en helt ny sanktionsregim, som Sverige initierade efter Aleksej Navalnyjs död. Detta skickar en stark politisk signal till Moskva, säger utrikesminister Tobias Billström.

Därefter kommer utrikesministrarna diskutera situationen i Mellanöstern.

– Den pågående israeliska offensiven i Rafah förvärrar en redan katastrofal humanitär situation i Gaza. EU måste fortsätta driva på för humanitär vapenvila, frigivande av gisslan och humanitärt tillträde. EU behöver även gå vidare med ytterligare sanktioner mot extremistiska bosättare på Västbanken. Mötet ger tillfälle att diskutera med utrikesministerkollegorna från regionen hur vi kan komma närmare ett slut på konflikten och nå en hållbar förhandlad tvåstatslösning, säger Tobias Billström.

Vidare kommer situationen i Georgien att diskuteras.

– Den nyligen antagna lagen om utländskt inflytande innebär att Georgien rör sig bort från sitt uttalade mål om att närma sig EU. Det är viktigt att skicka tydliga budskap om konsekvenserna av lagen för Georgiens EU-närmande eftersom den inte är förenlig med EU:s normer och värderingar, säger utrikesminister Tobias Billström.
