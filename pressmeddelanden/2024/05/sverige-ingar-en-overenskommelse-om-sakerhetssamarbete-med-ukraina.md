# Sverige ingår en överenskommelse om säkerhetssamarbete med Ukraina

Överenskommelsen utgår ifrån Sveriges sammanlagda militära och civila stöd till Ukraina om minst 105 miljarder kronor för perioden 2022–2026\.

– Ukraina kämpar inte bara för sin egen frihet, utan också för vår frihet, sa statsminister Ulf Kristersson i samband med undertecknandet.

Tyngdpunkten i överenskommelsen är militärt stöd men även andra områden omfattas. Sverige kommer fortsatt bidra till Ukrainas återuppbyggnad och stödja Ukrainas reformer och förberedelser för framtida medlemskap i EU och Nato. Sverige kommer även att ge stöd till ansvarsutkrävande för Rysslands brott i och mot Ukraina.

Statsministern och presidenten undertecknade överenskommelsen i anslutning till det nordisk\-ukrainska toppmötet som just nu pågår i Stockholm.

Senare i dag hålls en pressträff i Rosenbad med statsminister Ulf Kristersson, president Zelenskyj, Finlands president Alexander Stubb, Danmarks statsminister Mette Frederiksen och Norges statsminister Jonas Gahr Støre.

Sverige är ett av omkring 30 länder som anslutit sig till den deklaration om långsiktigt stöd till Ukraina som G7\-länderna, EU samt Ukraina enades om i Vilnius i juli förra året. Sveriges överenskommelse om säkerhetssamarbete med Ukraina är ett resultat av den deklarationen.
