# Kulturministern inviger scenkonstbiennalen bibu 2024 och besöker Wanås Konst

Kulturministern inviger bibu 2024, en nationell scenkonstbiennal för barn och unga i Helsingborg. Biennalen pågår i fyra dagar och samlar många scenkonstaktörer och över tusen barn och unga för att uppleva både nationell och internationell scenkonst.

– Barn och unga har rätt till kultur. Våra nationella kulturpolitiska mål anger att alla ska ha möjlighet att delta i kulturlivet. Det är viktigt för att kunna vidga sina vyer och även själva skapa och förverkliga sina idéer och drömmar. Därför är det angeläget och fint att bibu anordnas. Och det känns extra roligt att få vara på plats i Helsingborg och ta del av biennalen, säger kulturminister Parisa Liljestrand.

I år skapar bibu, i samarbete med Nordic Baltic Asstiej Network, även en mötesplats för att stärka de nordisk\-baltiska nätverken.

Kulturministern besöker även Wanås Konst, en skulpturpark och ett centrum för konst och lärande där internationell samtidskonst med inriktning på skulptur och installation skapas, presenteras och förmedlas.
