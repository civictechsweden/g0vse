# Färre företag ska behöva redovisa moms

En av regeringens viktigaste prioriteringar är att genomföra strukturförändringar för att få upp Sveriges låga tillväxt. Att underlätta för företagande är en nyckel i det arbetet. Ett sätt att göra det är att höja omsättningsgränsen för undantag från moms.

– Sverige är ett stolt företagarland och små och stora företag och tillväxt är vad som en gång gjort Sverige rikt. Att underlätta för företag att växa är därför helt avgörande för att få upp den låga tillväxten. En åtgärd är att färre företag ska behöva redovisa moms, säger finansminister Elisabeth Svantesson.

Höjningen av omsättningsgränsen innebär att de företag som väljer att tillämpa undantaget inte längre behöver ta ut och redovisa moms på sin försäljning. Höjningen kan också främja de minsta företagens konkurrenskraft i förhållande till större företag, samt sänka trösklarna för personer som vill starta företag. Det innebär även en lägre administrativ börda för Skatteverket som inte behöver hantera deklarationer och betalningar från de minsta företagen.

I propositionen finns även förslag om att svenska företag får möjlighet att tillämpa omsättningsgränsen i andra EU-länder. Företag som är etablerade i andra EU-länder får möjlighet att tillämpa omsättningsgränsen i Sverige. Fler företag får också tillämpa reglerna om förenklad faktura.

Förslagen föreslås träda i kraft den 1 januari 2025.
