# Deklaration antagen under nordisk-ukrainskt toppmöte i Stockholm

Deklarationen framhåller de nordiska ländernas fortsatta civila och militära stöd till Ukraina. Deklarationen bygger till stora delar på de bilaterala överenskommelser om säkerhetssamarbete som samtliga nordiska länder nu har undertecknat med Ukraina.

Syftet med säkerhetssamarbetena är att skapa bättre förutsättningar för Ukraina att långsiktigt planera försvaret mot Rysslands aggression och utveckla en modern försvarsmakt.

De bilaterala säkerhetssamarbetena omfattar även områden som återuppbyggnad och stöd till ansvarsutkrävande för Rysslands brott i och mot Ukraina. Därutöver ingår även stöd till Ukrainas reformer och förberedelser för framtida medlemskap i EU och Nato.

I deklarationen bekräftar de fem nordiska ledarna också sitt deltagande i det kommande fredstoppmötet i Schweiz den 15–16 juni.

De nordiska ländernas stöd till Ukraina uppgår hittills till sammanlagt nära 200 miljarder kronor.
