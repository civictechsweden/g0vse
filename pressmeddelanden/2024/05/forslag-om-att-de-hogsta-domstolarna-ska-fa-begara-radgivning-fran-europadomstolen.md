# Förslag om att de högsta domstolarna ska få begära rådgivning från Europadomstolen

I lagrådsremissen föreslår regeringen bland annat en ny lag som innebär att ett antal domstolar som fungerar som högsta instans i Sverige ska få möjlighet att begära rådgivande yttranden från Europadomstolen vid principiella frågor som rör tolkningen och tillämpningen av Europakonventionens mänskliga fri\- och rättigheter.

– Att de högsta domstolarna erbjuds en möjlighet att få klargöranden om hur de mänskliga fri\- och rättigheterna i Europakonventionen ska tolkas kan bidra till mer väl avvägda avgöranden, och en effektivare tillgång till rättvisa för enskilda, säger justitieminister Gunnar Strömmer.

Förslaget skulle innebära att Arbetsdomstolen, Högsta domstolen, Högsta förvaltningsdomstolen, Mark\- och miljööverdomstolen och Migrationsöverdomstolen samt Svea hovrätt i hyresmål får denna rätt.

Ett rådgivande yttrande från Europadomstolen är inte bindande. Det är i stället tänkt att fungera som stöd och vägledning vid rättstillämpningen. Syftet med ordningen är att förbättra dialogen och samspelet mellan Europadomstolen och de högsta nationella domstolarna.

Lagarna föreslås träda i kraft den dag som regeringen bestämmer.
