# Utrikesminister Tobias Billström deltar i Natos informella utrikesministermöte

– Det informella Natoministermötet blir ett viktigt tillfälle att förbereda Natos toppmöte i juli. Tillsammans kommer vi att diskutera prioriterade frågor, inte minst stödet till Ukraina, säger utrikesminister Tobias Billström.

Under ministermötet i Prag har Natos utrikesministrar en möjlighet att i en informell miljö komma framåt i viktiga frågor inför toppmötet, som äger rum i Washington D.C. den 9–11 juli. En viktig fråga på agendan kommer att vara Natos relation till Ukraina och alliansens roll i det långsiktiga stödet.

– Nato kommer att få en stärkt roll i arbetet med att förse Ukraina med långsiktigt säkerhetsrelaterat stöd, något som Sverige stödjer. Vi behöver alla öka våra ansträngningar för att hjälpa Ukraina att försvara sig, säger utrikesminister Tobias Billström.
