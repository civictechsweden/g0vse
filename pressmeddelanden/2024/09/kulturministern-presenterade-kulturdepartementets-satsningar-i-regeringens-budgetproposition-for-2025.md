# Kulturministern presenterade Kulturdepartementets satsningar i regeringens budgetproposition för 2025

– Det här är en budget som speglar regeringens viktigaste prioriteringar; bildning, barn och beredskap. Vi prioriterar tidigare eftersatta behov för kulturarvet och gör fortsatta insatser inom minoritetspolitiken. Vi stärker även förutsättningarna för Sveriges kulturella och kreativa branscher för ett vitalt kulturliv och tillför satsningar på barns tillgång till professionell kultur genom Skapande skola, säger kulturminister Parisa Liljestrand.

## Strategi för att stärka judiskt liv, en bred folkbildande insats för hågkomst av Förintelsen och en fortsatt försoningsprocess

Regeringen vill stärka judiskt liv i Sverige och avser att presentera och genomföra en långsiktig strategi med åtgärder för att stärka judiskt liv i Sverige. Under 2025 tillförs 10,5 miljoner kronor för strategin. För 2026 och 2027 beräknas 10,5 miljoner kronor tillföras årligen och för åren 2028–2034 beräknas 9 miljoner kronor årligen.

Regeringen ser ett fortsatt behov av att öka kunskaperna om Förintelsen och de mekanismer som ledde fram till den, och konsekvenserna för dem som utsattes. Därför föreslås att medel tillförs Forum för levande historia för att genomföra en bred folkbildande insats utifrån budskapet i boken ”…om detta må ni berätta…”. Under 2025 tillförs 7 miljoner kronor, under 2026 beräknas 4 miljoner kronor tillföras och under 2027 beräknas 2 miljoner kronor tillföras.

Därutöver tillförs medel för en fortsatt försoningsprocess med tornedalingar, kväner och lantalaiset utifrån Sannings- och försoningskommissionens slutbetänkande Som om vi aldrig funnits – exkludering och assimilering av tornedalingar, kväner och lantalaiset. Under 2025 tillförs 3,5 miljoner kronor och för 2026–2027 beräknas årligen 5 miljoner kronor avsättas.

## Barns tillgång till kultur och kraftsamling för läsfrämjande

I budgetpropositionen för 2025 föreslår regeringen en förstärkning av Skapande skola med 50 miljoner kronor årligen 2025–2027. Bidraget främjar både barns och ungas tillgång till kultur och professionella kulturskapares förutsättningar att leva på sitt konstnärskap.

Läsfrämjande och läsförståelse är en prioriterad fråga för regeringen. Statens skolverk och Statens kulturråd fick under 2024 i uppdrag att ta fram läslistor med olika typer av litteratur som ska vara ett stöd för förskollärare och lärare. Insatsen kompletteras nu med en del som avser hur arbetet med böckerna kan bedrivas och även hur böckerna på läslistorna ska finnas att tillgå. Statens skolverk och Statens kulturråd föreslås få 1,5 miljoner kronor vardera 2025 och 3 miljoner kronor vardera 2026 och 2027.

Kulturminister Parisa Liljestrand och skolminister Lotta Edholm har samlat ett råd av representanter för civilsamhället, akademin och näringslivet för att bidra till målet att Sverige ska vara ett läsande land. Rådet har samlats två gånger och avser att samlas två till tre gånger per år under mandatperioden.

## Beredskap för det svenska kulturarvet

Rysslands fullskaliga invasion av Ukraina har medfört skador på och förstörelse av landets kulturarv. Detta har satt ljuset på behovet av att skydda kulturarv i Sverige under höjd beredskap och ytterst krig. För att stärka det civila försvaret avsätter regeringen 19 miljoner kronor 2025, 26 miljoner kronor 2026 och 39 miljoner kronor 2027 för beredskapsplanering avseende magasin samt särskilda transporter för att kunna skydda kulturarvet i händelse av höjd beredskap och krig.

Förslagen bygger på en överenskommelse mellan regeringen och Sverigedemokraterna.
