# Delegationen för cirkulär ekonomi blir fulltaliga med nya förordnanden från näringslivet

– Delegationen för cirkulär ekonomi har i uppdrag att vara en katalysator för det svenska näringslivets utveckling av affärsmässiga cirkulära lösningar. Jag ser fram emot att fortsätta följa delegationens arbete under Mattias Philipssons ledning och jag är mycket nöjd med sammansättningen på de personer som nu ingår i delegationen. Jag har sedan jag tillträdde arbetat med att utveckla delegationen för att få ett tydligare näringslivsfokus på verksamheten, säger klimat\- och miljöminister Romina Pourmokhtari.

– Vi behöver se en utveckling mot nya cirkulära affärsmodeller, som tar hänsyn till hela värdekedjan, och som framgångsrikt kan skalas upp och ta plats på marknaden. Frågor som rör omställningen från det linjära till det cirkulära är prioriterade frågor för mig personligen men också ett prioriterat område för regeringens miljöpolitik.

De nya och omförordnade ledamöterna består av:

* Maria Sandell, hållbarhetschef på JM.
* Lotta Lyrå, VD på Södra.
* Elisabet Jamal Bergström, vice VD och hållbarhetschef på SEB Investment Management.
* Anna Graaf, hållbarhetschef på White Arkitekter.

Delegationen är ett rådgivande organ till regeringen som ska bidra till näringslivets omställning till en cirkulär ekonomi. Cirkulär ekonomi är ett avgörande verktyg för såväl ökad resurseffektivitet som ökad svensk konkurrenskraft och minskade utsläpp av både föroreningar och växthusgaser.

Totalt består delegationen av en ordförande, vice ordförande och tio ledamöter som representerar olika branscher som har koppling till cirkulär ekonomi, till exempel återvinning, avfallshantering, bygg, skog, finansbranschen och industri.

Sedan tidigare i år är Mattias Philipsson, VD på Svensk Plaståtervinning ny ordförande i delegationen samt Caroline Andermatt, VD för Myrorna, ny vice ordförande.

Övriga ledamöter är Fredrika Klarén, hållbarhetschef på Polestar; Marcus Hedblom, VD och koncernchef på Ovako; Kerstin Lindvall, hållbarhetsdirektör på ICA Gruppen; Johanna Ljunggren, hållbarhetschef på Kinnarps; Magnus Uvhagen, VD på Ragnsells Recycling samt Lisa Wahlström, hållbarhetsdirektör på Coca Cola Europacific Partners.
