# Förändrade skattesubventioner för solceller

Att verka för klimatomställningen är en central fråga för regeringen. Samtidigt är det viktigt att verktygen för omställningen är träffsäkra. Installationer av solceller har ökat kraftigt sedan höjningen av subventions­graden från 15 till 20 procent den 1 januari 2023\. Vid utgången av 2023 fanns det mer än 250 000 installerade solcellsanläggningar i landet. Enligt regeringen finns inte längre samma behov av att, i samma om­fattning som de senaste åren, stimulera efterfrågan på solceller. Solkraft bör i större utsträckning byggas på marknadsmässiga grunder och prissignaler från elmarknaden bör få ett större genomslag så att kraftslaget på sikt kan bidra mer till Sveriges leverans­säkerhet och försörjningstrygghet, i enlighet med energipolitikens långsiktiga inriktning. Därför avser regeringen att föreslå att subventionsgraden för installation av solceller åter sänks till 15 procent.

Av samma skäl anser regeringen att det inte längre finns behov av att fortsätta subventionera mikroproduktion av förnybar el genom en skattereduktion. Regeringen avser därför att föreslå att skattereduktionen för mikroproduktion av förnybar el slopas.

Förslaget om sänkt subventionsgrad för installation av solceller bedöms öka skatteintäkterna med 100 miljoner kronor under 2025 och med 200 miljoner kronor per år från och med 2026\. Förslaget om slopad skattereduktion för mikroproduktion bedöms öka skatteintäkterna med 680 miljoner kronor från och med 2026\.

Finansdepartementet kommer att remittera förslag med utgångspunkt i ovanstående. Förslaget om sänkt subventionsgrad för installation av solceller bör träda i kraft den 1 juli 2025 och förslaget om slopad skattereduktion för mikroproduktion av förnybar el den 1 januari 2026\.

Förslaget bygger på en överenskommelse mellan regeringen och Sverigedemokraterna.
