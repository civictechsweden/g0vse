# Stärkt stöd till utsatta för prostitution och lättare att få hjälp via stödlinjer för våldsutsatta

- Arbetet med att förebygga och bekämpa mäns våld mot kvinnor, våld i nära relation och hedersrelaterat våld och förtryck är högt prioriterat av samarbetspartierna. Vi vill därför se en ökning av stödet till personer som är utsatta för prostitution, som är en mycket utsatt grupp. Vi vill också fortsätta öka stödet till de nationella stödtelefonerna för våldsutsatta så att svarsfrekvensen kan förbättras. För att motverka våldet och förtrycket är det angeläget att våldsutsatta kommer fram på stödlinjerna, säger jämställdhetsminister Paulina Brandberg.

- Kvinnor på flykt är särskilt utsatta för exploatering och riskerar att tvingas in i prostitution. Arbetet med att bekämpa människohandel sker på bred front, där en viktig del är att stötta och hjälpa de som är utsatta, säger migrationsminister Maria Malmer Stenergard.

- Kvinnor som utsätts för våld, övergrepp och tvångsbeteende måste få det stöd de behöver. Den här regeringen satsar stort på att motverka förtryck mot kvinnor, oavsett vilken form det tar, säger Camilla Rinaldo Miller (KD), jämställdhetspolitisk talesperson.

- Med dessa satsningar tar vi viktiga steg för att säkerställa att ingen våldsutsatt person lämnas ensam. Sverigedemokraterna och regeringen ser allvarligt på dessa frågor och kommer fortsätta arbeta för att varje röst som söker hjälp ska bli hörd, säger Michael Rubbestad (SD), jämställdhetspolitisk talesperson.

### Stärkt stöd till utsatta för prostitution

I budgetpropositionen för 2025 avser regeringen att föreslå en förstärkning av stödet till utsatta för prostitution med 10 miljoner kronor under 2025. Anslaget beräknas öka med 5 miljoner under 2026. Förslaget bygger på en överenskommelse mellan regeringen och Sverigedemokraterna.

Det är prioriterat att vuxna personer som vill lämna prostitution eller har blivit utsatta för människohandel för sexuella ändamål får det skydd, stöd och hjälp som de behöver och att inga barn utsätts för sexuell exploatering och människohandel.

I december 2023 tog regeringen emot betänkandet Ut ur utsatthet (SOU 2023:97) från utredningen om exitprogram för personer som är utsatta för prostitution. Betänkandet bereds inom Regeringskansliet.

### Förstärkning av de nationella stödlinjerna för våldsutsatta

NCK driver Kvinnofridslinjen, Stödlinjen för män och Stödlinjen för transpersoner. NCK driver även stödlinjen Rätt att välja, som är ett pilotprojekt dit personer som har frågor om eller är utsatta för hedersrelaterat våld och förtryck kan ringa. NCK genomför den stödlinjen på uppdrag av Nationellt centrum mot hedersrelaterat våld och förtryck.

Trycket på telefonlinjerna är högt. 16 procent av de som ringer Kvinnofridslinjen i dag når inte ens fram till kön, eftersom belastningen på telefonlinjen är så hög och kön är full. 31 procent av de som ringer till Kvinnofridslinjen, 44 procent av de som ringer stödlinjen för män och 47 procent av de som ringer stödlinjen för transpersoner lägger på innan samtalet har kommit fram. Särskilt under nätter och kvällar är det många som lägger på innan de kommer fram i kön.

I budgetpropositionen för 2025 avser regeringen att föreslå en förstärkning av stödlinjerna med 7 miljoner kronor per år för åren 2025 till 2027. Förslaget bygger på en överenskommelse mellan regeringen och Sverigedemokraterna.
