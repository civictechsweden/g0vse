# Prisbasbelopp för 2025 fastställt

Prisbasbeloppet för 2025 grundas på ändringarna i det allmänna prisläget mellan juni 2023 och juni 2024. Det beräknas av SCB och fastställs av regeringen. Prisbasbeloppet för 2025 ökar med 2,6 procent jämfört med 2024. Att uppräkningen av prisbasbeloppet blir lägre 2025 än det har varit de senaste två åren beror på att inflationen i Sverige har minskat.

Höjningen av prisbasbeloppet innebär att garantiersättningen i sjukersättningen höjs till 13 622 kronor per månad vilket är en höjning med 347 kronor per månad. Maximal inkomstrelaterad sjukersättning eller aktivitetsersättning höjs till 23 777 kronor per månad vilket är en höjning med 606 kronor per månad.

För garantipensionen innebär höjningen av prisbasbeloppet att den maximala garantipensionen för en ogift person född 1938 eller senare blir 11 907 kronor per månad vilket är en höjning med 304 kronor per månad.

Regeringen har fört en balanserad politik för att bekämpa inflationen och stärka hushållen. Inflationen har nu minskat och de långsiktiga inflationsförväntningarna har stabiliserats. Det innebär att det svåra ekonomiska läget för hushållen har mildrats även om köpkraften ännu inte återställts till den nivå som rådde innan inflationen började stiga kraftigt.
