# Historisk satsning på cybersäkerhet

Cyberhoten mot Sverige och svenska intressen är omfattande och ökar. Regeringen tar nu krafttag för att stärka Sveriges informations\- och cybersäkerhetnivå och därmed vår motståndskraft.

– Det här är den största satsningen som en regering har gjort på cybersäkerhet. En högre svensk cybersäkerhetsnivå är avgörande både för vår nationella säkerhet och för vår långsiktiga konkurrenskraft, säger minister för civilt försvar Carl\-Oskar Bohlin.

## Nationellt cybersäkerhetscenter (NCSC)

Ett väl fungerande NCSC ska utgöra navet i Sveriges cybersäkerhetsarbete. Regeringen tillför därför 50 miljoner kronor till Försvarets radioanstalt (FRA) för att, inom ramen för sitt kommande huvudmannaskap, skapa förutsättningar för och bygga upp en väl fungerande verksamhet. Satsningen ska bidra till ett mer ändamålsenligt och utåtriktat NCSC för hela samhället.

– Ett starkt och samordnat NCSC är en förutsättning för att möta dagens alltmer sofistikerade cyberhot. Genom att stärka centret hoppas vi skapa en tydligare central punkt för det nationella cybersäkerhetsarbetet, säger Carl\-Oskar Bohlin.

## Stärkt operativ förmåga

Förmågan att hantera de allvarligaste cyberhoten är en grundläggande statlig uppgift som behöver förstärkas. CERT\-SE, Sveriges Computer Security Incident Response Team, på Myndigheten för samhällsskydd och beredskap (MSB), får därför 40 miljoner i ökade anslag. Satsningen möjliggör ett mer effektivt stöd till samhällsaktörer för att förebygga, motstå och hantera cyberincidenter. Genom de tillförda medlen stöds även arbetet med att omhänderta de operativa krav som ställs på Sverige genom NIS2\-direktivet.

– CERT\-SE är en nyckelaktör för det nationella cybersäkerhetsarbetet. Genom denna satsning stärker vi deras förmåga att bistå aktörer över hela landet med att förebygga och hantera cyberincidenter, säger Lars Wistedt, försvarspolitisk talesperson för Sverigedemokraterna.

## Nationell teknisk kartläggning av kommuner

Staten behöver ta ett större ansvar för att samordna och utveckla cybersäkerhetsstöd utifrån små och medelstora kommuners behov. I dagsläget saknas en nationell överblick över hur cybersäkerhetsförmågan ser ut runtom i landet. Därför tilldelas MSB 30 miljoner för att förbereda en nationell kartläggning av kommuners tekniska cybersäkerhetsförmåga. Syftet med kartläggningen är att identifiera åtgärder som kommuner själva kan vidta kostnadseffektivt och också vara ett stöd i att göra prioriteringar av nödvändiga framtida investeringar inom cybersäkerhetsområdet.

– Många kommuner strävar efter att förbättra och effektivisera sin verksamhet med hjälp av digitala tjänster. Samtidigt blir våra samhällen mer sårbara för cyberattacker ju mer digitaliserade vi blir. Med den här satsningen bidrar vi till en mer effektiv hantering av digitala störningar i kommunerna, säger civilminister Erik Slottner.

## Utvecklingsstöd, rådgivning och Cybersäkerhetskollen

För att höja cybersäkerhetsnivån hos samhällsviktiga organisationer tillförs MSB 8 miljoner kronor för att vidareutveckla sin rådgivningstjänst och utvecklingsstöd med särskilt fokus på NIS2\-aktörer. Anslaget möjliggör även utbildningar i informations\- och cybersäkerhet för ledningsfunktioner inom samhällsviktig verksamhet. Dessutom tillförs MSB 6 miljoner kronor för att utveckla verktyget Cybersäkerhetskollen, som erbjuder organisationer kostnadsfritt stöd att stärka sitt cybersäkerhetsarbete.

## Stärkt forskning och innovation

Genom en satsning på 15 miljoner kronor stärker regeringen det nationella samordningscentret för forskning och innovation inom cybersäkerhet (NCC\-SE). Satsningen innebär också att NCC\-SE får möjlighet att utveckla den svenska Cybernoden som samlar näringsliv, akademi och offentlig sektor för att prioritera och driva forsknings\- och innovationsaktiviteter inom cybersäkerhetsområdet.

– Forskning och innovation kommer att spela en avgörande roll för att säkerställa att Sverige inte halkar efter på cybersäkerhetsområdet. NCC\-SE utgör en viktig pusselbit när vi stärker samarbetet mellan näringsliv, stat och akademi, säger utbildningsminister Johan Pehrson.

## Ökad cybermedvetenhet hos allmänheten

11 miljoner kronor anslås till MSB för att höja allmänhetens medvetenhet om cyberrisker och främja god cyberhygien genom vidareutveckling av kampanjen ”Tänk säkert”.

## Skärpt tillsyn av cybersäkerhetsregler

För att säkerställa efterlevnaden av NIS2\-direktivets krav tilldelas föreslagna tillsynsmyndigheter 28 miljoner kronor totalt för sitt arbete med NIS2\-direktivet.

## Sammantaget för satsningen

Sammantaget innebär de föreslagna åtgärderna en övergripande nivåhöjning för att stödja hela samhället – för att öka cybersäkerheten hos enskilda individer, myndigheter, företag och skyddsvärda intressen. Regeringens arbete för att höja cybersäkerheten fortsätter och regeringen planerar även att presentera en nya informations\- och cybersäkerhetstrategi.

Förslagen bygger på en överenskommelse mellan regeringen och Sverigedemokraterna.
