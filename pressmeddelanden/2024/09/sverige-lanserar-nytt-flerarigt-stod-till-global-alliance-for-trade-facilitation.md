# Sverige lanserar nytt flerårigt stöd till Global Alliance for Trade Facilitation

– GATF har visat att riktade insatser som främjar samarbeten mellan stat och näringsliv har stor potential att skapa ekonomisk tillväxt genom ökad handel i utvecklingsländer. Att skapa synergieffekter mellan utvecklingssamarbete, främjande och handelspolitik är en central del av regeringens reformagenda för det svenska biståndet, säger bistånds\- och utrikeshandelsminister Benjamin Dousa.

Företag i utvecklingsländer står ofta inför en rad olika utmaningar när de vill delta i den globala ekonomin. Det kan handla om komplexa tullprocedurer, ineffektiv gränshantering och ett beroende av fysiska certifikat. Dessa handelshinder begränsar utvecklingsländers möjlighet att dra nytta av internationell handel och därmed minska fattigdomen. GATF arbetar i nära samarbete med stat och näringsliv i utvecklingsländer för att identifiera praktiska projekt där statliga aktörer och företag kan arbeta gemensamt för att genomföra reformer och nya arbetssätt som förenklar handeln.

I projektgenomförandet arbetar GATF nära både det lokala näringslivet och multinationella företag. GATF genomför i dagsläget runt 20 projekt runt om i världen, främst i de så kallade minst utvecklade länderna.

Stödet går i linje med regeringens övergripande ambition att skapa förutsättningar för utvecklingsländer och människor att genom handel och ekonomisk utveckling ta sig från fattigdom till välstånd.

Stödet kommer att betalas ut av Sida och omfattar tio miljoner kronor årligen över tre år och finansieras genom Strategi för Sveriges globala utvecklingssamarbete inom hållbar ekonomisk utveckling 2022–2026\.
