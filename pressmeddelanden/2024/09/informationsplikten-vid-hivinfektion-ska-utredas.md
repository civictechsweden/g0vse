# Informationsplikten vid hivinfektion ska utredas

– Detta är både viktigt och efterlängtat av många. De allra flesta personer som lever med hiv har i dag en välinställd behandling vilket gör att det inte finns någon risk för överföring av smitta vid sexuella kontakter. Behandlande läkare kan redan i dag undanta personer med välinställd behandling från informationsplikten, men kunskapen om och tillämpningen av den möjligheten varierar och det är därför angeläget att se över informationsplikten, säger socialminister Jakob Forssmed.

En central del av tilläggsdirektiven är att analysera och ta ställning till om förhållningsregler och övriga bestämmelser i smittskyddslagen är ändamålsenliga och proportionerliga. Detta inkluderar en granskning av regleringen av informationsplikten vid hivinfektion, det vill säga skyldigheten att lämna information om smittan till personer man kommer i sådan kontakt att det finns beaktansvärd risk för överföring av smitta.

Utredaren är inte begränsad till att enbart se över informationsplikten vid hivinfektion utan ska även analysera och ta ställning till andra förhållningsregler och bestämmelser som gäller vid allmänfarlig sjukdom avseende den enskildes skyldighet att förebygga smittspridning.

Uppdragstiden förlängs och ska redovisas senast den 30 januari 2026\. Utredaren ska dock senast den 28 februari 2025 lämna ett delbetänkande med majoriteten av de uppdrag som utredningen fick i de ursprungliga direktiven.
