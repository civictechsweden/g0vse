# Regeringen vill göra skolan mobilfri

– Problem med stök och bristande studiero i klassrummet är vardag för många av Sveriges elever och lärare. Att göra skolan mobilfri är en viktig pusselbit för att eleverna ska få en lugnare och tryggare skolmiljö, säger utbildningsminister Johan Pehrson.

– För många unga är mobiltelefonen en ständig följeslagare, till och med på natten. Mobilernas skärmar har en enorm dragningskraft och riskerar att passivisera såväl barn som vuxen. Skolan kommer inte kunna lösa detta själv, men den kan vara en viktig motkraft., säger skolminister Lotta Edholm.

Nu ska en utredare undersöka hur en reglering om daglig insamling av mobiltelefoner och annan elektronisk kommunikationsutrustning, exempelvis smarta klockor, kan utformas. En utgångspunkt är att det ska vara möjligt att besluta om undantag om det finns särskilda skäl. Det ingår även i uppdraget att utredaren ska analysera och vid behov lämna förslag som innebär att en mobiltelefon ska kunna omhändertas även om eleven vägrar att lämna ifrån sig den. Regleringen ska omfatta förskoleklassen, grundskolan och motsvarande skolformer samt fritidshemmet. Uppdraget ska redovisas senast den 3 mars 2025\.

Utredaren ska också samråda med utredningen Stärkt trygghet och studiero i skolan som har ett bredare uppdrag och bland annat ska analysera om det kan göras ytterligare förtydliganden i lagstiftningen när det gäller skolpersonalens befogenhet och ansvar att vidta disciplinära och andra särskilda åtgärder.

Förslaget bygger på en överenskommelse mellan regeringen och Sverigedemokraterna.
