# Uppdrag ska förtydliga ansvaret för kontrollplatser längs vägarna

- Kontrollplatser som är rätt utrustade och har en god geografisk spridning är en förutsättning för effektiva kontroller av yrkestrafik på väg. Som läget ser ut i dag är ansvaret för kontrollplatserna i vissa delar otydligt fördelat mellan myndigheterna vilket påverkar kontrollverksamheten på ett negativt sätt, säger infrastruktur- och bostadsminister Andreas Carlson.

Kontrollplatser längs vägarna är en fråga för Trafikverket i egenskap av väghållare och Polismyndigheten i egenskap av ansvarig myndighet för kontroller av vägtrafiken.

Det förekommer i vissa hänseenden otydligheter i ansvarsfördelningen och finansieringsansvaret mellan de två myndigheterna när det kommer till åtgärder vid nyetablering, förbättringar, underhåll och avveckling av kontrollplatser.

Regeringen anser att otydligheten i ansvarsfördelningen inverkar menligt på kontrollverksamheten av yrkestrafiken på väg.

Trafikverket och Polismyndigheten får därför i uppdrag att gemensamt återkomma med förslag på hur ansvarsfördelningen för kontrollplatserna kan tydliggöras.

Uppdraget ska redovisas senast den 14 februari 2025.
