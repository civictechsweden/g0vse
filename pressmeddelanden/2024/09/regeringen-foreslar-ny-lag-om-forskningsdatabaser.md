# Regeringen föreslår ny lag om forskningsdatabaser

I augusti lämnade regeringen en remiss till Lagrådet om en ny lag om vissa forskningsdatabaser, som ska komplettera den befintliga dataskyddsregleringen. Efter granskning av Lagrådet lägger regeringen nu fram en proposition på området. Forskningsdatabaserna ska bygga på enskildas frivilliga medverkan.

– Med det nya regelverket öppnas en möjlighet att utan etikprövningstillstånd samla in personuppgifter till forskningsdatabaser som förs för det huvudsakliga syftet att lämna ut personuppgifter till andra forskningsprojekt. Lagen siktar brett och kan tillämpas på forskningsdatabaser oavsett vetenskapligt fält, säger utbildningsminister Johan Pehrson.

Den nya lagen om vissa forskningsdatabaser ersätter den tidsbegränsade lagen om vissa register för forskning om vad arv och miljö betyder för människors hälsa, som upphör att gälla den 31 december 2024\. Lagstiftningen föreslås träda i kraft den 1 januari 2025\.
