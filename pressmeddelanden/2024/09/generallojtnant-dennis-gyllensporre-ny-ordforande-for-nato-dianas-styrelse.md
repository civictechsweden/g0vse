# Generallöjtnant Dennis Gyllensporre ny ordförande för Nato Dianas styrelse

Dennis Gyllensporre arbetar idag som forskare och docent vid Försvarshögskolan och tar över ordförandeskapet den 1 januari 2025. Han har tidigare bland annat varit chef för Försvarsmaktens ledningsstab samt befälhavare för FN:s militära insats i Mali.

– Det är mycket glädjande att Dennis Gyllensporre valts till ordförande. Han kommer göra ett utomordentligt arbete för att utveckla och främja försvarsinnovation i Nato. Detta visar också på att Sverige spelar en central roll att i det internationella arbete som nu görs för att stärka den militära förmågan i Nato med hjälp av banbrytande innovativ teknik, säger försvarsminister Pål Jonson.

– Jag är både stolt och tacksam över förtroendet att få leda styrelsen. DIANA spelar en avgörande roll som brygga mellan militär förmågeutveckling och näringslivet, vilket gör det möjligt att snabbt och effektivt dra nytta av teknikutvecklingens framsteg. Min ambition är att säkerställa att vi håller fokus på de militära förbandens operativa behov, samtidigt som vi utvecklar gemensamma lösningar som gynnar alla medlemmar inom Alliansen utifrån nationella förutsättningar säger generallöjtnant Dennis Gyllensporre.
