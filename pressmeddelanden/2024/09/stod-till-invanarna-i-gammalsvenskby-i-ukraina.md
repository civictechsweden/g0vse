# Stöd till invånarna i Gammalsvenskby i Ukraina

Under sommaren har de ryska bombningarna mot Gammalsvenskby fortsatt. Befolkningen har haft det oerhört svårt och historiska byggnader som kyrkor har brunnit ned. Byn har drabbats hårt av Rysslands fullskaliga invasion av Ukraina och sedan ett och ett halvt år tillbaka befinner sig byn vid fronten. Mer än 80 procent av husen i byn är förstörda.

– Sverige har varit en partner till befolkningen i Gammalsvenskby under en lång tid och vi fortsätter att stå vid bybornas sida. Det nya stödet på två miljoner kronor ska bland annat bidra till att stötta invånarna under den kommande vintern genom insatser för medicin, värme och el. Vår avsikt är också att, när situationen så tillåter, stötta kommunen och byarna i återuppbyggnaden, säger bistånds\- och utrikeshandelsminister Johan Forssell.

Stödet ska användas för att ta fram en kulturmiljöplan för återuppbyggnad och landsbygdsutveckling, för att på lång sikt göra byn till en attraktiv by att besöka och bo i. Insatsen innefattar också ett stöd på kort sikt – det handlar om att hjälpa byborna att överleva vintern, genom insatser för medicin, värme och el, samt att ge Gammalsvenskbys barn en paus från kriget genom möjligheten att delta i ett sommarläger på Gotland nästa sommar.

Stödet uppgår till sammanlagt två miljoner kronor under 2024 och 2025 och kanaliseras genom Gotlands Museum, som bland annat arbetar med att bevara det svensk\-ukrainska kulturarv som i dag finns både i Gammalsvenskby och på Gotland.
