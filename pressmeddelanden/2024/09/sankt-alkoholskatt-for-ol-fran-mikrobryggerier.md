# Sänkt alkoholskatt för öl från mikrobryggerier

Mikrobryggerier och andra småbryggerier återfinns över hela vårt land där de skapar jobb och tillväxt. Det handlar oftast om små företag där ett passionerat hantverk står i centrum. Småbryggerier är också viktiga besöksmål för turister och bidrar till att göra Sverige till en attraktiv turistnation.

Det finns i dag en möjlighet att sänka alkoholskatten för oberoende småbryggerier enligt EU:s alkoholskattedirektiv. Sverige har hittills inte nyttjat den möjligheten. Finansdepartementet har under sommaren remitterat ett förslag som skulle sänka alkoholskatten på öl tillverkad av oberoende småbryggerier. Regeringen kan nu meddela att den avser att gå vidare med detta förslag.

– Detta är ett ytterligare steg mot ett friare och mer företagarvänligt Sverige. Mikrobryggerier bidrar med arbetstillfällen runt om i landet. Med sänkt skatt får de ytterligare möjlighet att växa, säger finansminister Elisabeth Svantesson.

– Sverige har en fantastisk ölkultur, den vill vi bevara och utveckla, säger Oscar Sjöstedt, ekonomisk\-politisk talesperson för Sverigedemokraterna.

För att omfattas av förslaget får producenten som mest producera 3 miljoner liter öl per år. Det finns även krav på att producenten måste vara oberoende från andra ölproducenter, men det finns möjligheter för småbryggerier att samarbeta med varandra.

Nedsättningen är kopplad till producentens årsproduktion. De minsta producenterna får 50 procents skattenedsättning och sedan minskar nedsättningen stegvis ju högre årsproduktionen är. Förslaget gäller drycker från både svenska och utländska producenter.

Ändringarna föreslås träda i kraft den 1 juli 2025 och bygger på en överenskommelse mellan regeringen och Sverigedemokraterna.
