# Vice statsminister Ebba Busch leder den svenska delegationen till FN:s framtidstoppmöte i New York

Målet med framtidstoppmötet, Summit of the Future, är att påskynda genomförandet av de globala hållbarhetsmålen och att världens länder ska enas om en framtidspakt med åtgärder för att hantera de utmaningar som världen står inför i dag.

Sverige är tillsammans med Zambia förhandlingsledare för det globala digitala ramverket (GDC) som förväntas antas tillsammans med Framtidspakten. Detta blir den första omfattande överenskommelsen inom FN som adresserar digitala frågor, inklusive AI. Ramverket sätter en tydlig riktning för hur digitalisering kan användas för att accelerera arbetet med FN:s globala hållbarhetsmål och introducera nya initiativ, till exempel en vetenskaplig panel för AI inspirerad av IPCC:s arbete på klimatområdet, en global dialog om AI\-styrning, samt en fond för kapacitetsbyggande.

– Ramverket utgör ett viktigt steg för att minska digitala klyftor, stärka kvinnor och flickor i det digitala rummet och möta utvecklingsländers specifika behov. Det understryker behovet av internationellt samarbete och fortsatt dialog kring styrningen av framväxande digital teknik \- särskilt AI. Jag är stolt över att Sverige tillsammans med Zambia har lett detta viktiga arbete, säger energi\- och näringsminister samt vice statsminister Ebba Busch.

Statsrådet representerar också Sverige i G7\+ energistödsgrupp för uppbyggnadsplattformen för Ukraina.

– Sveriges stöd till Ukraina är omfattande och långsiktigt. Det gäller även den helt centrala energisektorn. Jag är glad över att regeringen tidigare i september beslutade om ett stöd på 500 miljoner kronor för värme\- och elförsörjning i Ukraina. Enligt Världsbankens beräkningar kan detta bidra till att generera el till 185 000 människor, säger energi\- och näringsminister samt vice statsminister Ebba Busch.

Utöver högnivåmöten i samband med Framtidstoppmötet deltar statsrådet också i ett möte om stärkt samarbete på kärnkraftsområdet. Här samlas regeringsrepresentanter, stora banker och industrichefer för att samtala om den nyckelroll som kärnkraft har för den gröna omställningen.
