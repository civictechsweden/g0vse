# Rekommendationer om digital medieanvändning för barn och unga

– Alltför länge har vi låtit skärmar och appar stjäla tid och uppmärksamhet på bekostnad av annat som vi vet att man behöver för att må bra. Vi vet att användningen av digitala medier kan få negativa hälsoeffekter, bland annat försämrad sömn och depressiva symtom. Med dessa åldersanpassade rekommendationer finns nu ett viktigt stöd, både för barn och unga, föräldrar eller andra vårdnadshavare, till en mer hälsosam, medveten och ansvarsfull användning av skärm och digitala medier, säger socialminister Jakob Forssmed.

Folkhälsomyndighetens rekommendationer vänder sig till olika åldersgrupper från 0–18 år och riktar sig både till föräldrar/vårdnadshavare och direkt till barn och unga i de övre åldersgrupperna. Till rekommendationerna finns också en motivering samt tips på hur man i vardagen kan tänka kring dem.

– Nu finns konkreta och tydliga rekommendationer som kan göra det lättare för barn och unga, för familjer och för andra som möter barn och unga att få till ett samtal om hur mycket tid man spenderar på nätet, vad som händer där och vilket innehåll man exponeras för. Det är viktiga och behövliga samtal, säger Jakob Forssmed.
