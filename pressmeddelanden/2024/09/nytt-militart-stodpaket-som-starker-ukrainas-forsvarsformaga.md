# Nytt militärt stödpaket som stärker Ukrainas försvarsförmåga

Med stödpaket 17 har Sverige bidragit med 48,1 miljarder kronor i militärt stöd till Ukraina sedan Rysslands brutala anfallskrig inleddes i februari 2022. Bara under 2024 har Sverige bidragit med totalt 25 miljarder i militärt stöd.

## Upphandling för donation

Sverige går med paket 17 in i en ny fas av det militära stödet till Ukraina genom ett större fokus på produktion i stället för donation. Stödpaket 17 innehåller tre större upphandlingar av materiel som är särskilt prioriterat av Ukraina. Upphandlingarna ska genomföras av antingen Försvarsmakten eller Försvarets materielverk (FMV). Värdet av dessa upphandlingar uppgår sammanlagt till cirka 600 miljoner kronor.

Sverige har tidigare skickat 50 stridsfordon 90 till Ukraina. Dessa stridsfordon har visat sig mycket användbara av Ukraina och därför ska en upphandling ske av ytterligare 40 mm ammunition till dessa stridsfordon för leverans till Ukraina.

I stödpaketet 16 ingick över 200 Pansarbandvagn 302. I syfte att ge den ukrainska förbanden större möjlighet att uppträda dolt kommer i paket 17 en upphandling av kamouflageutrustning för dessa stridsfordon att ingå.

Det ukrainska behovet av mindre flygande drönare är fortsatt stort. Därför avser regeringen tillföra ytterligare medel för att stödja den ukrainska försvarsmaktens behov inom detta område.

## Förstärkning av försvarsförmågan på marken

Stödpaket 17 innehåller även militär utrustning för markstrid till ett värde av cirka 500 miljoner kronor. Ukraina har ett mycket stort behov av luftvärnsmateriel med anledning av Rysslands angrepp mot civil och militär infrastruktur. Sverige har tidigare överlåtit ett antal olika luftvärnsrobotsystem och i detta paket ingår ytterligare luftvärnsrobotar av typen Robot 70.

Ukraina har särskilt begärt pansarvärnsvapen och stridsvagnsminor för att bättre kunna verka mot ryska mekaniserade förband. I paketet ingår därför ett antal pansarskott, granatgevär och stridsvagnsminor.

Paketet inkluderar även:

* Skyddsmasker och skyddsutrustning för att möjliggöra arbete/uppdrag i kontaminerad miljö
* Ammunition till granatkastare och granatgevär finkalibrig ammunition
* Utbildningsmateriel för rekrytutbildning i Ukraina
* Överlåtelse av hjälmar och vinterutrustning för soldater inför kommande vinter

## Förstärkning av den marina försvarsförmågan sjöss

Det finns fortfarande ett ryskt hot mot den ukrainska handelsfartygstrafiken och lotsning sker regelmässigt av dessa fartyg via minröjda leder ned mot sundet Bosporen. Därutöver sker omfattande strider längs de frontlinjer som definieras av floder, där den ukrainska marinen stödjer markstridskrafterna. Stödpaketet innehåller därför materielöverlåtelser av marin utrustning till ett värde av 500 miljoner kronor.

Ukrainas floder är föremål för många militära aktiviteter och svenska Stridsbåt 90 har varit ett välkommet tillskott till den ukrainska marinen. Stödpaket 17 innehåller ytterligare sex Stridsbåt 90 inklusive en marin försörjningslösning som skall stödja den ukrainska marinens underhållsförband att skapa uthållighet för den svenska materielen. För att kunna sjösätta olika typer av båtar efter underhållsåtgärder på land överlåts även två sjösättningsvagnar som kan hantera flera olika båttyper, däribland Stridsbåt 90.

## Materielsatser och ekonomiska donationer

### Materielsatser till JAS 39

För tillfället är det inte aktuellt att föra över JAS Gripen till Ukraina, då det skulle störa införandet av F-16. Regeringen arbetar dock fortsatt med att skapa förutsättningar för att i ett senare skede eventuellt stödja Ukraina med JAS 39 Gripen. I stödpaket 17 sker detta genom att materielsatser till JAS 39 Gripen anskaffas till ett värde av cirka 2,3 miljarder kronor.

Materielsatser är de delar av JAS 39C/D som används i byggnationen av nya JAS 39E. Genom att materielsatser anskaffas skapas förutsättningar för att kunna donera ett antal JAS 39C/D, i stället för att materielsatserna demonteras ur operativa JAS 39C/D.

### Ekonomiska donationer

Stödpaketet innehåller drygt 700 miljoner kronor för ekonomiska donationer till fonder och andra multilaterala initiativ under 2024. Internationella initiativ där flera nationer skapar förutsättningar för större upphandlingar har visat sig vara effektiva. Inom området finns såväl tillfälliga multilaterala initiativ rörande ett särskilt materielobjekt, likt ammunitionsinitiativ, till mer stadigvarande regelrätta fonder som till exempel den brittiskledda International Fund for Ukraine.
