# Stärkt samarbete mellan Sverige och Finland

– Det är en stor glädje att idag kunna ta emot statsminister Orpo och hela den finska regeringen här i Stockholm. Vid regeringsmötet har vi diskuterat hur vi gemensamt kan stärka vårt samarbete inom områden som är centrala för våra samhällens framtid. Det gäller brottsbekämpning, beredskap, utbildning och innovation och våra ungas psykiska och fysiska hälsa med mera. Den här dagen är verkligen en laginsats där statsråden på eftermiddagen kommer att genomföra ett tjugotal olika gemensamma aktiviteter och verksamhetsbesök, säger statsminister Ulf Kristerson.

– Det är glädjande att se hur nära vi står varandra och hur mycket vi kan samarbeta internationellt och mellan våra länder. Deklarationen vi antar idag anger riktningen för fördjupat samarbete inom centrala områden som säkerhet, inklusive stödet till Ukraina, infrastruktur, energi och nordisk integration säger Finlands statsminister Petteri Orpo.

Sverige och Finland har mycket nära geografiska, historiska, ekonomiska och kulturella band. Det gemensamma regeringsmötet är en symbol för den nära relationen mellan länderna och ett verktyg för att stärka samarbetet ytterligare.

Den deklaration som statsminister Ulf Kristersson och Finlands statsminister Petteri Orpo i dag har signerat syftar till att stärka samarbetet mellan länderna, även på nordisk nivå och inom EU och Nato.

Deklarationen behandlar bland annat:

* Arbetet för ett säkert, grönt och fritt Norden utan gränshinder och med förstärkt civil och militär infrastruktur.
* Vikten av ett fortsatt starkt stöd till Ukraina och samarbete inom Nato.
* Samarbetet för att stärka konkurrenskraften på nationell och EU-nivå samt för att bioekonomins och kärnkraftens betydelse för att säkra att den gröna omställningen ska få fullt genomslag.
* Fördjupat samarbete inom brottsbekämpning inklusive skydd av EU:s yttre gräns.
* Ambitionen att attrahera högkvalificerad internationell arbetskraft.
* Stärkt samarbete inom forskning, utveckling och innovation inom områden som artificiell intelligens, halvledare, mobilnät och bioteknik.
* Gemensamma insatser för barns och ungas hälsa med anledning av ökande skärmtid, minskad fysisk rörelse och koncentrationsproblem.
* Det fortsatta arbetet med samarbete inom kultur och internationell turism.

[Deklaration om svensk-finskt samarbete](/informationsmaterial/2024/09/deklaration-om-svensk-finskt-samarbete/)
