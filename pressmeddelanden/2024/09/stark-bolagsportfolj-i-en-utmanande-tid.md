# Stark bolagsportfölj i en utmanande tid

I skrivelsen finns bilagan Verksamhetsberättelsen för bolag med statligt ägande 2023, som redovisar hur förvaltningen av statens bolagsägande har utvecklats under 2023\.

Värdet på den statliga bolagsportföljen vid utgången av 2023 var 820 miljarder kronor, samma nivå som för 2021 men en minskning på 3,7 procent jämfört med 2022\. Den sammanlagda omsättningen för bolagen med statligt ägande ökade och översteg väl 500 miljarder kronor år 2023\. Resultatet efter skatt för helåret 2023 ökade och uppgick till 37,3 miljarder kronor.

Regeringens prioriteringar för den statliga bolagsportföljen är först och främst bolagens lönsamhet och värdeskapande, med ett tydligt fokus på långsiktighet, och att bolagen ska utgöra föredömen för näringslivet och samhället i stort.

– Det är viktigt att bolagen med statligt ägande står stabila även i osäkra tider. Den statliga bolagsportföljen är unik i sitt slag och skapar viktiga mervärden för hela Sverige. Det är dessutom glädjande att de statliga bolagen är helt jämställd på både styrelse\- och vd\-nivå, vilket sticker ut i jämförelse med andra länder, säger finansminister Elisabeth Svantesson.

## Statens bolagsportfölj – resultat i korthet

Statens bolagsportfölj bestod av 44 bolag vid årsskiftet 2023/24 och har sin tyngdpunkt inom basindustri/energi. De flesta bolag är vinstdrivande. 22 bolag har särskilt beslutade samhällsuppdrag. Cirka 137 000 personer är anställda i bolagen med statligt ägande inklusive intressebolag.

* Värdet på den statliga bolagsportföljen minskade med 3,7 procent eller 31 miljarder kronor, till 820 miljarder kronor, under 2023\. Värdeminskningen förklaras i huvudsak av högre avkastningskrav till följd av ett högre ränteläge.
* Värdet på de börsnoterade innehaven, Telia och SAS, minskade med sammantaget 5 procent motsvarande drygt 2,2 miljarder kronor.
* Utdelningar till staten under 2023, för verksamhetsåret 2022, uppgick till knappt 23 miljarder kronor. Ca 85 procent av dessa utdelningar kom från LKAB, Vattenfall, Telia, Akademiska hus och Svenska spel.
* Nettoomsättningen för den statliga bolagsportföljen ökade med 11,5 procent jämfört med föregående år och uppgick till 531 miljarder kronor (exklusive intressebolag) och 576 miljarder kronor (inklusive intressebolag).
* Resultatet efter skatt för helåret 2023 ökade och uppgick till 37,3 miljarder kronor.
* Rörelseresultatet för helåret 2023 ökade och uppgick till 48,6 miljarder kronor.
* Andelen kvinnor som är styrelseordförande uppgår till samma nivå som förra året och är förhållandevis hög. Styrelseledamöterna i den statliga bolagsportföljen utgjordes av 50 procent kvinnor och 50 procent män per den 1 maj 2024\.

## Statens ägarpolicy

I verksamhetsberättelsen redogör regeringen även för statens ägarpolicy och principer för bolag med statligt ägande. Regeringen avser att fortsätta att utveckla bolagsstyrningen samt att revidera statens ägarpolicy, som beslutades i februari 2020\.
