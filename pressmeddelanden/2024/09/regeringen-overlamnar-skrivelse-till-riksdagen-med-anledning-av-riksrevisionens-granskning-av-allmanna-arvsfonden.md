# Regeringen överlämnar skrivelse till riksdagen med anledning av Riksrevisionens granskning av Allmänna arvsfonden

– Regeringen tar Riksrevisionens kritik på stort allvar. Rapporten kommer att vara ett viktigt underlag i den pågående översynen av Allmänna arvsfonden, säger socialminister Jakob Forssmed.

Regeringen delar Riksrevisionens uppfattning att det krävs åtgärder för att förbättra och stärka stödgivningen ur Allmänna arvsfonden, med särskilt fokus på kontroll\- och granskningsfunktioner.

Sedan Riksrevisionens rapport publicerades har regeringen vidtagit flera åtgärder, bland annat har regeringen utsett en ny ordförande och en ny ledamot i Arvsfondsdelegationen, båda med tydlig kompetens inom kontroll och ekonomisk brottslighet.

Den 3 april 2024 överlämnade regeringen också propositionen ”Statens stöd till trossamfund och civilsamhället – enhetliga och rättssäkra villkor” (prop. 2023/24:119\) till riksdagen. I propositionen föreslår regeringen bland annat att ett demokrativillkor ska gälla för stöd ur Allmänna arvsfonden enligt lagen om Allmänna arvsfonden.

Sedan Allmänna arvsfonden inrättades 1928 har tiotusentals projekt inom civilsamhället finansierats med medel ur fonden. Dessa projekt har lagt grunden till verksamheter som till exempel allmän förskola, mödra\- och barnavårdscentraler, färdtjänst och personlig assistans.

–  Det måste säkerställas att medel ur Allmänna arvsfonden inte används i strid med reglerade villkor eller i brottsliga syften och regeringens arbete för att så inte sker kommer att fortsätta med oförminskad styrka, säger Jakob Forssmed.
