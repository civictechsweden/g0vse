# Regeringen inför tydligare regler för svenska banker

EU:s kapitaltäckningsregler har varit föremål för omförhandlingar (Bankpaketet). En central del av EU:s bankpaket är det så kallade golvet för riskvägda tillgångar, som bland annat ska minska risken för alltför låga kapitalkrav hos banker.

Medlemsländer inom EU har möjlighet att välja om golvet för riskvägda tillgångar ska beräknas på institut- eller gruppnivå. Regeringen har i dag beslutat en förordning som innebär att svenska regler anpassas i syfte att detta golv ska beräknas på gruppnivå för svenska banker med svenskt moderföretag. Genom detta skapas en mer förutsägbar ram för svenska banker.

Vidare har regeringen valt att inte utnyttja det nationella valet om övergångsreglering för bostadskrediter som finns inom EU:s bankpaket. Övergångsregleringen skulle tillfälligt kunna leda till sänkta kapitalkrav, vilka sedan åter skulle höjas när golvet fasas in. Regeringen har inte bedömt detta som ändamålsenligt, och det är heller inte i linje med övergångsregleringens syfte.

Förordningen träder i kraft den 1 januari 2025.
