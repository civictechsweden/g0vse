# Effektivare mottagande och återvändande i fokus i migrationsbudgeten

– Regeringens migrationspolitik börjar ge resultat. Den asylrelaterade invandringen till Sverige minskar och vi ser i år ut att få det lägsta antalet asylsökande sedan 1997\. Även om utvecklingen är positiv behöver mer göras för att upprätthålla legitimiteten i systemet med den reglerade invandringen och för att bekämpa skuggsamhället. Med omfattande satsningar i budgetpropositionen för 2025 tar vi ytterligare steg i omläggningen av migrationspolitiken, säger migrationsminister Johan Forssell.

Regeringen föreslår i budgetpropositionen att hela utgiftsområde 8 Migration tilldelas 513 miljoner kronor under 2025\. För 2026 beräknar regeringen att tillskottet blir 2 559 miljoner kronor och för 2027 1 357 miljoner kronor. Regeringen föreslår bland annat reformer för:

* effektivare mottagande och återvändande,
* att bekämpa fusk och missbruk,
* ökad frivillig återvandring,
* utökade inre utlänningskontroller och
* att stärka anknytningsprincipen i sjuk\- och aktivitetsersättningens grundskydd.

## Effektivare mottagande och återvändande

Regeringens omläggning av migrationspolitiken ställer stora krav på både Migrationsverket och migrationsdomstolarna. Migrationsverket behöver till exempel ha goda förutsättningar att genomföra regeringens omfattande reformagenda, bland annat genom att ställa om hela mottagningssystemet för ett ordnat mottagande och att möjliggöra en effektivare asylprocess och ett effektivare återvändande. En effektivare asylprocess främjar att de som beviljas uppehållstillstånd snabbare kan börja integreras och finna sig tillrätta i Sverige. Att tiden från ansökan till beslut och vistelsen i mottagningssystemet är så kort som möjligt är viktig och för att uppnå det behöver även migrationsdomstolarna ges stabila ekonomiska förutsättningar att utföra sitt uppdrag. Regeringen föreslår därför att både Migrationsverket och migrationsdomstolarna tillförs medel i budgetpropositionen för 2025\.

För att förbättra förutsättningarna att verkställa avlägsnandebeslut behöver myndigheter veta var de personer som har att lämna Sverige befinner sig. Migrationsverket och Polismyndigheten behöver bland annat därför kunna ta personer i förvar i större utsträckning. Regeringens mål är att uppnå 1 000 förvarsplatser så snart som möjligt och föreslår i budgetpropositionen att medel tillförs för detta.

## Åtgärder för att bekämpa fusk och missbruk

Regeringen vill förstärka Migrationsverkets arbete med att bekämpa fusk och missbruk. Det handlar bland annat om att myndigheten ska utöka sin kapacitet att hantera biometriska uppgifter, att utöka kontroller mot arbetskraftsgivare i ärenden om arbetstillstånd och att förstärka arbetet med återkallelser av uppehållstillstånd och statusförklaringar. Regeringen föreslår därför att medel tillförs för detta.

## Ökad frivillig återvandring

Regeringen föreslår också åtgärder för att stimulera frivillig återvandring för personer som inte har integrerats i det svenska samhället. Det handlar bland annat om att kraftigt höja bidraget för återvandring under 2026, upp till 350 000 kronor per person. Regeringen föreslår också att en nationell samordnare inrättas och att informationsinsatser genomförs för att öka kännedomen om möjlighet till frivillig återvandring.

– Att stimulera återvandring på frivillig grund är en prioriterad fråga. Det bidrag som tidigare funnits har i princip inte utnyttjats alls och därför föreslår vi tillsammans med regeringen en kraftig höjning av bidraget, säger Sverigedemokraternas migrationspolitiske talesperson Ludvig Aspling.

## Utökade utlänningskontroller

En satsning genomförs för att Polismyndighetens arbete med inre utlänningskontroller ska utökas och effektiviseras ytterligare. Inre utlänningskontroller är ett viktigt verktyg för att kunna ha kontroll över vilka som vistas i landet, vilket är angeläget ur såväl säkerhetssynpunkt som för att upprätthålla den reglerade invandringen.

Förslagen bygger på en överenskommelse mellan regeringen och Sverigedemokraterna.
