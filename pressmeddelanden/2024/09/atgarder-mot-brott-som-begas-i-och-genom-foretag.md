# Åtgärder mot brott som begås i och genom företag

– För att trycka tillbaka den organiserade brottsligheten måste vi strypa den kriminella ekonomin. Den organiserade brottsligheten utnyttjar systematiskt företag som verktyg i sina brottsupplägg för att tjäna eller tvätta pengar med olagliga metoder. Dessa förslag är ämnade att på ett effektivt och träffsäkert sätt försvåra för kriminella att begå brott genom företag. I förlängningen handlar det också om att värna en sund och rättvis konkurrens, säger justitieminister Gunnar Strömmer.

Förslagen innebär bland annat att

* företagskapning ska kriminaliseras,
* maxstraffet för brott mot målvaktsförbudet ska höjas från ett till två års fängelse,
* Bolagsverket ska få bättre verktyg att genomföra kontroller och stryka felaktiga uppgifter i sina register,
* förseningsavgifterna vid försenad inlämning av årsredovisningar ska höjas och alla bostadsrätts­föreningar och andra ekonomiska föreningar ska lämna in sina årsredovisningar till Bolagsverket, och
* vissa nya regler om stiftelser ska införas, bland annat målvaktsförbud och anmälningsplikt för revisorer vid misstanke om ekonomisk brottslighet.

Lagändringarna föreslås träda i kraft den 1 januari 2025.
