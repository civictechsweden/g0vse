# Skatten för husbilar sänks

Att verka för klimatomställningen med så bred folklig förankring som möjligt är en central fråga för regeringen. Därför är det viktigt att verktygen för klimatomställningen är träffsäkra.

De senaste åren har förändringar i hur fordons koldioxid­utsläpp mäts lett till högre fordonsskatt för husbilar. Samtidigt är utbudet av husbilar med låga eller inga utsläpp begränsat i dagsläget, vilket kan göra det svårt för konsumenter att anpassa sitt val av husbil till en mer klimatvänlig bil. Många träffas därför av den förhöjda fordonsskatten som gäller för vissa nya bilar under de tre första åren, s.k. malus, med små möjligheter att göra andra val.

Regeringen föreslår därför att husbilar inte längre ska omfattas av den förhöjda fordonsskatten. Förslaget beräknas minska skatteintäkterna med ca 90 miljoner kronor årligen från och med 2025.

Ändringarna föreslås träda i kraft den 1 februari 2025.

Förslaget bygger på en överenskommelse mellan regeringen och Sverigedemokraterna.
