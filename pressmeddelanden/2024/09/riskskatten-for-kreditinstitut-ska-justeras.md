# Riskskatten för kreditinstitut ska justeras

Riskskatt betalas i dag av kreditinstitut med skulder över ett gränsvärde. Kreditinstitut med skulder över gränsvärdet betalar skatt på samtliga sina skulder medan kreditinstitut med skulder under gränsvärdet inte är skattskyldiga till riskskatt. Detta innebär att tröskeleffekter uppstår för institut med skulder över gränsvärdet. För att eliminera tröskeleffekten anser regeringen att ett grundavdrag som är lika stort som gränsvärdet bör införas i skatten. Kreditinstituten kommer då att betala riskskatt på de överskjutande skulderna.

För att de offentliga finanserna ska vara opåverkade bör samtidigt skattesatsen för riskskatten höjas. Detta kompenserar för de lägre skatteintäkter som grundavdraget ger upphov till.

Ändringarna bör träda i kraft den 1 januari 2026.

Regeringen kommer även med anledning av tillkännagivanden från riksdagen att initiera en översyn av riskskatten.

Förslaget bygger på en överenskommelse mellan regeringen och Sverigedemokraterna.
