# Regeringen utökar tidsgränsen för anställning som biträdande lektor

Anställningsformen biträdande lektor är en ingångsanställning till den akademiska karriärvägen. Syftet är att den biträdande lektorn ska meritera sig för att uppfylla kraven för en tillsvidareanställning som lektor. I dagsläget är tidsgränsen från doktorsexamen för att komma i fråga för anställning som biträdande lektor högst fem år. Det innebär att forskare som exempelvis genomfört flera eller längre postdoktorala utlandsvistelser får svårt att hinna söka dessa tjänster.

– Vi vill ta vara på, och utveckla, den forskningskompetens som finns i Sverige, och samtidigt underlätta för lärosätena att hitta talanger med stor forskningspotential. Därför har regeringen fattat beslut om att ändra tidsgränsen från doktorsexamen till anställning som biträdande lektor till att vara mellan fem och sju år, i stället för dagens fem år. Lärosätena får samtidigt större inflytande över den egna tidsgränsen, säger utbildningsminister Johan Pehrson.

Förhoppningen är att ändringen ska leda till en större flexibilitet inom sektorn och ett större utbyte av doktorer mellan lärosätena.

Förordningsändringen träder i kraft den 1 november 2024.
