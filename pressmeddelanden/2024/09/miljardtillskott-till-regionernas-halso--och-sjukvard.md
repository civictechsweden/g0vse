# Miljardtillskott till regionernas hälso- och sjukvård

– Att korta vårdköerna och öka vårdkapaciteten har varit den här regeringens prioritering från dag ett. Samtidigt har det ekonomiska läget skapat en ansträngd situation för många regioner. Regeringen förstärker därför sektorsbidraget ytterligare, säger sjukvårdsminister Acko Ankarberg Johansson.

– De senaste årens höga inflation, i kombination med regionernas pensionsavtal, har lett till att regionernas ekonomiska situation har varit utmanande under 2024\. Nu när inflationen har bekämpats ser vi en ljusning, men flera regioner har det fortfarande tufft, säger finansminister Elisabeth Svantesson.

– Vi behöver se till att människor i behov av vård får hjälp, oavsett var i landet man bor. Att inrätta en nationell vårdförmedling är ett viktigt steg i den riktningen. Vi behöver kunna nyttja lediga resurser i andra delar av landet för att effektivisera, minska vårdköerna och samtidigt säkerställa att de som är i behov av vård inte behöver stå i långa vårdköer, säger Sverigedemokraternas gruppledare Linda Lindberg.

– Kunskapen om orsakerna till skillnaderna i hälsa mellan flickor respektive pojkar och kvinnor respektive män behöver fortsatt öka om vi ska nå målet om en jämställd hälsa. Tillgången till vård ska vara jämställd och jämlik i hela landet, säger jämställdhetsminister Paulina Brandberg.

## Ytterligare 2 miljarder kronor till regionerna

Svensk hälso\- och sjukvård har god kvalitet och högt förtroende men står fortsatt inför flera utmaningar. De senaste årens höga inflationen har medfört höga kostnader för verksamhet och pensioner, vilket har slagit hårt mot regionernas ekonomi samtidigt som utmaningarna med bristande tillgänglighet och långa vårdköer fortsätter. Även om inflationen har fallit förväntas det dröja ytterligare innan den ekonomiska situationen i regionerna har återhämtat sig. Därför stärker regeringen hälso\- och sjukvårdens förutsättningar genom ytterligare ett sektorsbidrag till hälso\- och sjukvården, som totalt omfattar två miljarder kronor under 2025\. Medlen kommer att fördelas efter vårdbehov på samma sätt som de tidigare sektorsbidragen till hälso\- och sjukvården.

## Ekonomisk förstärkning för ökad vårdkapacitet och tillgänglighet

Regeringen stärker arbetet med att öka tillgängligheten och stärka vårdens kapacitet genom att tillföra 1 miljard kronor. Sammanlagt uppgår regeringens satsning för att öka vårdkapaciteten och korta vårdköerna till ca 7,5 miljarder kronor 2025\. Medlen är prestationsbaserade vilket innebär att regionerna kommer behöva visa på konkreta resultat för att få ta del av dem.

Satsningen ökar förutsättningarna för en ändamålsenlig kompetensförsörjning, vilket är en förutsättning för att kunna bedriva en god och säker vård. En ändamålsenlig vårdkapacitet i vardagen stärker också förutsättningarna att möta de behov som ställs i händelse av kris eller krig.

## Ytterligare satsningar på nationell vårdförmedling

Regeringen satsar totalt 250 miljoner kronor under 2025 för att intensifiera det pågående arbetet med inrättandet av en nationell vårdförmedling, som syftar till att tillgängliggöra hela landets vårdkapacitet för patienter och för att kapa köer inom hälso\- och sjukvården. För 2026 och 2027 beräknar regeringen att avsätta 150 miljoner kronor per år för samma ändamål.

Långa väntetider har länge varit ett problem inom svensk hälso\- och sjukvård och skillnaderna i väntetider mellan regionerna och mellan olika delar av hälso\- och sjukvården är dessutom stora. Nationell vårdförmedling innebär att väntande patienter erbjuds vård hos en vårdgivare med kortare väntetider än i hemmaregionen, oavsett var i landet denna vårdgivare finns. Väntetider och vårdköer måste kortas och därför satsar regeringen nu ytterligare på inrättandet av nationell vårdförmedling.

## 50 miljoner kronor till ett jämlik införande av precisionshälsa

Med utgångspunkt i den enskilde patientens unika förutsättningar möjliggör precisionshälsa skräddarsydd prevention, diagnostik, behandling och uppföljning. Området är på stark frammarsch både internationellt och nationellt och innebär nya möjligheter för en alltmer personcentrerad och effektiv hälso\- och sjukvård.

Regeringen säkrar därför en långsiktig finansiering av en jämlik implementering av precisionshälsa. 2025 avsätter regeringen 50 miljoner kronor 2025 för området. Regeringen avser därefter avsätta 100 miljoner kronor årligen. För att skapa långsiktighet i arbetet och för att aktörer på området ska våga göra nödvändiga investeringar föreslås också ett beställningsbemyndigande under 2025 som kommer att innebära utbetalningar under fem år från och med 2026\.

Satsningen följer tidigare insatser av regeringen inom precisionsbaserade metoder för personer som drabbats av cancer och sällsynta sjukdomar.

Regeringen avser att överlämna dessa förslag till riksdagen i budgetpropositionen för 2025\. Förslagen bygger på en överenskommelse mellan regeringen och Sverigedemokraterna.
