# Regeringen går vidare med järnväg mellan Göteborg och Borås

– Under sommaren har landshövding Sten Tolgfors tillsammans med övriga parter genomfört ett konstruktivt arbete för att enas om en lösning för sträckan. Regeringen tar nu detta vidare genom uppdraget till Trafikverket, säger infrastruktur\- och bostadsminister Andreas Carlson.

Regeringen gav den 23 maj 2024 Länsstyrelsen i Västra Götalands län i uppdrag att sondera förutsättningarna att genomföra åtgärder i järnvägssystemet i stråket Göteborg–Borås. Bakgrunden var att flera aktörer meddelat att de inte såg att det fanns förutsättningar för att komma vidare med planeringen av den nya järnvägen.

När uppdraget nu redovisats framgår att nationella, regionala och lokala parter nu är överens om en sträckning för ny järnväg mellan Göteborg och Borås. Vidare framgår att Västra Götalandsregionen, Göteborgs kommun, Borås kommun, Härryda kommun och Mölndals kommun är beredda att medfinansiera byggnationen.

Regeringen ger mot denna bakgrund ett uppdrag till Trafikverket att ingå medfinansieringsavtal i enlighet med Länsstyrelsens slutredovisning den 30 augusti 2024\.

Uppdraget ska delredovisas senast den 1 oktober 2024 och slutredovisas senast 31 december 2024\.
