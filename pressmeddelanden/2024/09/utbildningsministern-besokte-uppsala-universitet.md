# Utbildningsministern besökte Uppsala universitet

Dagen inleddes med ett besök på Uppsala universitet, där utbildningsministern hade möte med rektor Anders Hagfeldt och universitetsledningen.

Vidare träffade utbildningsministern juriststudenter, samt ansvariga tjänstemän för utbildning, forskning och utveckling från Akademiska och medicinskfarmaceutriska fakulteten på Uppsala universitet.

– Det känns roligt att mitt första besök som utbildningsminister gick till Uppsala universitet. Det var här jag själv blev utbildad jurist en gång i tiden. Att få träffa både universitetsledningen och studenter på samma dag har varit väldigt givande, säger utbildningsminister Johan Pehrson.

Under eftermiddagen besökte utbildningsministern den kommunala satsningen UppSam. När barn blir placerade i ett familjehem, jourhem eller HVB\-hem behöver de ofta byta skola och flytta till en ny kommun. UppSam erbjuder hjälp till grundskolor oavsett elevens hemkommun.

– Tyvärr blir skolgången ofta lidande när det är annat i livet som inte fungerar. UppSams arbete är otroligt viktigt för att skolan ska kunna vara en trygg plats för placerade elever, säger utbildningsminister Johan Pehrson.
