# Accelerationskontoret förstärks

Jonas Lundström kommer att leda Accelerationskontoret tillsammans med Kristina Alvendal som utsågs till industrisamordnare i juni 2024\. Jonas Lundström har en lång karriär inom både privat och offentlig sektor i framför allt norra Sverige. Närmast kommer han från en tjänst som verksamhetschef för näringsliv och samhällsbyggnad på Region Västerbotten.

– Med två industrisamordnare på plats kommer tempot i Accelerationskontorets arbete att öka. Detta är goda nyheter för dem som önskar se fler företagsinvesteringar som gör Sverige grönare och rikare, säger energi\- och näringsminister Ebba Busch.

Genom uppdraget till Tillväxtverket stärker regeringen myndighetens förutsättningar att genomföra och förstärka insatser för industrins konkurrenskraft och gröna omställning.

– Nu ger vi Tillväxtverket ökad möjlighet att kraftsamla tillsammans med Accelerationskontoret. Tillväxtverkets kompetens inom industriell omvandling och förenkling kommer att bidra till att vi kan accelerera den gröna omställningen ytterligare, säger energi\- och näringsminister Ebba Busch.

Tillväxtverket får använda högst 10 miljoner kronor för uppdraget under 2024\. Ytterligare 10 miljoner kronor per år beräknas avsättas under 2025 och 2026\.

Regeringens mål är att investeringsklimatet för både svenska och utländska företag i hela Sverige ska vara attraktivt och konkurrenskraftigt. En nära samverkan mellan myndigheter, effektivare tillståndsprocesser och bättre tillgång till internationellt tillväxtkapital bidrar till att skapa goda förutsättningar för företag att växa i Sverige. I förlängningen bidrar det även till EU:s mål för grön och digital omställning.
