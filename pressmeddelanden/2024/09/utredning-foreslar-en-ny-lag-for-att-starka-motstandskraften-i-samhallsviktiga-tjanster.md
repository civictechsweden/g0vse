# Utredning föreslår en ny lag för att stärka motståndskraften i samhällsviktiga tjänster

I december 2022 antogs EU-direktivet om kritiska entiteters motståndskraft, det så kallade CER-direktivet. Direktivets syfte är att stärka kritiska verksamhetsutövares förmåga att tillhandahålla samhällsviktiga tjänster på den inre marknaden. Verksamhetsutövarna ska enligt direktivet bland annat vidta åtgärder för att stärka sin motståndskraft och rapportera incidenter. I betänkandet Motståndskraft i samhällsviktiga tjänster (SOU 2024:64) lämnas bland annat förslag om:

* Krav på riskbedömning, bakgrundskontroller och incidentrapportering för de kritiska verksamhetsutövare som omfattas av regleringen.
* Vilka myndigheter som ska utöva tillsyn enligt den nya regleringen och vilka funktioner som ska finnas hos Myndigheten för samhällsskydd och beredskap.
* Möjligheter att besluta om sanktioner om en kritisk verksamhetsutövare bryter mot regleringen.

Utredningen lämnar även förslag om att maxbeloppet för sanktionsavgift enligt säkerhetsskyddslagen ska höjas för enskilda verksamhetsutövare.

Utredningen föreslår att den nya lagen ska träda i kraft den 1 augusti 2025.
