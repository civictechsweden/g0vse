# Från 69 till 100 miljarder på fem år – fortsatt omfattande satsningar för att återupprätta tryggheten i Sverige

Regeringen hanterar tre parallella hot mot Sveriges inre säkerhet: terrorism och våldsbejakande extremism, olika statliga aktörer som agerar fientligt mot Sverige och den systemhotande organiserade brottsligheten. Regeringen och Sverigedemokraterna lägger om politiken på bredden för att återupprätta tryggheten. I det arbetet spelar rättsväsendets myndigheter en avgörande roll, och det reflekteras i budgetpropositionen för 2025\.

Omläggningen av politiken och samhällsutvecklingen kräver att rättsväsendet fortsätter stärkas. I budgetpropositionen för 2025 fortsätter därför regeringen att göra omfattande satsningar på rättsväsendets myndigheter. Rättsväsendet beräknas med budgeten att växa från 69 till 100 miljarder kronor mellan 2023 och 2027\.

## Fortsatt förstärkning av Polismyndigheten

För att öka tryggheten och minska brottsligheten behöver satsningen på polistillväxten fortsätta. Även polisens kameraförmåga ska stärkas. Därtill ska ett finansiellt underrättelsecentrum inrättas. I budgetpropositionen för 2025 föreslår regeringen att myndigheten totalt tillförs 1 385 miljoner kr för 2025, 1 220 miljoner kr för 2026 och 4 122 miljoner kr fr.o.m. 2027\. Regeringen föreslår också att Polismyndigheten i höständringsbudgeten för 2024 tillförs ytterligare 400 miljoner kr för att säkra den fortsatta polistillväxten.

För att stärka polistillväxten behöver attraktiviteten till polisyrket öka. I de medel som regeringen tillför Polismyndigheten ingår därför en satsning på polisaspiranternas villkor. Regeringen avser också att lämna ett förslag som innebär att de som studerar vid polisutbildningen höstterminen 2024 eller senare, under vissa förutsättningar och villkor, kommer få sina studielån återbetalda eller avskrivna. Polismyndighetens anslag beräknas av den anledningen öka stegvis från och med 2029 t.o.m. 2033\.

Åren 2023–2027 beräknas anslaget öka från 37 till 51,9 miljarder kronor, vilket är en ökning med 40 procent.

## Säkerhetspolisen förstärks ytterligare

Utvecklingen i omvärlden innebär att skyddet för den nationella säkerheten behöver fortsätta stärkas. För att säkerställa Säkerhetspolisens samlade förmåga att reducera allvarliga hot från främmande makt och våldsbejakande extremism och terrorism samt för att öka förmågan avseende civilt försvar föreslår regeringen i budgetpropositionen 2025 att myndigheten tillförs 95 miljoner kr för 2025, 233 miljoner kr för 2026 och 300 miljoner kr fr.o.m. 2027\.

Åren 2023–2027 beräknas anslaget öka från 2,1 till 3,1 miljarder kronor, vilket är en ökning med 47 procent.

## Kraftigt ökade resurser till Sveriges Domstolar

Antalet mål och ärenden till domstolarna ökar. Samtidigt ställer den komplexa brottsligheten i samhället och det försämrade säkerhetspolitiska läget förändrade krav på domstolarnas verksamhet. Regeringen tillför därför resurser bl.a. för att hantera målinflödet, och öka säkerheten i domstolarna. Sammanlagt föreslår regeringen i budgetpropositionen för 2025 att Sveriges Domstolar tillförs 289 miljoner kr för 2025, 348 miljoner kr för 2026 och 538 miljoner kr för 2027\. Regeringen föreslår även att Sveriges Domstolar tillförs 300 miljoner kr i höständringsbudgeten för 2024 för att domstolarnas verksamhet ska kunna bedrivas i takt med övriga satsningar på rättsväsendet.

Åren 2023–2027 beräknas anslaget öka från 7,1 till 8,8 miljarder kronor, vilket är en ökning med 25 procent.

## Utbyggnaden av Kriminalvården fortsätter

Den omfattande utbyggnaden av Kriminalvården fortsätter. Samarbetspartierna säkerställer att den påbörjade utbyggnaden kan fortsätta med full kraft. I budgetpropositionen för 2025 föreslår regeringen att myndigheten totalt tillförs 888 miljoner kr för 2025, 989 miljoner kr för 2026 och 2 904 miljoner kr för 2027\. Regeringen föreslår också att myndigheten tillförs 275 miljoner kr i höständringsbudgeten för 2024 för att fortsätta den pågående kapacitetsökningen.

Åren 2023–2027 beräknas anslaget öka från 14,1 till 26 miljarder kronor, vilket är en ökning med 84 procent.

## Ökade resurser till Åklagarmyndigheten

För att bekämpa den allvarliga brottsligheten, men även de brott som påverkar människors vardag, behöver Åklagarmyndigheten ökade resurser. Bland annat behövs fler anställda och fler åklagare när de brottsbekämpande verktygen förbättras. I budgetpropositionen för 2025 föreslår regeringen att anslaget till myndigheten ökas med totalt 10 miljoner kr för 2025, 60 miljoner kr för 2026 och 103 miljoner kr fr.o.m. 2027\.

Åren 2023–2027 beräknas anslaget öka från 2,3 till 3 miljarder kronor, vilket är en ökning med 30 procent.

## Fortsatt förstärkning av Brottsoffermyndigheten

Rätten till brottsskadeersättning är viktig för brottsoffers upprättelse. Att gärningspersonen återbetalar sin skuld till staten kan också ge en upprättelse för den drabbade. För att ge myndigheten förutsättningar för en effektiv och skyndsam ärendehandläggning föreslår regeringen i budgetpropositionen 2025 att Brottsoffermyndighetens anslag ökas med 4 miljoner kr 2025, 5 miljoner kr 2026 och 6 miljoner kr fr.o.m. 2027\.

Åren 2023–2027 beräknas anslaget öka från 53,4 till 65,1 miljoner kronor, vilket är en ökning med 22 procent.

## Ökade anslag till Rättsmedicinalverket

Rättsmedicinalverkets analyser och utlåtanden är av stor vikt för brottsutredningar och kan vara avgörande som bevisning i brottmål. Rättsmedicinalverket behöver göra satsningar på teknik och digitalisering för att kunna fortsätta att öka kvaliteten och effektiviteten i sina bidrag till brottmålsprocessen. Regeringen föreslår därför i budgetpropositionen att Rättsmedicinalverkets anslag ökas med 24 miljoner kr fr.o.m. 2025\.

Åren 2023–2027 beräknas anslaget öka från 587 till 692 miljoner kronor, vilket är en ökning med 18 procent.

Förslagen bygger på en överenskommelse mellan Sverigedemokraterna, Moderaterna, Kristdemokraterna och Liberalerna.
