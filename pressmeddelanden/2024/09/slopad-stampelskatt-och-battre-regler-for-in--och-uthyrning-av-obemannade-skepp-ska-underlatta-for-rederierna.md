# Slopad stämpelskatt och bättre regler för in- och uthyrning av obemannade skepp ska underlätta för rederierna

– Regeringen arbetar för att öka svensk sjöfarts konkurrenskraft och göra det lättare för rederierna. Slopad stämpelskatt och regeländringar för in- och uthyrning kan bidra till fler svenskregistrerade fartyg. Det kan i sin tur också underlätta planeringen för att tillgodose statens behov av fartyg i händelse av krig eller krigsfara och är dessutom positivt för sysselsättningen för svenska sjömän, säger infrastruktur- och bostadsminister Andreas Carlson.

## Slopad stämpelskatt vid inteckning i skepp

För att främja den svenska sjöfartsnäringens konkurrenskraft föreslår regeringen slopad stämpelskatt vid beviljande av ansökan om inteckning i skepp. Skatten kan för ett enskilt rederi uppgå till betydande belopp eftersom fartygsinvesteringar ofta är kostsamma och kan uppgå till miljardbelopp.

Svenska rederier har i flera fall valt att registrera skepp i andra länder på grund av att det där inte finns någon motsvarande stämpelskatt.

Förslaget om slopad stämpelskatt aviseras i den kommande budgetpropositionen för 2025 och föreslås träda i kraft den 1 juli 2025.

## Skeppslegodel i fartygsregistret

Regeringen vill också göra det lättare för svenska rederier att hyra in och hyra ut obemannade skepp, eftersom de nuvarande reglerna bedöms försvåra för rederierna att organisera verksamheten på ett rationellt sätt. Under 2025 avser regeringen därför att besluta om en proposition med förslag till ändringar för att underlätta in- och uthyrning.

Regeringen föreslår dessutom i den kommande budgetpropositionen för 2025 att medel tillförs till Transportstyrelsen så att en skeppslegodel kan läggas till fartygsregistret hos myndigheten. Anslaget utökas enligt förslaget med 7 miljoner kronor 2025 samt 1 miljon kronor från och med 2026.

Regeringen bedömer att dessa initiativ kommer öka den affärsmässiga flexibiliteten för rederierna och därmed göra det lättare för dem att anpassa verksamheten efter marknadens rörelser, men även underlätta för dem att under kortare perioder skaffa ersättningsfartyg exempelvis vid reparationsbehov.

Förslagen bygger på en överenskommelse mellan regeringen och Sverigedemokraterna.
