# Sverige blir friförklarat från afrikansk svinpest

– Tack vare snabbt agerande och gott samarbete där många bidragit såsom myndigheter, jägare och allmänheten har bekämpningsarbetet varit mycket framgångsrikt och det är viktigt att vi tar tillvara de lärdomar utbrottet gett oss. Det är glädjande att Sverige nu är fritt från sjukdomen, dels för de boende i området, dels för de företag som drabbats på olika sätt. Jag vill därför rikta ett stort tack till alla inblandade, säger landsbygdsminister Peter Kullgren.

Under hösten 2023 konstaterades afrikansk svinpest i Sverige. Det är en allvarlig virussjukdom som drabbar vildsvin och grisar. En smittad zon upprättades kort därefter vid Fagersta och Norberg. Jordbruksverket har sedan dess, tillsammans med Statens veterinärmedicinska anstalt och andra aktörer, arbetat intensivt med smittspårning och bekämpning. Arbetet resulterade i en rekordsnabb tid från utbrott till ansökan om friförklaring.

Från regeringens håll har man fattat de beslut som krävts samt tillfört resurser för Jordbruksverkets smittbekämpning. I oktober 2023 beslutade regeringen om ett uppdrag till Trafikverket att hjälpa Jordbruksverket med uppförande av stängsel i syfte att minska risken för spridning av afrikansk svinpest.

Regeringen beslutade också om att tillföra 7 miljoner kronor i vårändringsbudgeten 2024 som stöd till kommuner och drabbade i civilsamhället i kommuner direkt drabbade av utbrottet av afrikansk svinpest.

Utbrottet har medfört omfattande konsekvenser för aktörer i den smittade zonen där restriktionerna nu snart kan hävas helt.

I juni 2024 gav regeringen Tillväxtverket i uppdrag att utreda konsekvenserna för näringslivet i Fagersta och Norberg till följd av utbrottet av afrikansk svinpest 2023 samt analysera hur gällande ersättningsregler har tillämpats. Uppdraget ska redovisas 31 december 2024.
