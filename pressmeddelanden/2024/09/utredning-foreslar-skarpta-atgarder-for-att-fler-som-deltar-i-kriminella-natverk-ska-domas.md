# Utredning föreslår skärpta åtgärder för att fler som deltar i kriminella nätverk ska dömas

– Regeringen arbetar på bred front för att bekämpa den organiserade brottsligheten. Det är centralt att vi kan lagföra fler som deltar i kriminella nätverk – även beställarna och möjliggörarna. Ett viktigt led i det arbetet är att se över reglerna om försök, förberedelse och stämpling till brott. Jag välkomnar därför betänkandet och ser fram emot att skicka förslagen på remiss, säger justitieminister Gunnar Strömmer.

Utredningen har haft i uppdrag att analysera och ta ställning till hur straffansvaret för osjälvständiga brott, som exempelvis försök, förberedelse och stämpling till brott, bör utvidgas och förändras. Syftet är att mer effektivt motverka brott, särskilt de som begås inom ramen för organiserad brottslighet.

Utredningen föreslår bland annat att

* en särskild reglering införs i bestämmelsen om försök till brott för att åtgärda de begränsningar som Högsta domstolens dom i fallet ”Vapenattrappen” medfört för de brottsbekämpande myndigheterna,
* det straffbara området för förberedelse och stämpling utvidgas, och
* straffskalan för vissa osjälvständiga brottsformer skärps.

Utredningen föreslår att lagändringarna ska träda i kraft den 1 november 2025.

Utredningen bygger på en överenskommelse mellan regeringen och Sverigedemokraterna.
