# Kulturministern besöker Botkyrka konsthall

Botkyrka konsthall är en svensk konsthall för samtidskonst och en mötesplats för olika konstworkshops och aktiviteter. Konsthallen driver också ett residensprogram (Residence Botkyrka) för konstnärer som är intresserade av att, under en period, bo och verka utifrån platsen Botkyrka. Botkyrka konsthall är en del av kultur- och fritidsförvaltningen i Botkyrka kommun.

Under besöket kommer kulturministern bland annat att träffa konsthallschefen Miriam Andersson Blecher samt några av hennes medarbetare, för att få höra mer om verksamheten med barn och unga. Även Stina Lundgren, kommunstyrelsens ordförande i Botkyrka, kommer att närvara.

– Botkyrka konsthall vill inspirera alla att närma sig samtidskonstens många uttryck och når nya målgrupper att tro på konstens och kreativitetens kraft. Detta märktes tydligt när jag, i samband med det franska statsbesöket i januari, besökte den pedagogiska studion på Moderna museet där ungdomar från Botkyrka konsthall fick visa upp sin konst. Det ska bli spännande att nu få besöka verksamheten och höra mer om deras arbete, säger kulturminister Parisa Liljestrand.
