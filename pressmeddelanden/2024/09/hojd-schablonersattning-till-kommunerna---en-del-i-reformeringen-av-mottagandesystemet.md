# Höjd schablonersättning till kommunerna - en del i reformeringen av mottagandesystemet

Regeringen genomför en omfattande reform av systemet för mottagande av asylsökande. Som utgångspunkt ska asylsökande bo i mottagningscenter och de som har fått ett verkställbart utvisningsbeslut ska bo på återvändandecenter tills de lämnar landet.

– Kommunerna är betydelsefulla aktörer i reformeringen av mottagandesystemet och schablonersättningen måste höjas så att de ges förbättrade ekonomiska förutsättningar, vilket kommuner länge påtalat behovet av, säger migrationsminister Maria Malmer Stenergard

– Reformeringen av mottagningssystemet är en viktig del i arbetet mot att uppnå en mer ordnad och mer effektiv asylprocess och med detta förslag tas ytterligare ett steg, säger Sverigedemokraternas migrationspolitiska talesperson Ludvig Aspling.

Kommuner som tar emot asylsökande barn och barn med tillfälligt skydd enligt massflyktsdirektivet har rätt till schablonersättning för sina kostnader för skolväsendet, inklusive förskolan. Kommuner med mottagande- och återvändandecenter kan få högre kostnader för att ordna utbildning och förskola för dessa elever och den nuvarande ersättningen motsvarar inte kommunernas kostnader för de olika skolformerna.

I budgetpropositionen för 2025 föreslår regeringen att 103 miljoner kronor tillförs för 2025. För 2026 beräknas 244 miljoner kronor och från och med 2027 beräknas 164 miljoner kronor per år för att höja schablonersättningen till kommunerna för skolväsendet inklusive förskolan.

Förslaget bygger på en överenskommelse mellan regeringen och Sverigedemokraterna.
