# Stora satsningar på militära försvarets tillväxt

Det säkerhetspolitiska läget kräver ett starkare försvar av Sverige. Rysslands krig mot Ukraina är definierande för säkerheten i Sveriges närområde. Som framgår av budgetförslagen föreslår regeringen betydande resursförstärkningar för att stärka svensk försvarsförmåga och möjliggöra en omfattande tillväxt av totalförsvaret.

## Totalförsvarspropositionen

Under 2024 planerar regeringen att överlämna en proposition om totalförsvarets utveckling 2025–2030 till riksdagen som bland annat kommer innehålla förslag på mål och inriktning för det militära försvaret. I totalförsvarspropositionen planerar regeringen föreslå betydande resursförstärkningar till det militära försvaret 2025–2035 i enlighet med Försvarsberedningens rapport, Stärkt förvarsvarförmåga, från den 26 april 2024\.

Några viktiga principiella utgångspunkter i kommande totalförsvars­proposition kommer att vara:

* Sveriges Natointegration
* Lärdomar från Ukraina
* Teknikens ökade betydelse påverkan på det moderna slagfältet
* Behovet av att snabbt kunna rusta det svenska försvaret

Budgetpropositionen innehåller ekonomiska förutsättningar för att genomföra de förslag och åtgärder som kommer att presenteras i totalförsvarspropositionen.

## Utveckling av krigsorganisationen

De finansiella tillskotten till det militära försvaret i budgetpropositionen 2025 syftar bland annat till att öka den operativa förmågan i Försvarsmakten. Det görs exempelvis genom satsningar på personal, materiel och infrastruktur.

Grundutbildning med värnplikt utgör fortsatt det militära försvarets viktigaste rekryteringsbas och antalet värnpliktiga ska fortsätta öka stegvis. Målsättningen för 2025 är att 8000 värnpliktiga ska genomföra grundutbildningen.

## Nato

Det säkerhetspolitiska läget kräver ett starkare försvar av Sverige. Genom satsningarna i budgetpropositionen 2025 stärks Sveriges försvarsförmåga och därigenom vårt bidrag inom ramen för Natos kollektiva försvar.

Sverige deltar nu i Natos gemensamma försvar. De finansiella tillskotten till det militära försvaret ökar den operativa förmågan i Försvarsmakten och bidrar till att möjliggöra ett aktivt deltagande i Natos åtgärder inom avskräckning och försvar. Konkreta exempel är att Sverige till exempel avser att bidra till Natos framskjutna närvaro, FLF Lettland. Vidare kommer Sverige även, med förbehåll för riksdagens godkännande, att bidra bland annat till Natos luftövervakning inom ramen för Natos integrerade luft\- och robotförsvar samt med marina bidrag till Natos stående maritima styrkor.

## Militärt stöd till Ukraina

För att förstärka det svenska stödet till Ukraina – och öka långsiktigheten – är regeringen och Sverigedemokraterna överens om att införa en ram för det militära stödet till Ukraina för åren 2024–2026\. Sverige kommer att utöka stödet och ramen uppgår till 75 miljarder kronor i militärt stöd för åren 2024–2026, 25 miljarder kronor per år. De finansiella ökningarna till det militära försvaret i budgetpropositionen 2025 kommer att bidra till att möjliggöra ett mer ambitiöst och långsiktigt stöd till Ukraina. Stödet möjliggör till exempel finansiering till de multinationella förmågekoalitionerna som upprättats för stödet till Ukraina, i syfte att bidra till att möta Ukrainas behov av materiel, ammunition med mera. De internationella samarbetena är viktiga för att säkerställa ett starkt och långsiktigt stöd till Ukraina.

Förslagen bygger på en överenskommelse mellan regeringen och Sverigedemokraterna.
