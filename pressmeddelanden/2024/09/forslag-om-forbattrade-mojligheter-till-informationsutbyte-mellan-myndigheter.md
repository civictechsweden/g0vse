# Förslag om förbättrade möjligheter till informationsutbyte mellan myndigheter

Utredningen har i uppdrag att föreslå förbättrade möjligheter att utbyta information om enskilda inom och mellan myndigheter. Syftet är att information ska kunna utbytas i den utsträckning som det behövs för att myndigheterna ska kunna förebygga, utreda och bekämpa olika former av fusk, regelöverträdelser och brottslighet.

– I arbetet med att trycka tillbaka den organiserade brottsligheten kan det vara helt avgörande att myndigheter och kommuner kan utbyta information med varandra. Det gäller oavsett om det handlar om att slå mot det grova våldet, strypa den kriminella ekonomin eller bryta rekryteringen av barn och unga. Sekretesslagstiftningen sätter ofta upp alltför stora hinder för detta. Nu har jag tagit emot förslag på en ny generell sekretessbrytande bestämmelse som syftar till att möjliggöra ett effektivt informationsutbyte. Förslaget kommer nu att skickas på remiss, säger justitieminister Gunnar Strömmer.

Utredningen föreslår en ny generell sekretessbrytande bestämmelse. Enligt förslaget ska sekretess till skydd för enskilda inte hindra att en uppgift lämnas till en annan myndighet för att bland annat förebygga, förhindra, upptäcka eller utreda felaktiga utbetalningar, fusk och regelöverträdelser eller för att utreda brott och motverka brottslig verksamhet. Till skillnad från vad som gäller enligt den befintliga generalklausulen föreslås att den så kallade allmänna socialtjänstsekretessen inte ska undantas.

Utredningen föreslår att det ska göras en intresseavvägning innan en uppgift lämnas ut och att viss sekretess helt ska undantas från bestämmelsens tillämpningsområde.

Utredningen föreslår att ändringarna träder i kraft den 1 september 2025.

Uppdraget ska slutredovisas senast den 28 februari 2025. Det som kvarstår av uppdraget är bland annat att analysera och ta ställning till hur behovet av att utbyta offentlig information kan tillgodoses, att särskilt överväga och lämna förslag på en bestämmelse som i större utsträckning gör det möjligt att på eget initiativ lämna ut offentliga uppgifter till en annan myndighet samt att göra en översyn, i den utsträckning det behövs, av myndigheternas registerförfattningar.
