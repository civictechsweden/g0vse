# Ökat informationsflöde till brottsbekämpande myndigheter

– För att trycka tillbaka den organiserade brottsligheten är det helt avgörande att centrala aktörer kan dela information på ett effektivt och enkelt sätt. I dag finns alltför stora hinder för detta – myndigheter och andra aktörer kan eller vågar inte dela information med varandra. Genom det lagförslag som regeringen beslutat om i dag fortsätter vi att riva sekretesshinder för att förbättra samhällets förmåga att förebygga och bekämpa brott. Och detta är inte minst viktigt för att bryta rekryteringen av barn och unga in i gängen, säger justitieminister Gunnar Strömmer.

Förslagen ger nya och väsentligt förbättrade förutsättningar för brottsbekämpningen att hämta in relevant information från ett stort antal, vitt skilda, verksamheter. Samtidigt blir det enklare för de utlämnande myndigheterna som inte längre behöver göra komplicerade sekretessprövningar.

## En ny lag om skyldighet att lämna information till brottsbekämpningen

I lagrådsremissen föreslås en ny lag som innebär att ett antal statliga myndigheter, kommuner, regioner och skolor blir skyldiga att både på eget initiativ och på begäran lämna ut uppgifter till de brottsbekämpande myndigheterna. Dessa är Ekobrottsmyndigheten, Kustbevakningen, Polismyndigheten, Skatteverket, Säkerhetspolisen, Tullverket och Åklagarmyndigheten.

Alla myndigheter, förutom FRA, blir skyldiga att på begäran lämna en persons kontaktuppgifter till en brottsbekämpande myndighet.

## Ökat uppgiftslämnande från hälso- och sjukvården och socialtjänsten

Socialtjänsten och hälso- och sjukvården omfattas inte av någon generell uppgiftsskyldighet i den nya lagen förutom för kontaktuppgifter. Men även de här aktörerna ska få bättre möjligheter att lämna information. Det nuvarande regelverket är i vissa delar komplext och svårtillämpat, vilket leder till att uppgifter inte lämnas ut på de sätt som det var tänkt. Därför föreslås nu sänkta trösklar för utlämnande och förenklingar i det befintliga regelverket för att på så sätt utvidga den rättsliga möjligheten att lämna ut uppgifter och samtidigt se till att de nuvarande möjligheterna utnyttjas fullt ut. Det kommer bland annat att innebära att uppgifter om våld i nära relationer kommer att kunna lämnas ut i fler fall.

## Ökat uppgiftslämnande från banker och de finansiella företagen

Regeringen föreslår också att banker och finansiella företag på begäran ska vara skyldiga att lämna uppgifter om enskilda till brottsbekämpningen, om uppgifterna behövs för att förebygga, förhindra eller upptäcka brottslig verksamhet.

Förslagen föreslås träda i kraft den 1 januari 2025.

Förslagen i lagrådsremissen bygger på en överenskommelse mellan regeringen och Sverigedemokraterna.
