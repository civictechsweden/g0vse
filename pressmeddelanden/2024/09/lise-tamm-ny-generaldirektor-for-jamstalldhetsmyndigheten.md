# Lise Tamm ny generaldirektör för Jämställdhetsmyndigheten

\- Jämställdhetsmyndigheten har ett viktigt uppdrag att se till att regeringens jämställdhetspolitiska prioriteringar får genomslag och att bidra till ett effektivt genomförande av jämställdhetspolitiken. I regeringens budgetproposition för 2025 beslutade vi om en ökning med 72 miljoner kronor till myndighetens förvaltningsanslag nästa år, säger jämställdhets\- och arbetslivsminister Paulina Brandberg.

Lise Tamm kommer närmast från uppdraget som chefsåklagare vid riksenheten mot korruption i Stockholm och har tidigare bland annat varit chef för Riksenheten mot internationell och organiserad brottslighet samt arbetat vid Internationella brottmålsdomstolen i Haag.

\- Jag är väldigt glad att Lise Tamm tackat ja till uppdraget som chef och generaldirektör för Jämställdhetsmyndigheten. Lise har en stor erfarenhet av arbete med jämställdhetsfrågor och en omfattande chefserfarenhet. Lises bakgrund och meriter ger goda förutsättningar att leda och utveckla Jämställdhetsmyndigheten på det sätt som behövs, säger Paulina Brandberg.

Jämställdhetsmyndigheten är förvaltningsmyndighet för frågor som rör jämställdhetspolitiken. Myndigheten ska arbeta med uppföljning, analys, samordning, kunskap och stöd i syfte att nå de jämställdhetspolitiska målen och bidra till en strategisk, sammanhållen och hållbar styrning och ett effektivt genomförande av jämställdhetspolitiken.
