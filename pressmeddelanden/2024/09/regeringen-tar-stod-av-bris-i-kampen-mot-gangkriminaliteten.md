# Regeringen tar stöd av Bris i kampen mot gängkriminaliteten

Regeringen har vid tidigare tillfällen gett Bris medel att kunna utöka sin stödverksamhet för barn. Detta har möjliggjort för organisationen att till exempel hålla sin stödlinje öppen dygnet runt och ge särskilt stöd till Ukrainska barn. Nu beviljar regeringen ytterligare pengar till Bris arbete mot gängkriminalitet

– Sverige befinner sig nu i ett exceptionellt allvarligt läge. Vi ser att de kriminella nätverken rekryterar allt fler och allt yngre barn som utnyttjas till att utföra grova våldsdåd. Det har blivit tydligt att allt yngre barn dras in i gängen och att allt yngre barn påverkas av dem, både som offer och förövare. Bris unika ställning hos barn och unga i Sverige gör de särskilt lämpade för den här sortens insatser. Tillsammans med föräldrar, skola och socialtjänst tar Bris krafttag för att få fler barn och unga att undvika eller lämna ett kriminellt liv, säger socialtjänstminister Camilla Waltersson Grönvall.

Målet för regeringens barnrättspolitik är att barn och unga ska respekteras och ges möjlighet till utveckling och trygghet samt delaktighet och inflytande. För att arbetet med att barnets rättigheter ska få genomslag i praktiken är det civila samhällets organisationer helt centrala.

Pengarna kommer gå till en satsning som Bris genomför, med fokus på information och möjlighet till samtalsstöd vilket ska förebygga och motverka att barn och unga involveras och utnyttjas i kriminalitet. Målgruppen för den riktade satsningen ska vara barn och unga som redan befinner sig i kriminalitet och vill lämna, de som riskerar att dras in i kriminella miljöer samt viktiga vuxna i deras närhet, exempelvis skolpersonal.

Denna resursförstärkning till Bris omfattar 2 000 000 kronor och avser verksamhet för 2024 och betalas ut engångsvis efter rekvisition.
