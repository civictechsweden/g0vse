# Stärkt polissamarbete i Tornedalsregionen

Den svenska och finska regeringen har ingått ett avtal om ett fördjupat operativt polissamarbete i Tornedalsregionen. Genom förslagen i propositionen, som bygger på avtalet, kan Polismyndigheten i brådskande fall få bistånd från finsk polis.

Förslagen innebär bland annat att Polismyndigheten i brådskande fall kan begära bistånd från Polisstyrelsen i Finland om det behövs för att i det svenska gränsområdet ingripa mot ett allvarligt brott, till exempel mord, rån, människorov och våldtäkt.

Regeringen föreslår även att finska polismän ska kunna ingripa i det svenska gränsområdet vid situationer som innebär omedelbar fara för en enskilds liv eller hälsa, utan en begäran från Polismyndigheten. Det kan till exempel röra sig om allvarliga olyckor eller vid naturkatastrofer.

I propositionen föreslås också bestämmelser som möjliggör att finska tjänstevapen förs in i landet och som reglerar de finska polismännens befogenheter.

Lagändringarna föreslås träda i kraft den dag regeringen bestämmer.
