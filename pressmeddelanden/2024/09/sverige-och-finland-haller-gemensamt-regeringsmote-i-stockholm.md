# Sverige och Finland håller gemensamt regeringsmöte i Stockholm

Syftet med regeringsmötet är att utveckla de nära banden och att stärka det bilaterala, regionala och internationella samarbetet. Vid mötet kommer regeringarna att diskutera det försämrade säkerhetsläget i Europa och dess konsekvenser för beredskapen i EU och samarbetet inom Nato, inklusive stödet till Ukraina.

De kommer även att diskutera fördjupat samarbete inom brottsbekämpning, utbyggnaden av framtidens fossilfria energiförsörjning, gemensamma insatser för att stärka ländernas konkurrenskraft inklusive inom forskning och innovation samt kulturellt utbyte och ländernas attraktionskraft som turistdestinationer.

De båda statsministrarna kommer också att underteckna en deklaration om svensk\-finländskt samarbete.

– Finland är Sveriges närmaste samarbetspartner, och inte med något annat land delar vi så starka historiska och kulturella och personliga band. Snart firar Sverige och Finland 30 år som EU\-medlemmar, och sedan ett halvår är vi båda allierade i Nato. Regeringsmötet blir ett tillfälle att stärka banden mellan våra länder ytterligare, säger statsminister Ulf Kristersson.

I samband med regeringsmötet håller statsministrarna Ulf Kristersson och Petteri Orpo en gemensam pressträff i Rosenbad den 16 september kl. 14:30\. Pressträffen kommer att hållas på svenska och finska och simultantolkas.

Efter pressträffen deltar statsministrarna vid ett seminarium som Svenskt Näringsliv och deras finländska motsvarighet EK arrangerar med fokus på hur man gemensamt kan stärka Sveriges, Finlands och EU:s konkurrenskraft den 16 september kl. 15\.15\.

## Ackreditering för journalister

Reportrar kan ackreditera sig till pressträffen kl. 14\.30 och seminariet kl. 15\.15\. Fotografer kan utöver detta ackreditera sig till ett fototillfälle med regeringarna inne i Rosenbad.

Föranmälda journalister kan delta vid pressträffen i Regeringens pressrum, Rosenbad. Ingång Drottninggatan 1\. Inpassering sker från kl. 14\.00\. Deltagande sker i mån av plats.

Föranmälan till pressträffen och fototillfälle görs senast den 15 september kl. 17\.00 via e\-post till Oscar Samuelsson, se presskontakt nedan. Uppge namn, redaktion, roll (reporter eller fotograf) och vilka moment du önskar att delta vid. Skicka även med kopia på presslegitimation.

Näringslivsseminariet sker i Svenskt Näringslivs lokaler på Storgatan 19\. Media kan ackreditera sig via e\-post till Cornelia Crutze, se presskontakt nedan.

## Gemensamma verksamhetsbesök

I samband med att den finländska regeringen besöker Sverige kommer en rad gemensamma verksamhetsbesök i Stockholmstrakten att genomföras under eftermiddagen. Media är välkomna att följa med på dessa. Se lista över verksamhetsbesöken genom länken nedan. För anmälan, kontakta respektive statsråds pressekreterare.
[Program för gemensamma verksamhetsbesök](/artiklar/2024/09/svenska-och-finlandska-ministrar-bjuder-in-till-gemensamma-verksamhetsbesok/ "Program för gemensamma verksamhetsbesök").
