# Regeringen ger stöd till rörelsefrämjande organisationer, friluftslivet samt inrättar nationellt kompetenscentrum för fysisk aktivitet

– Vi gör dessa satsningar för att skapa fler vägar till rörelse och en aktiv fritid. Vi vet hur viktigt rörelse är för att vi ska må bra, både fysiskt och psykiskt. Därför är det viktigt att hela samhället tillsammans kraftsamlar och arbetar strategiskt, säger socialminister Jakob Forssmed.

## Stöd till rörelsefrämjande organisationer

Regeringen avsätter 10 miljoner kronor årligen 2025–2027 för ett nytt statsbidrag till organisationer inom det civila samhället som arbetar med rörelsefrämjande aktiviteter och som inte omfattas av de nuvarande ramarna för idrotts\- eller friluftsstöden. Det kan t.ex. handla om stöd till organisationer som främjar dans eller idrott utanför den organiserade idrottsrörelsen eller andra ideella organisationer som arbetar med rörelsefrämjande aktiviteter och som inte omfattas av befintliga statliga bidrag kopplat till idrott eller friluftsliv. Utformning och ansvarig myndighet för statsbidraget kommer att presenteras vid ett senare tillfälle.

## Stöd till friluftsliv för äldre

Regeringen vill även främja utövandet av friluftsliv, inte minst för dem som deltar i friluftslivet i låg utsträckning. Att öka äldre personers delaktighet i friluftslivet är en viktig åtgärd för att främja fysisk aktivitet, hälsa och gemenskap bland äldre. Regeringen avsätter därför 7 miljoner kronor per år 2025–2027 till friluftsorganisationer för att genomföra frilutslivsverksamhet för äldre. Syftet med medlen är att främja ett ökat deltagande i friluftsliv hos äldre.

## Medel för nationellt kompetenscentrum för fysisk aktivitet

Under 2025 avser regeringen fortsatt att arbeta med insatser för att främja och utveckla möjligheterna till ökad fysisk aktivitet och rörelse i vardagen. För att aktörer från samhällets alla delar ska kraftsamla och arbeta strategiskt tillsammans för bättre hälsa och ökad fysisk aktivitet behövs en samlande aktör som har en kunskaps­förmedlande och samordnade roll i arbetet. Regeringen avsätter 2 miljoner kronor årligen fr.om. 2025 för att inrätta ett nationellt kompetenscentrum för fysisk aktivitet vid Folkhälsomyndigheten för att stärka det strategiska arbetet och stödet för att främja fysisk aktivitet i befolkningen.

Förslagen bygger på en överenskommelse mellan regeringen och Sverigedemokraterna.
