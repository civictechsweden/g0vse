# Budgeten för 2025 minskar utsläppen och tar oss närmare klimatmålen

Sammantaget bedöms förslagen i budgetpropositionen ge utsläppsminskningar som tar oss närmare Sveriges klimatmål. De förslag som bidrar till störst utsläppsminskningar i budgetpropositionen har redan presenterats;  införandet av en ny reduktionsplikt, där också el från publika laddningsstationer ingår, förstärkningen av Klimatklivet samt förslaget om en elbilspremie inom ramen för den Sociala klimatfonden. Dessutom genomförs satsningar på att skapa bättre förutsättningar för klimatomställningen, som insatser för ny kärnkraft, incitament för kommuner att säga ja till vindkraft på och nära land samt effektivare tillståndsprocesser.

– Vi går nu fram med en budget som minskar utsläppen och som innebär att vi väntas nå ett av EU:s klimatmål. Det är viktiga steg för att bygga ett rikare och tryggare Sverige, säger finansminister Elisabeth Svantesson.

– Med den här budgeten väntas Sveriges totala utsläpp minska nästa år och år 2026, samtidigt som vi bedöms kunna klara vårt ESR\-åtagande till år 2030\. Som klimat\- och miljöminister är jag stolt över att den ambitiösa och effektiva klimatpolitik som vi bedriver nu väntas ge de resultat som vi tidigare har utlovat. I den kommande budgeten finns flera kraftfulla åtgärder som minskar utsläppen och ser till att den svenska klimatomställningen utvecklas i rätt riktning, säger klimat\- och miljöminister Romina Pourmokhtari.

Förslagen bygger på en överenskommelse mellan regeringen och Sverigedemokraterna.
