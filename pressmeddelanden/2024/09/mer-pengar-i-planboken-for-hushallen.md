# Mer pengar i plånboken för hushållen

Hushållen har pressats hårt till följd av den höga inflationen de senaste åren. Löntagare har haft det extra tufft och tappat tio års reallöneökningar. Samtidigt har många bidrag räknats upp med inflationen, vilket har minskat drivkrafterna att ta ett jobb.

För att bygga Sverige rikare och tryggare genomför regeringen ett åtgärdspaket som ska ge mer pengar i plånboken till hushåll och samtidigt stärka drivkrafterna till arbete och sparande.

Paketet omfattar:

* en förstärkning av jobbskatteavdraget
* sänkt skatt för pensionärer som motsvarar förstärkningen av jobbskatteavdraget
* en skattefri grundnivå för sparande på investeringssparkonto, i kapitalförsäkring och i så kallad PEPP-produkt som uppgår till 150 000 kronor 2025 och höjs till 300 000 kronor 2026
* förlängt tillfälligt tilläggsbidrag till barnfamiljer med bostadsbidrag till och med 30 juni 2025.

Paketet innebär att hushåll längs hela inkomstskalan får mer pengar i plånboken. En familj med en heltidsarbetande polis och sjuksköterska med varsitt mediansparande på investeringssparkonto får 10 400 kronor i lägre skatt 2025 jämfört med 2024. På samma sätt får en familj med två medianpensionärer med varsitt mediansparande på investeringssparkonto 5 000 kronor i lägre skatt 2025 jämfört med 2024.

Förstärkningen av jobbskatteavdraget samt den sänkta skatten för pensionärer bedöms minska statens skatteintäkter med 13,5 miljarder kronor. Den skattefria grundnivån på investeringssparkonto bedöms minska statens skatteintäkter med 4,4 miljarder kronor 2025 och därefter 7 miljarder kronor per år. Kostnaden för förlängningen av tilläggsbidraget till barnfamiljer med bostadsbidrag beräknas uppgå till 412 miljoner kronor 2025.

Förslagen föreslås träda i kraft 1 januari 2025 och bygger på en överenskommelse mellan regeringen och Sverigedemokraterna.
