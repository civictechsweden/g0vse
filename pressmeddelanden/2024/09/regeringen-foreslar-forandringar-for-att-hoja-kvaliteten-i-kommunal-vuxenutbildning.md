# Regeringen föreslår förändringar för att höja kvaliteten i kommunal vuxenutbildning

Det finns i dag allvarliga kvalitetsbrister inom kommunal vuxenutbildning (komvux). Utbildningsformen har ett komplext system där många aktörer ingår och flexibiliteten är långtgående, vilket gör det svårt att skapa en överblick och helhetssyn i systemet.

I budgetpropositionen för 2025 föreslår regeringen därför en höjning av Skolinspektionens förvaltningsanslag med 7 miljoner kronor för 2025\. Anslaget beräknas öka med 10 miljoner kronor för 2026 och 12 miljoner kronor från och med 2027\. Syftet är att stärka myndighetens kapacitet att prioritera, utveckla och utöka sin granskning av komvux, och bidra till stärkt kvalitet.

– Eleverna inom komvux har rätt att förvänta sig en kvalitativ yrkesutbildning. Med detta förslag kommer Skolinspektionen få större möjligheter att verka för god kvalitet i vuxenutbildningen. Att vuxenutbildningen är välfungerande, likvärdig och av hög kvalitet är viktigt för att trygga den nationella kompetensförsörjningen nu och framåt, säger utbildningsminister Johan Pehrson.

### Författningsändringar för att stoppa utbetalningar till bristfällig utbildning

Regeringen ändrar också i förordningen om statsbidrag för regional yrkesinriktad vuxenutbildning. Ändringarna innebär bland annat att statsbidrag inte får lämnas för utbildning, om Skolinspektionen konstaterat att det finns brister som är så pass allvarliga att eleverna riskerar att inte kunna nå målen för utbildningen. Författningsändringarna syftar till att tydliggöra huvudmannens ansvar, oavsett om utbildningen drivs i egen regi eller är upphandlad, genom att det får konsekvenser när kommunen brister i ansvaret.

– Det är självklart för regeringen att bristfälliga utbildningar inte ska kunna få statsbidrag. Nu förtydligar vi det genom att införa villkor som gör att det får ekonomiska konsekvenser om huvudmännen brister i sitt ansvar. Vi ser även att detta kan leda till en mer kvalitetsinriktad kravställning och uppföljning av utbildningen från kommunens sida. Så höjer vi kvaliteten i komvux och säkrar kompetensförsörjningen, säger utbildningsminister Johan Pehrson.

Förslaget i budgetpropositionen, och förordningsändringarna, är en överenskommelse mellan regeringen och Sverigedemokraterna.
