# Regeringen ger nya uppdrag till SiS

Det första uppdraget ges mot bakgrund av att efterfrågan på platser inom missbruksvård (så kallad LVM-vård) minskat under en period samtidigt som efterfrågan på platser i de särskilda ungdomshemmen ökar. I detta uppdrag ska SiS se över och, om det är lämpligt, ställa om vissa platser för LVM-vård till platser i särskilda ungdomshem.

En delredovisning av det första uppdraget ska lämnas senast den 7 januari 2025, och en slutredovisning senast den 31 oktober 2025.

Det andra uppdraget är ett samverkansuppdrag som syftar till att frigöra fler platser vid SiS. Myndigheten ska, i samverkan med relevanta aktörer i vårdkedjan, inventera och förbättra förutsättningarna för enskilda att få en ändamålsenlig vård. Det gäller särskilt i de fall där vård skulle kunna tillgodoses bättre i andra vårdformer än en placering på SiS.

En delredovisning av det andra uppdraget ska lämnas senast den 7 januari 2025, och en slutredovisning senast den 7 maj 2026.

Det tredje uppdraget handlar om att SiS ska följa upp tillämpningen av de utökade särskilda befogenheterna att begränsa och kontrollera elektroniska kommunikationstjänster och besök för barn och unga som vårdas på de särskilda ungdomshemmen. SiS ska även följa upp de nya särskilda befogenheter som regeringen föreslår i lagrådsremissen Avskildhet i anslutning till dygnsvilan – för ökad trygghet och säkerhet på särskilda ungdomshem.

Uppdraget ska delredovisas senast den 7 maj 2025, och slutredovisas senast den 7 maj 2026.
