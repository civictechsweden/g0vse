# Stärkt stöd till personer med funktionsnedsättning

– Idag föreslår regeringen satsningar för att stärka möjligheterna för personer med funktionsnedsättning att komma i arbete eller utbildning, därför vidgas nu tolkstödet. Därtill förenklas stödet för personer med funktionsnedsättning att starta företag. Dessa förändringar förbättrar förutsättningarna för fler personer att komma i arbete. Detta är ett viktigt steg för att hålla ihop den svenska arbetsmarknaden, säger arbetsmarknads- och integrationsminister Mats Persson.

Folkhögskolan är en viktig utbildningsform för många personer med funktionsnedsättning. Regeringen föreslår därför att det särskilda utbildningsstödet som ska underlätta studier på folkhögskola stärks med 25 miljoner kronor.

– Det är viktigt att underlätta för alla personer, oavsett funktionsnedsättning, att utbilda sig eller komma i arbete. Därför stärker regeringen nu det särskilda utbildningsstödet så att fler får rätt stöd i rätt tid, säger utbildningsminister Johan Pehrson.

## Stödet till personer med syn- eller hörselnedsättning förtydligas och vidgas

Personer med syn- eller hörselnedsättning behöver inkluderas i arbetslivet i större utsträckning än idag. Arbetsförmedlingens bidrag för personer med behov av tolkning, till exempel teckenspråkstolkning, ska därför bli tydligare. Detta görs genom att regleringen för bidrag för personligt biträde ändras så att de som har behov av både stöd i de dagliga arbetsuppgifterna via ett personligt biträde och stöd av tolk i det löpande arbetet kommer att ha möjlighet till detta. Dessutom vidgas stödet avseende hur bidraget till litteratur och tolk kan användas.

I budgetpropositionen för 2025 avser regeringen att föreslå att 30 miljoner kronor avsätts fr.om. 2025 för det förstärkta stödet samt att Arbetsförmedlingen tillförs medel om 3 miljoner kronor 2025 för genomförandet.

## Särskilt utbildningsstöd förstärks med 25 miljoner kronor 2025

Arbetslösheten bland personer med funktionsnedsättning är betydligt högre än i övriga befolkningen. För personer med funktionsnedsättning är utbildning på folkhögskola något som förbättrar individernas möjligheter att etablera sig på arbetsmarknaden. Regeringen föreslår därför att det särskilda utbildningsstödet som ska underlätta studier på folkhögskola för personer med funktionsnedsättning förstärks med 25 miljoner kronor 2025.

## Förenklat stöd till start av näringsverksamhet för personer med funktionsnedsättning

För personer med funktionsnedsättning som medför nedsatt arbetsförmåga finns idag möjligheten till bidrag vid start av näringsverksamhet. För att förenkla administrationen avskaffas bidraget, och i stället förlängs tiden inom stöd till start av näringsverksamhet för dessa personer. Syftet är att det ska medföra en tydligare och enklare hantering såväl för stödmottagare som för Arbetsförmedlingen. Förändringen beräknas vara kostnadsneutral. Regeringen avser att i budgetpropositionen för 2025 föreslå att utgifterna för bidrag för uppstartskostnader minskas med 10 miljoner kronor 2025.

Förslagen bygger på en överenskommelse mellan regeringen och Sverigedemokraterna.
