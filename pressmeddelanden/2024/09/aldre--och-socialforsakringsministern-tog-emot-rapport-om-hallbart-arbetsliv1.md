# Äldre- och socialförsäkringsministern tog emot rapport om hållbart arbetsliv

– Vi lever allt längre och är allt friskare vilket är glädjande, därför behöver vi också ha ett längre och mer hållbart arbetsliv. Det är arbete, flit och företagsamhet som över generationer har byggt Sveriges välstånd. För att vi ska kunna upprätthålla höga ambitioner på vår gemensamma välfärd behöver vi ha ett tydligt fokus på arbete, säger äldre- och socialförsäkringsminister Anna Tenje.

I rapporten har kansliet bland annat identifierat tre områden för att skapa bättre förutsättningar där fler kan och vill arbeta mer och högre upp i åldrarna, eller börja arbetslivet tidigare - och på så sätt nå en positiv utveckling för ett längre och hållbart arbetsliv:

1. Grupper med svag förankring i arbetslivet: Grupper som helt står utanför eller har en svag förankring i arbetslivet medför stora samhällskostnader. På individnivå är det också angeläget att de som har arbetsförmåga också förvärvsarbetar. Det ger både ekonomisk självständighet och bättre möjligheter att kunna forma sina egna liv.

2. Delar av arbetslivet där sjuktalen är höga: Den arbetsrelaterade ohälsan behöver minska och den fysiska såväl som psykiska folkhälsan behöver stärkas. Fokus bör vara på branscher med höga sjukskrivningstal, till exempel faktorer som förebyggande arbete och främjande av friskfaktorer.

3. Verksamheter med goda förutsättningar för arbete högre upp i åldrarna och individer som kan och vill arbeta längre: Hinder för personer som redan idag kan och vill arbeta längre behöver undanröjas. Negativa attityder mot äldre arbetskraft behöver motverkas.

Regeringen inrättade i september 2021 ett kansli för hållbart arbetsliv. Kansliets arbetar med att förbättra möjligheterna för ett längre och hållbart arbetsliv. Detta genom att identifiera behov och föreslå åtgärder.

[Rapporten: Ett mer hållbart och längre arbetsliv](/rattsliga-dokument/departementsserien-och-promemorior/2024/09/ds-202419/)
