# Utrikesminister Maria Malmer Stenergard besöker Helsingfors för möte med utrikesminister Elina Valtonen

– Det är tradition att en ny svensk utrikesministers första bilaterala besök görs till Helsingfors. Det är ett uttryck för det breda och djupa samarbetet mellan våra länder. Finland är vår närmaste partner och jag ser fram emot att tillsammans med utrikesminister Elina Valtonen bland annat diskutera hur vi gemensamt bäst hanterar utvecklingen i vårt närområde och det fortsatta stödet till Ukraina, säger utrikesminister Maria Malmer Stenergard.

Under besöket i Helsingfors kommer utrikesministern att ha en arbetslunch med sin finska motsvarighet och ett möte med Finlands president Alexander Stubb. De båda utrikesministrarna kommer även att hålla en gemensam presskonferens.
