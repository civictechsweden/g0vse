# Ny utredning för trygg och tillförlitlig användning av AI i Sverige

– Vi står mitt i ett teknikskifte där AI har stor potential att förändra hur vi arbetar inom ett stort antal sektorer och i många delar av samhället. Genom denna utredning tar vi ett viktigt steg för att säkerställa att AI används på ett sätt som är tryggt, tillförlitligt och i linje med våra grundläggande värderingar, säger civilminister Erik Slottner.

Utredningen ska föreslå nödvändiga lagändringar samt åtgärder för insyn och kontroll. Genom att anpassa nationella regler till AI-förordning, strävar regeringen efter att främja innovation och tillväxt genom AI-användning, särskilt för mindre aktörer inom privat och offentlig sektor.

AI-förordningen, som trädde i kraft den 1 augusti 2024, ska skapa en enhetlig reglering för utveckling och användning av AI-system inom EU. Förordningen främjar människocentrerad och tillförlitlig AI, samtidigt som den säkerställer en hög skyddsnivå för hälsa, säkerhet och grundläggande rättigheter. Genom att harmonisera reglerna för AI inom EU minskar risken för fragmentering av den inre marknaden och ökar rättssäkerheten för leverantörer och tillhandahållare av AI-system.

Helena Rosén Andersson tillsätts som särskild utredare och slutredovisning av uppdraget ska ske senast den 30 september 2025.
