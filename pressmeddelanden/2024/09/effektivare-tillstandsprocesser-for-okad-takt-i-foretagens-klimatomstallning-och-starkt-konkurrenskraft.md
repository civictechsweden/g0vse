# Effektivare tillståndsprocesser för ökad takt i företagens klimatomställning och stärkt konkurrenskraft

– Åtgärder för att förenkla och förkorta tillståndsprocesserna är helt nödvändiga för att vi ska nå hela vägen till nettonollutsläpp senast år 2045. Byråkrati får inte sätta käppar i hjulet för klimatomställningen. Myndigheternas arbete ska vara effektivt och underlätta för företagen, som till exempel årets satsning på ett förenklat miljörapporteringssystem för företagen. Vi fortsätter också arbetet att stärka länsstyrelsernas arbete med effektiva tillståndsprocesser. Förenklade tillståndsprocesser är avgörande för svenska företags konkurrenskraft och för att både locka och behålla investeringar i Sverige, säger klimat- och miljöminister Romina Pourmokhtari.

– Tempo i tillståndsprocesser är avgörande för vår konkurrenskraft, beredskapsförmåga och industrins omställning. Regeringen tillför nu medel till införandet av kontaktpunkter för tillståndsprocesser för produktionen av nettonolltekniker och säkerställd tillgång till kritiska och strategiska råmaterial. Kontaktpunkterna ska bidra till förenklade och samordnade tillståndsprocesser med tydliga tidsfrister för berörda projekt, säger energi- och näringsminister Ebba Busch.

– Utdragna tillståndsprocesser driver upp kostnaden för den som vill investera i Sverige. Arbetstillfällen riskerar att gå förlorade och bra idéer läggs i malpåse eller förverkligas i andra länder. När vi nu ställer om exempelvis genom att bygga ut kärnkraften och elektrifierar ska tillståndsprocesserna stötta i den utvecklingen, säger finansmarknadsminister Niklas Wykman.

– Tidöavtalet blev startskottet för ett intensivt arbete med att förenkla och snabba på tillståndsprocesserna. Förenklingsarbetet bedrivs parallellt genom att så väl se över lagstiftning som för att säkerställa ett effektivt arbete hos våra myndigheter. Det är positivt att vi nu även kan möjliggöra minskad byråkrati för företagen, säger Martin Kinnunen, miljöpolitisk talesperson för Sverigedemokraterna.

### Effektivare tillståndsprocesser och stärkt tillsyn för länsstyrelserna

För att länsstyrelserna ska få bättre möjligheter att bidra till en effektiv tillståndsprövning och tillsyn enligt miljöbalken avses länsstyrelsernas förvaltningsanslag att öka med 30 miljoner kronor för 2025. Anslaget beräknas ökas med motsvarande belopp för 2026 och med 95 miljoner kronor för 2027. Effektiva tillståndsprocesser är avgörande för såväl klimatomställningen som företagens konkurrenskraft.

### Effektivare tillståndsprocesser för domstolarna

Sveriges domstolar avses att stärkas med 15 miljoner kronor 2025. Satsningen görs för att domstolarna fortsatt ska kunna bidra till en effektiv tillståndsprövning enligt miljöbalken när ärendehanteringen fortsätter öka. Anslaget beräknas ökas med motsvarande belopp för 2026 och med 20 miljoner kronor från och med 2027.

### Effektiva, snabba och förutsägbara tillståndsprocesser för Naturvårdsverket

För att Naturvårdsverket fortsatt ska bidra till att höja tempot i tillståndsprövningarna, bland annat genom att bidra till enhetlig regeltillämpning och förutsägbara tillståndsprocesser i alla delar av landet, avses anslaget att öka med 3,5 miljoner kronor för 2025. Anslaget beräknas ökas med motsvarande belopp för 2026 och med 10 miljoner kronor från och med 2027.

### Förenklad miljörapportering för företagen

Ett modernt system för företagens miljörapportering om miljöfarlig verksamhet ska utvecklas och 10 miljoner kronor 2025, 9 miljoner kronor 2026 respektive 2027 avses att satsas. Utveckling av ett modernt system för miljörapportering förstärker företagens egenkontroll och bidrar till en enklare vardag för både företag och myndigheter i tillsynsprocessen. Företagen ska enkelt kunna lämna en uppgift en gång och till ett ställe.

### Sprida och implementera arbetssätt för effektivare samråd

Vi stärker förutsättningarna för att sprida och implementera nya arbetssätt för en effektivare samrådsprocess. Länsstyrelserna har tidigare haft i uppdrag att utveckla metoder och samverkansformer som främjar en effektiv samrådsprocess enligt miljöbalken. Regeringen vill nu ta detta arbete vidare och avser därför att avsätta 2 miljoner kronor under 2025 till Länsstyrelsen i Västerbottens län att sprida och att implementera nya arbetssätt för en effektivare samrådsprocess.

Syftet är att förenkla för företag och uppnå en större likformighet samt effektivitet i samrådsprocesser för den som söker tillstånd enligt miljöbalken. Under 2026 och 2027 beräknas 4 miljoner kronor respektive 2 miljoner kronor avsättas i syfte att implementera arbetssätten vid aktuella länsstyrelser.

### Kontaktpunkter för tillståndsprocesser gällande nettonollindustrin och kritiska råmaterial

För att klara samhällets och näringslivets klimatomställning, minska sårbarheter i värdekedjor och samtidigt stärka industrins konkurrenskraft behöver produktionen av nettonolltekniker utvecklas och öka. Dessutom behöver en ökad tillgång till hållbart producerade råmaterial säkerställas för att lyckas med klimatomställningen. Förenklade och samordnade tillståndsprocesser är en viktig förutsättning för att utveckla produktionen av nettonolltekniker och säkerställa tillgången till kritiska råmaterial.

Därför avses det i budgetpropositionen för 2025 att föreslå att 20 miljoner kronor tillskjuts till länsstyrelserna och det beräknas att motsvarande belopp tillskjuts 2026 och 2027 för att möta de krav om inrättande av kontaktpunkter för tillståndsprocesser som ställs i EU-förordningarna om nettonollindustrin och kritiska råmaterial.

### Effektiv miljöprövning och nationell styrning av vattenförvaltning

En satsning avses att göras för att bidra till att effektivisera prövningsprocesser för industrins omställning och för vattenkraftens villkor på 12 miljoner kronor från och med 2025 till Havs- och vattenmyndigheten. Inom ramen för satsningen kommer bland annat Havs- och vattenmyndighetens arbete med att föreskriva och vägleda i frågor om miljökvalitetsnormer i vatten att stärkas liksom myndighetens möjligheter att delta vid miljöprövningar.

Sammantaget bidrar det till en effektiv vattenförvaltning och skapar rätt förutsättningar för industri och andra aktörer som efterfrågar ökat stöd och tydlighet i genomförandet av EU lagstiftningen på området.

Regeringen avser att överlämna dessa förslag till riksdagen i budgetpropositionen för 2025. Förslagen bygger på en överenskommelse mellan regeringen och Sverigedemokraterna.
