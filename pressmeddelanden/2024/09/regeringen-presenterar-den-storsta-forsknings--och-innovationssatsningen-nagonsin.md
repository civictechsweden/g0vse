# Regeringen presenterar den största forsknings- och innovationssatsningen någonsin

Forskning och innovation är avgörande för Sveriges konkurrenskraft, välstånd och förmåga att hantera samhällsutmaningar i hela landet. En tydlig inriktning mot excellens och högsta kvalitet ska prägla såväl forskning som innovation.

Nu presenteras resurserna till den forsknings- och innovationspolitiska propositionen, som är en historisk satsning om 6,5 miljarder kronor i nivåhöjning 2028. För 2025 föreslår regeringen i budgetpropositionen att anslagen för forskning och innovation höjs med 1,5 miljarder kronor. Regeringen beräknar att nivåhöjningen av anslagen blir 2,5 miljarder kronor 2026, 4 miljarder kronor 2027 och 6,5 miljarder kronor 2028. Detta är en kraftfull nivåhöjning jämfört med tidigare forsknings- och innovationspropositioner.

Regeringens ambition med ökade investeringar inom forskning och utveckling, FoU, fokuserar på excellent forskning, och forskning och innovation för banbrytande teknik.

– Ingenjörslandet Sverige måste ligga i framkant. Vi ser att andra länder satsar alltmer på forskning. Kommande forskningssatsningar är därför nödvändiga investeringar för att Sverige fortsatt ska vara ett attraktivt land för ny kunskap och internationell kompetens. Den bästa forskningen ska stå i fokus, där banbrytande teknik och life science prioriteras, säger utbildningsminister Mats Persson.

De specifika satsningarna kommer att presenteras i forsknings- och innovationspropositionen som presenteras senare i höst.

Förslagen bygger på en överenskommelse mellan regeringen och Sverigedemokraterna.
