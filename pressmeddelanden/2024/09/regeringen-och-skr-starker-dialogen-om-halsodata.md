# Regeringen och SKR stärker dialogen om hälsodata

– Det finns en stor potential i förbättrade möjligheter att dela information inom hälso\- och sjukvård och omsorg. Regeringens tydliga ambition är att hälsodata ska bli tillgängliga i hela vårdkedjan för att öka vårdkvaliteten, förbättra patientsäkerheten och minska den administrativa bördan, säger socialminister Jakob Forssmed.

– Vi behöver fortsätta den omställning av hälso\- och sjukvården och socialtjänsten som pågår. Nu behövs gemensamma krafttag från kommuner, regioner, staten och näringslivet, säger Anna\-Lena Hogerud, ordförande för Sjukvårdsdelegationen på Sveriges Kommuner och Regioner (SKR).

## Det nya dialogforumet

Förutsättningarna för att fortsätta att skapa nya effektiva och hållbara arbetssätt inom socialtjänsten och hälso\- och sjukvården är beroende av insatser inom flera olika samhällssektorer och av nära samarbete mellan flertalet aktörer. Genom dialog skapas en gemensam bild av den utveckling som sker, delas erfarenheter samt identifieras områden för fortsatt arbete.

Genom överenskommelsen om Forum för framtidens hälso\- och sjukvård och socialtjänst intensifieras dialogen mellan centrala aktörer. Målet är att utnyttja digitaliseringens möjligheter för att skapa bättre förutsättningar för medarbetare, patienter och brukare. Dialogforumet består av representanter från myndigheter, SKR, branschföreträdare från näringslivet, bred representation av regioner och kommuner samt regeringens samordnare för nationell digital infrastruktur i hälso\- och sjukvården.
