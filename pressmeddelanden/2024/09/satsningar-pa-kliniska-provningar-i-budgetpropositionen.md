# Satsningar på kliniska prövningar i budgetpropositionen

– Regeringens mål är att öka antalet kliniska prövningar i landet. Kliniska prövningar spelar en avgörande roll för Sveriges hälso- och sjukvård och möjligheten att introducera nya effektiva läkemedel, säger sjukvårdsminister Acko Ankarberg Johansson.

– Regeringen har höga ambitioner för att Sverige fortsatt ska vara en ledande life science-nation. Det är avgörande för att säkerställa tillgången till innovativa behandlingar som förlänger och räddar liv samtidigt som det gynnar ekonomin, Sveriges position som innovationsland och vår resiliens mot framtida hälsohot, säger socialminister Jakob Forssmed.

– Kliniska prövningar är ryggraden i medicinsk utveckling, centralt för Sveriges konkurrenskraft inom life science och bidrar till samhällsekonomin och Sveriges position som innovationsland. Det är därför av största vikt att vi förbättrar förutsättningarna och stärker vår kapacitet att genomföra kliniska prövningar i Sverige, säger energi- och näringsminister Ebba Busch.

En viktig del i regeringens arbete med life sciene är att underlätta och främja kliniska prövningar. Regeringen arbetar aktivt med att stimulera fler och mer kvalitativa kliniska prövningar. I stark internationell konkurrens ska Sverige erbjuda attraktiva förutsättningar för forskning och innovation. En ny struktur för kliniska prövningar, genom bland annat ett nationellt partnerskap, är en viktig del av detta arbete. Regeringen avsätter därför 30 miljoner kronor 2025 till Läkemedelsverkets arbete med att utveckla, förvalta och stödja en sådan struktur och partnerskap. Därefter beräknar regeringen avsätta 60 miljoner kronor årligen till myndigheten för samma ändamål.

Förslaget bygger på en överenskommelse mellan regeringen och Sverigedemokraterna.
