# Förebyggande arbete och insatser för barn och unga

Tidiga och träffsäkra insatser är viktiga för att förebygga att barn och unga involveras i kriminalitet eller fortsätter med brottslighet som riskerar att bli långvarig. Dessutom har vikten av samverkan och möjligheten till nödvändigt informations­utbyte mellan och inom myndigheter som arbetar med barn och unga, lyfts fram de senaste åren – inte minst inom det brottsförebyggande arbetet

Regeringen anser att det allmänna preventiva arbetet inom socialtjänsten behöver kompletteras med ett tydligt brottsförebyggande arbete där särskilda brottsförebyggande och återfallsförebyggande insatser används. Regeringen avser därför att tydliggöra socialnämndens ansvar att arbeta för att förebygga och motverka brottslighet, inte minst bland barn och unga, i den nya socialtjänstlagen.

För att stimulera omställningen av det brottsförebyggande arbetet föreslår regeringen en riktad satsning till kommunerna under perioden 2025–2028. Medlen är avsedda att stödja kommunerna i omställningen mot att socialtjänsten ska arbeta mer brottsförebyggande med fokus på socialt utsatta områden. Det innebär 200 mnkr under 2025. Regeringen avser att fördela ytterligare 300 mnkr 2026 och därefter 600 mnkr årligen 2027–2028 till kommunerna för ändamålet.

Utöver omställningsarbetet föreslår även regeringen att 30 mnkr fördelas till kommunerna genom de allmänna statsbidragen 2025 (halvårseffekt) och därefter 60 mnkr årligen permanent, i enlighet med finansieringsprincipen.

– Regeringens budget för 2025 är ytterligare ett bevis på att vi sätter det förebyggande och brottsförebyggande arbetet väldigt högt på agendan. Vi måste bryta rekryteringen av barn och unga till kriminella gäng och vi har idag presenterat flera åtgärder för just detta, säger socialtjänstminister Camilla Waltersson Grönvall (M).

– Vi vet att en bra skolgång stärker barn och ungas framtidsutsikter. Därför är jag mycket angelägen om att det viktiga arbetet med de skolsociala teamen nu kan fortsätta och trappas upp. Genom mer pengar får skolan och socialtjänsten bättre förutsättningar att jobba tillsammans nära och direkt med elever som har ett riskbeteende, säger skolminister Lotta Edholm (L).

– Samhället måste göra mer för att bryta rekryteringen till kriminella gäng och öka skyddet för barn och unga. I den här budgeten stärker vi socialtjänstens möjligheter att bryta rekryteringen till gängen, säger Linda Lindberg (SD).

– Det förebyggande arbetet börjar i hemmet. En stabil familjesituation är en nyckel för att barn inte ska dras in i kriminaliteten. Nu satsar vi på föräldraskapsstöd till de föräldrar som behöver det mest, säger Camilla Rinaldo Miller (KD).

Regeringen avser att överlämna dessa förslag till riksdagen i budgetpropositionen för 2025. Förslagen bygger på en överenskommelse mellan regeringen och Sverigedemokraterna.
