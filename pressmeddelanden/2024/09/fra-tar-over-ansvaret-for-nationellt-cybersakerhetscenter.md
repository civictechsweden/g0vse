# FRA tar över ansvaret för Nationellt cybersäkerhetscenter

Nyheten presenterades under en pressträff med ministern för civilt försvar, Carl-Oskar Bohlin, tillsammans med FRA:s generaldirektör, Björn Lyrvall. Beslutet om instruktionsändringar för FRA fattades av regeringen i torsdags och innebär att NCSC placeras inom FRA.

– Cybersäkerhet har varit en prioritet för regeringen sedan vi tillträdde. Behovet av tydligare styrning har varit tydligt, och detta är ett viktigt steg i den riktningen. Vår ambition är att NCSC ska bli navet i det nationella cybersäkerhetsarbetet, säger minister för civilt försvar Carl-Oskar Bohlin.

Som tidigare aviserats tillför regeringen i årets budgetpropositionen 50 miljoner kronor till FRA för att bygga upp en effektiv och välfungerande verksamhet inom NCSC. Satsningen syftar till att skapa ett mer ändamålsenligt och utåtriktat cybersäkerhetscenter som gynnar hela samhället.

– Med FRA som huvudman får vi bättre förutsättningar att utveckla samhällets cybersäkerhet. FRA har lång erfarenhet av att stödja samhällsviktig verksamhet inom cybersäkerhetsområdet, säger Carl-Oskar Bohlin.

## Del av omfattande satsningar på cybersäkerhet

Förändringarna rörande NCSC är en del av regeringens bredare satsningar på cybersäkerhet, som presenterades förra veckan i samband med budgetpropositionen för 2025. Totalt 196 miljoner kronor föreslås för att stärka Sveriges cybersäkerhet, inklusive resurser för att förbättra den operativa cyberförmågan, utökade rådgivnings- och stödtjänster samt ökad cybermedvetenhet hos allmänheten.

– Vårt arbete med att stärka den nationella cybersäkerheten fortsätter, och regeringen planerar även att presentera en ny nationell cybersäkerhetsstrategi med höga ambitioner, avslutar Carl-Oskar Bohlin.
