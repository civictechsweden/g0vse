# Regeringen vill satsa på att underlätta bostadsbyggande

– Den gröna omställningen och nyindustrialiseringen i norra Sverige medför stora utmaningar att ordna bostäder till alla nyinflyttade. För att stödja industriomställningen föreslår regeringen att 1,53 miljarder kronor avsätts åren 2025–2028 för att underlätta bostadsbyggandet i norra Sverige. Medlen ska fungera som en katalysator för bostadsbyggandet i de berörda kommunerna, säger infrastruktur- och bostadsminister Andreas Carlson.

Stora investeringar och företagsetableringar på orter som under en längre tid haft en låg eller stagnerande befolkningstillväxt innebär stora utmaningar för samhällsbyggandet, inte minst när det gäller etablerings- och omställningskommuner, att få fram nya bostäder.

– För att underlätta bostadsbyggande sänker även regeringen kreditgarantiavgifterna i etablerings- och omställningskommuner. En kreditgaranti skyddar långivare mot kreditförluster samtidigt som den underlättar för byggaktörer genom att minska behovet av egen kapitalinsats eller topplån. Förslaget gäller alla etablerings- och omställningskommuner oavsett var i Sverige de ligger, säger infrastruktur- och bostadsminister Andreas Carlson.

Förslaget om subventionerade kreditgarantiavgifter innebär statsstöd och kan komma att behöva anmälas till EU-kommissionen för godkännande innan det genomförs.

Regeringen avser att föreslå detta i budgetpropositionen för 2025. Förslagen bygger på en överenskommelse mellan regeringen och Sverigedemokraterna.
