# Sverige utökar stödet till värme- och elförsörjningen i Ukraina med 500 miljoner kronor

Rysslands fullskaliga invasion och fortsatta krigföring har förstört stora delar av ukrainsk infrastruktur. Attackerna mot Ukraina har intensifierats och särskilt inriktats på energiförsörjningen. Såväl ukrainska familjer som företag, sjukhus och skolor har drabbats. Det nya och stora svenska stödet tar sikte på att säkerställa behoven för de mest utsatta i landet. Parallellt med detta pågår ett redan mycket omfattande svenskt stöd till energisektorn i Ukraina.

– Regeringen presenterar idag ett nytt stöd på 500 miljoner kronor för värme- och elförsörjning i Ukraina. Ryssland riktar allt fler av sina attacker mot viktig energiinfrastruktur. Det nya stödet beräknas generera el till omkring 185 000 människor och bidra till att hålla det ukrainska samhället, ekonomin och näringslivet i gång. Det är helt avgörande för Ukrainas motståndskraft, säger bistånds- och utrikeshandelsminister Johan Forssell.

– Sverige kommer att fortsätta stödja Ukraina så länge som det krävs. Regeringen har återkommande stöttat Ukrainas energiförsörjning på olika sätt sedan Rysslands invasion. Nu går vi fram med ytterligare ett ekonomiskt stöd riktat till den så hårt ansatta värme- och elförsörjningen i Ukraina. Stödet om 500 miljoner kronor blir ett av Sveriges hittills största bidrag till ukrainsk energiförsörjning och kommer kunna generera el till sjukhus och tiotusentals ukrainska hem, säger energi- och näringsminister Ebba Busch.

Satsningen innefattar två gasturbiner för elektricitet i ett första skede. Anläggningen kommer även innehålla ett skydd för att minimera skadeverkningar av ryska attacker.

Biståndsmyndigheten Sida kommer att ha huvudansvar för det svenska bidraget. Projektet är en gemensam investering tillsammans med ett ukrainskt statligt energiföretag och andra internationella finansieringsinstitutioner (IFI:s). Målsättningen är att denna avancerade anläggning kan tas i drift under 2025.
