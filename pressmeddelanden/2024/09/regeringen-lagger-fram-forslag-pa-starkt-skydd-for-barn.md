# Regeringen lägger fram förslag på stärkt skydd för barn

– Alla barn måste kunna räkna med att samhället skyddar dem från våld och kränkningar. Föräldrars önskan om umgänge får aldrig gå före risken för att ett barn far illa.  Vi lägger nu fram förslag som betonar att risken för att barnet far illa alltid måste sättas främst i frågor om vårdnad, boende och umgänge, och att det är barnets – inte förälderns – intresse av umgänge som är avgörande. De här förslagen skapar förutsättningar för att barnets bästa alltid ska få fullt genomslag när det handlar om vårdnad, boende och umgänge, säger justitieminister Gunnar Strömmer.

– Regeringen sätter stort fokus på att ge barn en trygg uppväxt och en ljus framtid. Därför är jag glad över att vi nu kan presentera en bokstavligt talat livsviktig proposition. Inget barn ska behöva umgås med en förälder som de är rädda för. Något denna proposition återspeglar, säger socialtjänstminister Camilla Waltersson Grönvall.

För att ytterligare stärka skyddet för barn föreslås i propositionen bland annat att

* föräldrabalken ändras för att säkerställa att barnets rätt att skyddas mot våld går före föräldrarnas rätt till umgänge med barnet,
* domstolar i vissa svårbedömda fall ska ha en skyldighet att hämta in ett sakkunnigutlåtande från en psykolog vid bedömningen om ett barn riskerar att fara illa,
* det i föräldrabalken uttryckligen ska anges vilka faktorer som ska ligga till grund för bedömningen av om vårdnaden av ett barn som är placerat i familjehem ska flyttas över till familjehemsföräldrarna, och
* barnet och dess vårdnadshavare ska ha rätt till offentligt biträde vid vårdnadsöverflyttning till någon annan än barnets föräldrar.


Lagändringarna föreslås träda i kraft den 1 januari 2025\.
