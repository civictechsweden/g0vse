# Höjda anslag till forskningsfinansiärerna i höstens budget

Forskning och innovation är avgörande för Sveriges konkurrenskraft, välstånd och förmåga att hantera samhällsutmaningar. De statliga forskningsfinansiärerna spelar en betydelsefull roll för att stödja både grundforskning och behovsmotiverad forskning inom olika områden. Detta sker genom konkurrensutsatta medel.

Satsningarna som nu görs syftar till att stärka Sveriges position i en tilltagande global konkurrens men också för att bygga beredskap och motståndskraft inför framtida kriser. Regeringen ser ett fortsatt behov av att öka kunskapen och utveckla lösningar för att göra samhället hållbart och robust.

I den kommande forsknings\- och innovationspropositionen finns en tydlig inriktning mot excellens och högsta kvalitet. Detta ska prägla såväl forskning som innovation.

\- Satsningar på svensk spetsforskning kommer att bidra till att Sverige fortsatt kan vara ett av världens främsta forsknings\- och innovationsländer och en framstående kunskapsnation. Med en hög andel forskning och utveckling av hög kvalitet kan Sverige locka fler internationella toppforskare, och att Sverige blir mer attraktivt för globala, forskningsintensiva företag, säger utbildningsminister Johan Pehrson.

Regeringens ambition med satsningarna är även att ytterligare stärka det svenska innovationssystemet för att bidra till hållbar tillväxt och ökad konkurrenskraft.

\- Sverige är och ska fortsätta vara ett ledande innovationsland. Med långsiktiga investeringar i forskning och utveckling, i samarbete med näringslivet, kan Sverige säkra tillväxt och jobb i framtidens branscher och stärka vår förmåga inom banbrytande teknik. Vi behöver se till att Sverige har ett starkt innovationssystem som gör det attraktivt för företag att vilja fortsätta satsa på forskning och utveckling i Sverige, säger näringsminister Ebba Busch.

### Fördelning av medel till forskningsråd och institut

Forskningsfinansiärerna har till uppgift att finansiera forskning eller innovation i Sverige. Inriktningen av medelstillskotten till dem är mot forskningsinfrastruktur, excellent forskning samt forskning och innovation inom banbrytande teknik. I tabellen nedan presenteras höjningen av anslagen de kommande åren.

| **År** | **2025 (mnkr)** | **2026 (mnkr)** | **2027 (mnkr)** | **2028 (mnkr)** |
| --- | --- | --- | --- | --- |
| Vetenskapsrådet | 595 | 995 | 1591 | 2585 |
| Vinnova | 317 | 528 | 844 | 1372 |
| Formas | 74 | 123 | 197 | 319 |
| Forte | 62 | 102 | 164 | 267 |
| Rymdstyrelsen | 48 | 80 | 128 | 208 |
| RISE | 27 | 45 | 72 | 117 |
| **Totalt forskningsråd och institut** | **1123** | **1873** | **2996** | **4868** |

Förslagen bygger på en överenskommelse mellan regeringen och Sverigedemokraterna.
