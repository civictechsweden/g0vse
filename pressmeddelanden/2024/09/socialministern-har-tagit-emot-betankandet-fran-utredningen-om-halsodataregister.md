# Socialministern har tagit emot betänkandet från Utredningen om hälsodataregister

Tillgången till hälsodata är avgörande för att kunna fatta bättre beslut, bedriva forskning och utveckla hälso\- och sjukvården. I dag saknas dock viktiga uppgifter i de nationella hälsodataregistren vilket försvårar uppföljning och utveckling.

Utredaren Ingela Alverfors lämnar nu i betänkandet ”Ett nytt regelverk för hälsodataregister” bland annat förslag på regler för behandling av uppgifter från de områden där nationell insamling saknas, till exempel uppgifter från primärvården och uppgifter om läkemedel som administreras i vården.

– Vi tillsatte utredningen för att möjliggöra insamling av uppgifter från primärvården och uppgifter om läkemedel som administreras i vården. Genom det kan vi öka kunskapen för att förbättra och utveckla vården samt stärka folkhälsan, samtidigt som den personliga integriteten ska värnas, säger socialminister Jakob Forssmed.

Beslutet att se över regelverket för hälsodataregister är en del av Tidöavtalet, som är en överenskommelse mellan Sverigedemokraterna, Moderaterna, Kristdemokraterna och Liberalerna.

Regeringen har nu tagit emot betänkandet och ett beredningsarbete på Socialdepartementet kommer att inledas.
