# Satsning på 260 miljoner kronor för miljöåtgärder som ska stärka biologiska mångfalden på land och i hav och vattendrag

I budgetpropositionen för 2025 avser regeringen att föreslå en rad satsningar på sammanlagt 260 miljoner kronor för att stärka den biologiska mångfalden, minska övergödningen, bekämpa invasiva arter som lever i vatten, restaurera slåtter\- och betesängar, stoppa avfallsbrottsligheten samt bekämpa översvämningsmygg i särskilt drabbade områden.

– Kväveklivet kommer, precis som Klimatklivet, att ge stor miljönytta för varje investerad skattekrona. Genom att hjälpa jordbrukarna att minska sina utsläpp av kväveföreningar och ammoniak kommer vi att kunna begränsa försurning, övergödning och klimatpåverkan från jordbruket. Vi går också fram med flera satsningar för att särskilt förbättra tillståndet i sjöar, vattendrag och hav. Det är glädjande att kunna presentera efterlängtade satsningar på lokala vattenvårdsprojekt och bekämpningen av invasiva främmande arter, säger klimat\- och miljöminister Romina Pourmokhtari.

– Nu ges lantbrukarna möjlighet till investeringsstöd för att modernisera gödselhanteringen, vilket kommer leda till ökade skördar och bättre miljö – en win\-win. Satsningen för att restaurera ängs\- och betesmarkerna kommer innebära en ökad betesbaserad livsmedelsproduktion som samtidigt värnar om de artrika ängsmarkerna i Sverige. Sammantaget är det här en satsning som kommer göra stor skillnad och stärka det svenska jordbruket, säger John Widegren, gruppledare för Moderaterna i miljö\- och jordbruksutskottet.

– Vi måste göra det svårare att olagligt dumpa miljöfarligt avfall i naturen. Den här regeringen ser nu till att täppa de luckor i vår lagstiftning som ändå ger oseriösa aktörer möjlighet att skada vår natur, säger Kjell\-Arne Ottosson, miljöpolitisk talesperson för Kristdemokraterna.

– Områdena kring nedre Dalälven är bland de myggtätaste i hela världen. Det är därför väldigt positivt att vi nu kan få till en förstärkt långsiktig finansiering för myggbekämpning, säger Martin Kinnunen, miljöpolitisk talesperson för Sverigedemokraterna.

### Minskade utsläpp från jordbruket med Kväveklivet

Kväverelaterade utsläpp står för en stor del av jordbrukets miljöpåverkan. Regeringen satsar därför på ett kvävekliv för att minska utsläppen av både ammoniak och växthusgaser från jordbruket, vilket kan bidra till att nå Sveriges EU\-åtaganden.

Regeringen avser att föreslå 100 miljoner kronor per år 2025, 2026 och 2027 på ett nytt investeringsstöd för att stödja jordbrukets insatser med att minska avgången av ammoniak och växthusgaser från jordbruket. Investeringsstödet bidrar till en omställning till ett mer hållbart jordbruk, en tryggad livsmedelsförsörjning och till minskad klimatpåverkan, övergödning och försurning.

### Fysiska åtgärder för bättre vattenmiljö – LOVA

Det finns ett stort behov av att öka åtgärdstakten för att nå god status i våra sjöar, vattendrag, kustvatten och hav samt stärka utvecklingen av fiskbestånden. Lokala vattenvårdsprojekt (LOVA) bidrar till lokalt åtgärdsarbete och fysiska åtgärder i vattenmiljön för att till exempel minska övergödningen och tillförseln av näringsämnen samt miljögifter till sjöar, vattendrag, kustvatten och hav. Projekten kan även omfatta restaurering av vattendrag, att åtgärda vandringshinder som drabbar fisk och andra arter, samt att anlägga våtmarker.

I budgetpropositionen för 2025 avser regeringen att satsa 100 miljoner kronor per år 2025–2027 på arbetet med LOVA.

### Bekämpning av invasiva främmande arter i vattenmiljöer

Invasiva främmande arter är ett hot mot den biologiska mångfalden. Invasiva arter kan även ha negativa effekter på människors hälsa och kosta samhället stora belopp. Regeringen föreslår därför en satsning för att bekämpa och förhindra spridning av invasiva främmande arter i vattenmiljöer i Sverige.

Regeringen avser att föreslå 10 miljoner kronor per år 2025–2027 till Havs\- och vattenmyndighetens arbete för åtgärder för att bekämpa invasiva främmande arter i vattenmiljöer.

### Restaurering av betesmarker och slåtterängar

Ängs\- och betesmarker är de naturtyper som har sämst status i Sveriges senaste rapportering enligt art\- och habitatdirektivet. Närmare hälften av de inhemska hotade arterna är knutna till dessa marker. Det finns många lantbrukare och markägare som önskar stöd för restaureringsåtgärder på sina marker som möjliggör att en igenvuxen ängsmark eller betesmark kan slås eller betas.

Regeringen avser därför att föreslå en satsning på skötsel och restaurering av ängs\- och betesmarker i budgetpropositionen för 2025 med 30 miljoner kronor för 2025, 40 miljoner kronor för 2026 och 50 miljoner kronor för 2026\.

### Stoppa avfallsbrottsligheten

Regeringen anser att det är oacceptabelt att oseriösa företag utnyttjar luckor i den svenska lagstiftningen för att tjäna stora pengar på att dumpa avfall i naturen. Detta riskerar att förgifta människor, djur och vår miljö och skapar också kostnader för samhället. Naturvårdsverket har här en central roll i fråga om tillsyn och tillsynsvägledning gentemot länsstyrelserna och kommunerna.

Regeringen avser nu att föreslå en satsning på 10 miljoner kronor till Naturvårdsverket per år 2025–2027 för åtgärder som ska bidra till att motverka avfallsbrottsligheten samt utvecklat arbete för att stoppa illegala avfallstransporter till och från Sverige.

### Permanent satsning på att bekämpa översvämningsmygg

Regeringen anser att massförekomsten av översvämningsmygg behöver begränsas. Det är viktigt att förbättra situationen för människor som bor och verkar i drabbade områden, liksom husdjur och lantbrukets djur. Nu tar regeringen tag i den här frågan – en gång för alla – och säkrar upp en robust och långsiktig finansiering. Statlig finansiering ska dock även fortsättningsvis vara ett komplement till lokal och regional finansiering.

Massförekomst av översvämningsmygg förekommer framför allt vid området kring nedre Dalälven. Bekämpning omfattar bland annat planering, inköp av bekämpningsmedel, inventering av mygg och bekämpningsinsatser med helikopter.

Regeringen avser nu att föreslå en permanent förstärkning om 10 miljoner kronor per år för åtgärder som begränsar massförekomst av översvämningsmyggor. Med denna permanenta förstärkning på 10 miljoner kronor avser regeringen att totalt satsa 15,4 miljoner kronor för att begränsa massförekomst av översvämningsmygg.

Regeringen avser att överlämna dessa förslag till riksdagen i budgetpropositionen för 2025\. Förslagen bygger på en överenskommelse mellan regeringen och Sverigedemokraterna.
