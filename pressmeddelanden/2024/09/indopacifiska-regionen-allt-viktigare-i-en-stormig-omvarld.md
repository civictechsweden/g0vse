# Indopacifiska regionen allt viktigare i en stormig omvärld

Den indopacifiska regionen, det vidsträckta och tätbefolkade område som spänner från Afrikas östkust via Indiska oceanen och arkipelagerna i Sydostasien till ö-nationerna i Stilla havet, har de senaste åren fått en central försvarspolitisk och militär betydelse.

Den regionala utvecklingen präglas i allt högre utsträckning av dynamiken mellan Kina och USA. Kinas auktoritära utveckling och fördjupade samarbete med Ryssland, liksom USA:s resursprioritering mellan Europa och den indopacifiska regionen, inverkar på det säkerhetspolitiska läget i Europa. Den euroatlantiska regionen, inklusive Sverige, skulle påverkas negativt av konflikter i den indopacifiska regionen.

Samtidigt påverkas den indopacifiska regionen av det som händer i Europa, som Rysslands fullskaliga invasion av Ukraina och dess följder. Säkerheten i den indopacifiska regionen och säkerheten i den euroatlantiska regionen blir allt tydligare sammankopplade.

– Att utveckla försvarspolitiska relationer med partnerländer i den indopacifiska regionen blir därför allt viktigare. Den nya inriktningen beskrivs regeringens ambition att göra detta, säger försvarsminister Pål Jonson.

Regeringen fattade beslut om inriktningen den 4 juli. Den lanserades offentligt på ett seminarium på Medelhavsmuseet i Stockholm den 30 september, där försvarsminister Pål Jonson deltog.
