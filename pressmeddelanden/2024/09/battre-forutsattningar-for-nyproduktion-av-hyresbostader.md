# Bättre förutsättningar för nyproduktion av hyresbostäder

För att skapa goda förutsättningar att bygga nya hyresbostäder är det viktigt att det finns ett välfungerande system för hyressättning. I det ingår att det finns rimliga möjligheter att höja hyran, till exempel för att täcka kostnadsökningar. Enligt dagens regler om presumtionshyra är dessa möjligheter begränsade. Utredningen har haft i uppdrag att se över hur presumtionshyror ska kunna ändras.

Utredningen föreslår att presumtionshyror ska kunna höjas löpande i större utsträckning än vad som är möjligt i dag. I syfte att göra modellen mer flexibel föreslås också att hyran ska kunna ändras i fler fall än tidigare, till exempel på grund av en hyresgästs individuella önskemål om utrustning till sin lägenhet eller för att kunna genomföra angelägna förändringar som att utrusta fastigheten med solceller. Förslagen väntas leda till att det i fler fall bedöms lönsamt att investera i nybyggnation av hyresbostäder. Det gynnar även dem som behöver en bostad.

Utredningen föreslår vidare att det ska införas nya möjligheter att lösa tvister om presumtionshyror mellan de förhandlande parterna. Syftet är att förhandlingar om presumtionshyror mellan en hyresvärd och en hyresgästorganisation ska kunna bedrivas mer effektivt.

Utredningen föreslår att lagändringarna ska träda i kraft den 1 januari 2026.
