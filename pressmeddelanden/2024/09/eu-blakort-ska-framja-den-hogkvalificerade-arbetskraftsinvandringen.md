# EU-blåkort ska främja den högkvalificerade arbetskraftsinvandringen

– Reglerna för högkvalificerad arbetskraft ska förbättras. Sverige ska vara ett attraktivt land för högkvalificerad arbetskraft och det ska säkerställas att arbetsgivare inom högkvalificerade yrkessektorer får den arbetskraft de behöver i tid. Det här är en viktig del i regeringens arbete för att stärka Sveriges konkurrenskraft, säger migrationsminister Johan Forssell.

Förslagen genomför det nya blåkortsdirektivet som ersätter 2009 års blåkortsdirektiv. Ett EU-blåkort är ett kombinerat uppehålls- och arbetstillstånd som kan beviljas utlänningar som har ett anställningsavtal för högkvalificerad anställning i Sverige och uppfyller övriga villkor.

I propositionen föreslår regeringen de lagändringar som behövs för att genomföra det nya blåkortsdirektivet. Förslagen syftar till att förbättra möjligheterna att attrahera och behålla högkvalificerade arbetstagare och underlätta dessa personers rörlighet inom EU. Förslagen innebär bland annat att

* lönetröskeln för att beviljas ett EU-blåkort sänks och kravet på anställningstid sänks till 6 månader,
* fler personkategorier får möjlighet att beviljas ett EU-blåkort,
* möjligheterna att byta från andra typer av uppehållstillstånd till ett EU-blåkort utökas, och
* det blir möjligt att byta till en annan högkvalificerad anställning utan att ansöka om ett nytt EU-blåkort.

Lagändringarna föreslås träda i kraft den 1 januari 2025.
