# Utredningen om vinst i skolan får tilläggsdirektiv

Enligt skollagen är det huvudmannen som har ansvar för att utbildningen genomförs enligt gällande bestämmelser och att eleverna får den undervisning de har rätt till. Det finns dock problem i skolan som beror på att det är ägaren, utöver huvudmannen, som är olämplig. Regeringen ger därför tilläggsdirektiv till Utredningen om vinst i skolan. Direktivet riktar fokus mot ägarförhållanden genom att bland annat utreda hur tillsynsmyndigheterna ska få ökade möjligheter att hindra olämpliga ägare att kontrollera enskilda huvudmän.

Utredningstiden förlängs. Enligt de ursprungliga direktiven skulle utredaren redovisa sitt uppdrag den 28 februari 2025\. Uppdraget ska i stället redovisas i ett delbetänkande senast den 28 mars 2025 och i ett slutbetänkande senast den 31 december 2025\.

– Nu fortsätter regeringen med översynen av friskolesystemet. Tilläggsdirektiven till Utredningen om vinst i skolan riktar in sig på problem som kan uppstå i koncerner, säger utbildningsminister Johan Pehrson.

– I dag saknas tillräckliga möjligheter för att komma till rätta med de problem i förskolan och skolan som beror på olämpliga ägare. Därför får nu utredningen i uppdrag att också utreda hur tillsynsmyndigheterna kan få de verktyg som behövs för att hindra olämpliga ägare från att ha inflytande över huvudmannen, säger Patrick Reslow, skolpolitisk talesperson för Sverigedemokraterna.

– Med tilläggsuppdraget tar vi ytterligare steg för att säkerställa att alla elever får tillgång till en god utbildning. Med fler verktyg för Skolinspektionen kan olämpliga ägare förhindras och utbetalningar av statliga medel vid bristande kvalitet stoppas. Det stärker tilliten till skolsystemet, säger Josefin Malmqvist, gruppledare för Moderaterna i utbildningsutskottet.

– Det behöver bli ordning i skolsystemet och vi ska kraftigt minska utrymmet för aktörer med kvalitetsbrister. Olämpliga aktörer ska inte få förekomma inom skolväsendet, säger Mathias Bengtsson, utbildningspolitisk talesperson för Kristdemokraterna.
