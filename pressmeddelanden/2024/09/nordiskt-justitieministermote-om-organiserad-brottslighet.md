# Nordiskt justitieministermöte om organiserad brottslighet

Under 2024 är Sverige ordförande i det Nordiska ministerrådet. Den 19-20 september står justitieminister Gunnar Strömmer värd för mötet mellan justitieministrarna.

Det övergripande temat för årets möte är kampen mot den organiserade brottsligheten. Under förmiddagen den 20 september kommer ministrarna att diskutera en rad aktuella frågor kopplade till det temat, bland annat bekämpning av den kriminella ekonomin och organiserad brottslighet i hamnar.

Efter mötet kommer även en arbetslunch att hållas där representanter från ett antal digitala plattformar är inbjudna för att diskutera åtgärder för att motverka rekryteringen av barn och unga till kriminella nätverk som sker online.

Dagen avslutas med ett rundabordssamtal om hur antisemitism och hatbrott mot judar kan förebyggas och bekämpas i Norden. I detta samtal deltar bland annat Ronald S. Lauder, ordförande för World Jewish Congress.

Justitieministermötet äger rum utanför Uppsala.

## Tid för media

Fredag den 20 september kommer det finnas tid för media. För mer information och anmälan, kontakta pressekreterare Erica Wide.

**Tid:** 20 september kl. 13:15
**Plats:** Krusenberg Herrgård
