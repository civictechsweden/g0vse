# Sverige ökar det humanitära stödet med 461 miljoner kronor för 2024

– Vi ser hur humanitära kriser runtom i världen fördjupas och blir fler, samtidigt som finansieringen inte ökar i samma takt. Ett rekordstort antal människor befinner sig på flykt. Fler än en miljon människor står på randen till svält i Gaza, Haiti, Mali, Sudan och Sydsudan. Stödet som vi beslutat om kommer till exempel hjälpa familjen i Darfur som har förlorat allt i flykten undan våld och konflikt och i bästa fall får dela på en brödlimpa till middag ikväll, eller den höggravida mamman i Gaza som kanske inte överlever sin förlossning. Det är hjärtslitande situationer där Sveriges humanitära bistånd gör skillnad, säger bistånds\- och utrikeshandelsminister Benjamin Dousa.

Hunger och tvångsfördrivning är två av dagens främsta humanitära utmaningar. I dag lider fler än 300 miljoner människor av kronisk hunger i 71 länder, och över 120 miljoner människor befinner sig på flykt från sina hem. För första gången på sju år råder det också svält i världen – denna gång i Sudan – där över 12 miljoner människor tvingats fly sina hem sedan april 2023\. Kvinnor och flickor är ofta särskilt utsatta i humanitära kriser och saknar livräddande mödrahälsovård och andra tjänster för sexuell och reproduktiv hälsa. Totalt bedömer FN att över 300 miljoner människor behöver humanitärt stöd under 2024\.

Samtidigt har knappt en tredjedel av responsen hittills finansierats av givarländer. Flera humanitära organisationer står därför inför en akut och mycket ansträngd situation. Bland dessa finns de centrala FN\-organen UNHCR, WFP och UNFPA, där brist på likviditet nu hotar deras förmåga att hjälpa människor i nöd. Därför är det särskilt angeläget för regeringen att tidigarelägga utbetalningarna av Sveriges stöd till UNHCR, WFP och UNFPA nu, när deras livräddande verksamhet behövs som mest. Sverige kommer dessutom betala ut 185 miljoner kronor till UNHCR och 133 miljoner kronor till WFP i kvarvarande medel som regeringen beslutade om i början av 2024\. Totalt skjuter Sverige till 779 miljoner kronor till dessa tre FN\-organ – ett välbehövligt tillskott för ett viktigt syfte.

Sverige är en av världens största humanitära givare. Svenska kronor hjälper varje dag de med störst humanitära behov. Regeringens beslut innebär att Sverige tar ett ännu större ansvar för att hjälpa människor på flykt, de som lider av hungersnöd, de som saknar mödrahälsovård och de som utsätts för könsrelaterat våld. Samtidigt krävs förnyade ansträngningar av fler för att minska de humanitära behoven och att utöka den humanitära givarbasen.
