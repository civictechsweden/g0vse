# Ändringar i ersättningssystemet för skador på ren som har orsakats av björn

– Vi ser att detta är en möjlighet att få till en mer rättvis fördelning av ersättningarna till de samebyar som har de största tätheterna av björn, säger landsbygdsminister Peter Kullgren.

Ersättning för skador på ren som har orsakats av björn lämnas av staten, genom Sametinget, om björn förekommer inom en samebys betesområde. Ersättningen har fram tills nu fördelats mellan de ersättningsberättigade samebyarna enbart i förhållande till betesområdenas areal. En sameby med liten areal kan vara hårdare drabbad av att renar dödas av björnar än en sameby med stor areal. I och med ändringen ges Sametinget möjligheten att även kunna ge ersättning till samebyar baserat på uppskattat antal björnar, eller på uppskattad täthet av björn, inom betesområdena. Detta möjliggörs genom att björninventeringen har utvecklats.
