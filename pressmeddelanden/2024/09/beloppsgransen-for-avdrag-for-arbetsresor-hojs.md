# Beloppsgränsen för avdrag för arbetsresor höjs

Rätten till avdrag för utgifter för arbets- och inställelseresor är i dag begränsad på så sätt att avdrag endast får göras till den del utgifterna sammanlagt överstiger 11 000 kronor. Motivet för beloppsgränsen är att utgifter för arbets- och inställelseresor i inte obetydlig grad kan hänföras till privata levnadskostnader, vilka inte bör få dras av vid beskattningen. Beloppsgränsen innebär också stora förenklings- och administrativa vinster.

Beloppsgränsen är inte indexerad och behöver justeras med jämna mellanrum för att inte urholkas. Någon justering av beloppsgränsen har inte skett sedan den 1 januari 2017. Regeringen anser därför att gränsen bör höjas till 13 000 kronor.

Förslaget bedöms öka skatteintäkterna med 570 miljoner kronor per år från och med 2026.

Finansdepartementet kommer att remittera ett förslag med utgångspunkt i ovanstående. Det kommande förslaget bör träda i kraft den 1 januari 2026.

Förslaget bygger på en överenskommelse mellan regeringen och Sverigedemokraterna.
