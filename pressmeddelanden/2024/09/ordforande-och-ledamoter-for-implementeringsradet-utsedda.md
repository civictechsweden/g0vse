# Ordförande och ledamöter för implementeringsrådet utsedda

– Våra svenska företags konkurrenskraft måste stärkas och regelbördan och administrativa kostnader måste minska. Implementeringsrådet kommer att ha en viktig roll i det arbetet. Rådet ska med sin samlade kompetens bevaka svenska företags intressen inom EU\-rätten och jag ser fram emot att arbetet nu kan komma igång, säger energi\- och näringsminister Ebba Busch.

Anders Johannesson har tidigare arbetat som näringspolitisk expert på Lantbrukarnas Riksförbund, LRF. Han har bred erfarenhet inom företagarvillkor samt småföretag och regelförenkling. Christina Fors är sakkunnig på Näringslivets regelnämnd, NNR, Göran Grén är avdelningschef för Företagsjuridik på Svenskt Näringsliv, Anna Irani är jurist och äganderättsexpert på LRF och Patrick Krassén är policychef och expert på skattepolitik på Företagarna.

Implementeringsrådet kan bidra både tidigt i EU:s lagstiftningsprocess och när en EU\-rättsakt ska genomföras i Sverige. Rådet ska löpande ta fram analyser av rättsakter som är av särskilt intresse för företag i Sverige. Underlagen från implementeringsrådet kan bland annat utgöra en viktig del i regeringens helhetsbedömning inför kommande EU\-förhandlingar och bidra med viktig kunskap inför och under förhandlingsarbetet.

Implementeringsrådet kompletterar det nyligen inrättade Förenklingsrådet eftersom råden kommer att arbeta med olika delar av lagstiftningskedjan. Förenklingsrådet ska ge regeringen förslag på förenklingar i befintlig svensk lagstiftning. Här ingår även EU\-lagstiftning som redan har implementerats i Sverige. Implementeringsrådet ska däremot lämna underlag och rekommendationer om EU\-rätt som ännu inte är genomförd i svensk rätt.

Implementeringsrådet har inrättats som en kommitté och beslut om kommittédirektiven fattades den 23 maj 2024\. Rådet kommer att kompletteras med ytterligare ledamöter. Implementeringsrådet ska bestå av en ordförande och högst åtta ledamöter. Rådet ska ha ett företagsperspektiv och ledamöterna ska bland annat utgöras av personer från näringslivet, men kan även omfatta personer från akademin eller personer med annan lämplig kompetens. I rådet ska det bland annat ingå personer med särskild erfarenhet av reglers effekter för företag.
