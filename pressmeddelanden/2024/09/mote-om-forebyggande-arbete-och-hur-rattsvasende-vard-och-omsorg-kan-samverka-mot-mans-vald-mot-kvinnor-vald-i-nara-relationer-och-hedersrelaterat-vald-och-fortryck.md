# Möte om förebyggande arbete och hur rättsväsende, vård och omsorg kan samverka mot mäns våld mot kvinnor, våld i nära relationer och hedersrelaterat våld och förtryck

– Arbetet mot mäns våld mot kvinnor, våld i nära relationer och hedersrelaterat våld och förtryck är högt prioriterat av regeringen. Att följa upp det pågående arbetet och identifiera vad vi behöver göra annorlunda är en viktig del i det arbetet, säger arbetslivs\- och jämställdhetsminister Paulina Brandberg.

– Vi vet att våldsutsatta och våldsutövare ofta har haft omfattande kontakter med olika samhällsaktörer innan brott begås. Genom en effektiv samverkan kan fler brott förhindras. Dagens möte är viktigt för att öka det gemensamma trycket i det arbetet. Jag ser fram emot att ta del av myndigheternas och civilsamhällets insikter och erfarenheter, säger justitieminister Gunnar Strömmer.

– Alla barn har rätt till en trygg och ljus framtid. Barnets rätt och principen om barnets bästa är, precis som bekämpandet av mäns våld mot kvinnor, prioriterade områden för regeringen. Socialtjänsten ska arbeta mer förebyggande, vara lättillgänglig och kunskapsbaserad. Att socialtjänsten ska arbeta förebyggande förväntas bidra positivt till att bekämpa mäns våld mot kvinnor, våld i nära relationer och hedersrelaterat våld och förtryck, säger socialtjänstminister Camilla Waltersson Grönvall.

Mötet initierades vid regeringens rundabordssamtal om mäns våld mot kvinnor, våld i nära relation och hedersrelaterat våld och förtryck den 5 april, som föranleddes av att det hade inträffat flera fall på kort tid där män hade anhållits misstänkta för mord på kvinnor de hade en relation till. Teman för det första mötet kommer att vara förebyggande åtgärder samt samverkan mellan rättsväsende, vård och omsorg. De återkommande mötena kommer att ha olika teman utifrån andra angelägna utvecklingsområden.

Vid mötet deltar representanter från myndigheter och civilsamhällesorganisationer.

För mer information samt intervjuförfrågningar, kontakta respektive pressekreterare.
