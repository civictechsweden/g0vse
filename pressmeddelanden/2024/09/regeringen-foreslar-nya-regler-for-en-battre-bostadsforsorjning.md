# Regeringen föreslår nya regler för en bättre bostadsförsörjning

– Nu tydliggör vi kommunernas bostadsförsörjningsansvar och förbättrar förutsättningarna för den kommunala bostadsförmedlingen. Det behöver byggas fler bostäder av alla boendeformer som möter människors behov och efterfrågan under livets olika skeenden, säger infrastruktur\- och bostadsminister Andreas Carlson.

Regeringens mål för bostadspolitiken är en långsiktigt väl fungerande bostadsmarknad där konsumenternas efterfrågan möter ett utbud av bostäder som svarar mot behoven.

Nuvarande lagreglering av bostadsförmedlingar har visat sig skapa osäkerhet om vilka möjligheter kommunerna har när det gäller reservationer, förturer och möjligheten att ta ut köavgift.

Genom förslagen i lagrådsremissen tydliggörs att rätten att ta ut köavgift inte ska påverkas av i vilken utsträckning kommunerna använder sig av reservationer och förturer i kommunala bostadsförmedlingar.

Huvudprincipen ska fortfarande vara förmedling efter kötid, men kommunala bostadsförmedlingar kommer kunna använda sig av förturer och reservationer i betydligt högre utsträckning än vad de gör i dag.

I lagrådsremissen föreslår regeringen också att nuvarande kommunala riktlinjer för bostadsförsörjningen ska ersättas av en handlingsplan för bostadsförsörjningen.

Kommunerna ska i handlingsplanen redogöra för behovet av tillskott av bostäder och hur de avser att möta det behovet. Det kan handla om behov på grund av nyetableringar i kommunen, men också till exempel för att vidta åtgärder mot hemlöshet. Kommunerna ska även ta hänsyn till behovet av samordning med andra kommuner.

Regeringen föreslår också att lagen om riktlinjer för kommunala markanvisningar ges ett uttryckligt bostadsförsörjningssyfte. Det ska framgå hur markanvisningar används för att följa kommunens handlingsplan för bostadsförsörjningen. På så sätt blir det tydligare att kommunens arbete med markanvisningar ska utgå från och bidra till kommunens egna mål för arbetet med bostads­för­sörj­ningen.

De nya reglerna föreslås träda i kraft den 1 mars 2025\.
