# Regeringen föreslår nya regler för klampning av fordon

– Den som bryter mot regler på vägarna ska inte kunna slippa betala sanktionsavgifter genom att vänta ut tiden för hur länge fordonet kan stoppas. Därför beslutar regeringen nu om en proposition där tidsgränsen tas bort, så att det nu blir klampning på riktigt, säger infrastruktur\- och bostadsminister Andreas Carlson.

På vägtrafikområdet finns bestämmelser om att fortsatt färd med ett fordon i vissa fall ska hindras. Det kan till exempel vara av trafik­säkerhetsskäl eller om färden på annat sätt sker i strid med regelverket. Ett av sätten att hindra fortsatt färd är att låsa fast fordonet, så kallad klampning.

I förslaget till ny klampningslag finns bestämmelser om förbud mot ett fordons fortsatta färd för att säkra verkställighet av sanktionsavgifter på vägtrafikområdet, för att hindra fortsatta överträdelser av yrkestrafiklagstiftningen och för att hindra trafik med trafikfarliga förare eller bristfälliga fordon.

Den nya lagen innehåller ingen tidsgräns för hur länge förbud och åtgärder får gälla, utan de ska bestå till dess att ett förskott för sanktionsavgiften har betalats eller när det annars saknas skäl att upprätthålla förbudet. Besluten kan omprövas och överklagas.

Regeringen föreslår att den nya lagen ska träda i kraft den 1 januari 2025\.
