# Ny strategi för Sveriges utvecklingssamarbete med civilsamhället

Svenskt bistånd ska präglas av långsiktighet, transparens och effektivitet. Regeringen ser starka skäl till att se över hur biståndet genom civilsamhället hittills har förmedlats via de så kallade strategiska partnerskapsorganisationerna, det vill säga organisationer som har ett särskilt uppdrag från Sida att vidareförmedla bistånd.

Regeringen tar nu vidare Reformagendan för biståndet, och lägger om modellen för stöd via civilsamhället. Tidigare system har varit behäftat med ett antal problem: bland annat möjligheterna till insyn och att extern granskning har varit begränsad, vilket står i kontrast till kraven på myndigheters öppenhet. Transparens, effektivitet och möjligheterna till extern granskning är en förutsättning för biståndets effektivitet. Den tidigare modellen har byggt på att bara en liten grupp, på förhand etablerade, biståndsorganisationer har fått stöd av Sida, med hierarkier mellan aktörerna som följd.

Regeringen presenterar nu en ny modell som ökar transparensen och öppnar upp ansökningsförfarandet så att fler organisationer får chansen att bidra till biståndets mål. Dessutom minskas antalet transaktionsled. Regeringen är övertygad om att denna modell bidrar till att bygga livskraftiga civilsamhällen i partnerländer runt om i världen.

Genom den nya modellen möjliggörs för fler civilsamhällesorganisationer att ha direktavtal med Sida. Det kommer att bidra till ökad effektivitet, konkurrens och ett mer pluralistiskt civilsamhälle. Dessutom skapas möjligheter för fler typer av organisationer att bidra till biståndets genomförande – såväl större som mindre, erfarna som nya och innovativa.

En utgångspunkt i framtagandet av modellen har varit att värna samarbetet mellan svenska civilsamhällesorganisationer och deras partnerorganisationer världen över. Mot denna bakgrund möjliggör regeringen nu en ansvarfull övergångsperiod fram till den 30 september 2025.

Strategin ska gälla under perioden 2025–2029.
