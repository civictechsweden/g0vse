# Felaktiga utbetalningar från den statliga lönegarantin ska motverkas

– Fusket ska bort, man ska inte kunna utnyttja lönegarantin för att få pengar man inte har rätt till. Den statliga lönegarantin utsätts för bedrägerier med stora belopp varje år, bland annat av organiserad brottslighet. Nu har regeringen beslutat om lagändringar som ska motverka missbruk av lönegarantin, säger jämställdhets- och arbetslivsminister Paulina Brandberg.

I väntan på den utredning som gör en större översyn av den statliga lönegarantin har regeringen nu beslutat om en proposition som innebär att den utbetalande myndigheten skyndsamt ska kontrollera ett beslut eller en underrättelse om lönegaranti mot vissa uppgifter i Skatteverkets beskattningsdatabas och andra uppgifter som finns i den utbetalande myndighetens lönegarantiverksamhet innan garantibelopp betalas ut.

Uppgifter i lönegarantiverksamheten som kan ha särskild betydelse för en ny underrättelse eller en omprövning av ett beslut om lönegaranti ska skyndsamt lämnas till den som fattar beslut om lönegaranti, det vill säga konkursförvaltaren, rekonstruktören eller Kronofogdemyndigheten.

Garantibelopp ska inte få betalas ut innan den som fattar beslut har omprövat sitt tidigare ställningstagande om lönegaranti eller underrättat den utbetalande myndigheten om att uppgifterna inte ger anledning till en ny bedömning. Omprövning av ett beslut eller en ny underrättelse ska inte bara avse fordran på uppsägningslön utan arbetstagarens hela fordran som omfattas av garantin.

Lagändringarna föreslås träda i kraft den 1 februari 2025.
