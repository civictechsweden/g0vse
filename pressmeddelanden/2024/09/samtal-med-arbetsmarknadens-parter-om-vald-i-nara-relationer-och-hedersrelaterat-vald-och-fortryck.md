# Samtal med arbetsmarknadens parter om våld i nära relationer och hedersrelaterat våld och förtryck

\- Att upptäcka, förebygga och bekämpa mäns våld mot kvinnor, våld i nära relationer och hedersrelaterat våld och förtryck är högt prioriterat av regeringen. I de flesta arbetsgrupper finns minst en kvinna som lever eller har levt i en relation där våld förekommer. Många som utsätts för våld isoleras även socialt och då kan arbetsplatsen vara en livsviktig fristad. Det finns naturligtvis också personer på arbetsplatser som utövar våld mot närstående. Det är därför oerhört viktigt att inkludera arbetsgivarna i arbetet mot våld. Det är viktigt att arbetsgivare har kompetens att både upptäcka våldsutsatta och våldsutövare, säger Paulina Brandberg.

Vid mötet kommer regeringens expertmyndigheter på området att berätta om sina erfarenheter. De inbjudna organisationerna kommer att ge sin bild av hur de anser att arbetet för att upptäcka och stötta anställda som utsätts för och utövar våld i nära relationer och hedersrelaterat våld och förtryck fungerar i dag och hur det kan utvecklas.

Jämställdhetsmyndigheten har, i samverkan med Arbetsmiljöverket och Myndigheten för arbetsmiljökunskap, i uppdrag att genomföra informationsinsatser i syfte att höja kunskapen om vilka konsekvenser våld i nära relationer och hedersrelaterat våld och förtryck kan få i arbetslivet. Jämställdhetsmyndigheten har utvecklat olika metodstöd till arbetsgivare, till exempel vägledningar med stöd till chefer om hur arbetsgivare kan inkludera mäns våld mot kvinnor, våld i nära relation och hedersrelaterat våld och förtryck i det systematiska arbetsmiljöarbetet.

Vid mötet deltar Arbetsgivarverket, LO, Saco, SKR, Svenskt näringsliv, TCO, Arbetsmiljöverket, Jämställdhetsmyndigheten och Myndigheten för arbetsmiljökunskap. Mötet är en del av regeringens åtgärdsprogram för att förebygga och bekämpa mäns våld mot kvinnor, våld i nära relationer och hedersrelaterat våld och förtryck samt prostitution och människohandel 2024\-2026\.

Paulina Brandberg finns tillgänglig för media i anslutning till mötet. Kontakta pressassistent Emelie Franzén vid intervjuförfrågningar.
