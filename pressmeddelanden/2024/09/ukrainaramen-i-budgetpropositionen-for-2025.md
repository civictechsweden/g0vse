# Ukrainaramen i budgetpropositionen för 2025

För 2025 och 2026 läggs de medel som rör Ukrainaramen på anslag 1:14 inom utgiftsområde 6. I takt med att ytterligare stödpaket beslutas kan den framtida belastningen på statens budget komma att ändras beroende på vilken typ av stöd som avses.

I budgetpropositionen för 2025 lämnas förslag om att stödja Ukraina genom de ökade avgifterna till Europeiska fredsfaciliteten och genom att öka anslaget för Försvarets materielverk. Dessa förslag tar ramen för 2025 i anspråk.

Det strukturella sparandet bedöms avvika från överskottsmålet 2024 och 2025. För att stödet till Ukraina inte ska gå ut över den upprustning som nu sker av det svenska försvaret, eller tränga undan andra viktiga investeringar, anser regeringen att en avvikelse från överskottsmålet är motiverad. Eftersom stödet som bistår Ukraina är tillfälligt bedömer regeringen att det ur ett ekonomiskt effektivitetsperspektiv är bättre att avvika från överskottsmålet än att genomföra tillfälliga neddragningar i offentlig sektor eller tillfälliga skattehöjningar. Då det är en fråga om Sveriges framtida säkerhet är det även motiverat utifrån ett perspektiv om rättvisa mellan generationer. I budgeten kommer strukturellt sparande redovisas såväl med som exklusive Ukrainaramen och övriga stöd till Ukraina.

Som en följd av att regeringen anser att stödet till Ukraina motiverar en avvikelse från överskottsmålet och för att säkerställa att andra nödvändiga utgiftsreformer fortsatt kommer kunna genomföras anser regeringen att det av finanspolitiska skäl även är motiverat att tillfälligt höja utgiftstakets nivåer 2025 och 2026 med 25 miljarder kronor per år.

Förslagen bygger på en överenskommelse mellan regeringen och Sverigedemokraterna.
