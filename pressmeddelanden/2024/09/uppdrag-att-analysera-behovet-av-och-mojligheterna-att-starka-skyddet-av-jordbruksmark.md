# Uppdrag att analysera behovet av och möjligheterna att stärka skyddet av jordbruksmark

– Det här är viktiga frågor för regeringen, inte minst med tanke på det ökade fokuset på livsmedelsberedskap och genom det här uppdraget till Jordbruksverket vill vi få ett uppdaterat kunskapsunderlag, säger landsbygdsminister Peter Kullgren.

Uppdraget innebär att Jordbruksverket ska lämna en analys av konsekvenserna för livsmedelsförsörjningen och jordbrukets konkurrenskraft om inte skyddet för jordbruksmark stärks. Analysen ska utgöra en fördjupning om behovet av skydd av jordbruksmark mot exploatering med tanke på omvärldsläget och totalförsvarets övriga behov. Jordbruksverket ska också redogöra för hur det nuvarande skyddet för jordbruksmark fungerar.

Regeringen ger även Jordbruksverket i uppdrag att analysera om de stöd som går till jordbruket inom ramen för EU:s gemensamma jordbrukspolitik kan användas för att främja att jordbruksmark även används för livsmedelsproduktion eller för att stärka biologisk mångfald i samband med att marken används för solelproduktion. Analysen ska också omfatta behovet av att återställa jordbruksmarken om solcellsparker avvecklas.

Uppdraget ska redovisas senast 1 mars 2025\.
