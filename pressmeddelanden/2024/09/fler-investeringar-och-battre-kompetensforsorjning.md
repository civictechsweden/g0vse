# Fler investeringar och bättre kompetensförsörjning

Anslaget till Visit Sweden förstärks med 5 miljoner kronor 2025 för att öka Sveriges synlighet som besöksland i strategiska kanaler på prioriterade marknader. Syftet är att främja svensk turism och besöksnäring.

Regeringen föreslår också ett tillskott på 8 miljoner kronor för att stärka arbetet med talangattraktion under 2025. Det ska gå till Svenska institutet och Business Sweden för informationsinsatser i tech-kluster i andra länder med mera.

Dessutom föreslås ett tillskott på 16 miljoner kronor 2025 till Business Sweden för att stärka arbetet med att identifiera och bidra till att lösa hinder för investeringar för både svenska och utländska företag i Sverige samt att attrahera strategiska investeringar till Sverige.

Nästa år avser regeringen bjuda in till en internationell investeringskonferens för att positionera Sverige som en attraktiv destination för utländska investeringar. Konferensen ska projektledas av Business Sweden. Regeringen föreslår en särskild satsning om 10 miljoner kronor 2025 för detta.

– Den hårdnande globala konkurrensen om utländska investeringar innebär att vi på svensk sida behöver vidta effektiva åtgärder för att upprätthålla ett konkurrenskraftigt investeringsklimat med stark attraktionskraft för utländska direktinvesteringar, säger bistånds- och utrikeshandelsminister Johan Forssell.

– Tillgången till rätt kompetens är en förutsättning för att svenska företag ska kunna växa, ställa om och attrahera utländska investeringar. Med de nya satsningarna kan bland annat informationen om att arbeta i Sverige stärkas och därmed underlätta för svenska företag att rekrytera efterfrågad kompetens, fortsätter bistånds- och utrikeshandelsminister Johan Forssell.

Visit Swedens anslag föreslås förstärkas med 5 miljoner kronor 2025 och beräknas öka med 10 miljoner kronor per år från och med 2026. Satsningen finansieras genom omprioriteringar i statsbudgeten.

Den utländska turismen har sakta återhämtat sig efter pandemin och intresset för att resa till Sverige är stort. Men konkurrensen är hård och det blir allt viktigare att vara synlig, kreativ och uthållig i marknadsföringen av Sverige som resmål. Regeringen kommer föreslå detta till riksdagen i budgetpropositionen för 2025.

Förslaget bygger på en överenskommelse mellan regeringen och Sverigedemokraterna.
