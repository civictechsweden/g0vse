# Höjda belopp för elever med lärlingsersättning

Lärlingsersättningen är en kostnadsersättning till eleven som ska täcka de extra kostnader för mat och resor som en lärlingsutbildning kan medföra. Sedan lärlingsersättningen infördes 2014 har beloppet varit detsamma.

– Som vi alla vet har kostnaderna i samhället ökat. Därför föreslår vi en ökning från 1 000 kronor i månaden till 1 500 kronor i månaden i lärlingsersättning. Vi vill underlätta för de som redan går på en lärlingsutbildning och hoppas även att fler får upp ögonen för dessa viktiga utbildningar, säger utbildningsminister Johan Pehrson.

Regeringen avser att överlämna detta förslag till riksdagen i budgetpropositionen för 2025. Förslaget bygger på en överenskommelse mellan regeringen och Sverigedemokraterna.
