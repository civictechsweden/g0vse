# Utrikesminister Maria Malmer Stenergard deltar i strategisk dialog mellan Kanada och Norden

Kanadas utrikesminister Mélanie Joly har bjudit in till en strategisk dialog mellan Kanada och Norden (Canada-Nordic Strategic Dialogue). Syftet är att i det nya omvärldsläget stärka dialogen och samarbetet mellan Kanada och de fem nordiska länderna i frågor av ömsesidigt intresse.

– Relationen mellan Sverige och Kanada har blivit alltmer betydelsefull. Kanada är en viktig strategisk partner för Sverige, både vad gäller Nato och Ukraina, säkerheten i vårt närområde och bilaterala investeringar inom grön omställning, nya teknologier, AI och innovation, säger utrikesminister Maria Malmer Stenergard.

Den transatlantiska säkerheten är en av huvudpunkterna på dagordningen när mötet startar i New York den 27 september. Därefter besöker ministrarna gemensamt staden Iqaluit på Baffinön, huvudstad i territoriet Nunavut i Kanadas östligaste del i Arktis.

Sverige och Kanada har sedan länge utmärkta relationer som nu fördjupas ytterligare i och med det svenska Natointrädet. Kanada är ett viktigt land för Sverige, Norden och EU, och ett land med vilket vi har en stor värdegemenskap vad gäller demokrati, mänskliga rättigheter, jämställdhet, hållbarhet och den regelbaserade världsordningen.
