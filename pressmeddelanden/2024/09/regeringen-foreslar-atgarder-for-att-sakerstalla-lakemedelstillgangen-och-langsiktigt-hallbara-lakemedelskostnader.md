# Regeringen föreslår åtgärder för att säkerställa läkemedelstillgången och långsiktigt hållbara läkemedelskostnader

God läkemedelstillgång är en central del av en välfungerande hälso\- och sjukvård. Utvecklingen inom läkemedelsområdet bidrar till att rädda och förlänga liv, och är på flera sätt en stor framgång för både svensk och internationell forskning.

Kostnaderna för läkemedel inom läkemedelsförmånen har ökat kraftigt de senaste åren, och prognoser visar på ytterligare snabbt ökande kostnader. Även om nyttan av nya läkemedel och nya användningsområden är stor riskerar det kraftigt ökade behovet av finansiering av läkemedel att tränga undan andra viktiga reformer och investeringar.

Regeringen föreslår därför flera åtgärder i höstens budget för att säkerställa långsiktigt hållbara kostnader inom läkemedelsförmånen, och för att kostnader och risker delas mellan staten, regioner, företag och patienter. Därigenom säkerställs en långsiktigt hållbar läkemedelsförsörjning.

Förslagen omfattar bland annat en justering av stegen i högkostnadstrappan. Regeringen beräknar att förslaget medför en nedjustering av läkemedelsförmånen på 540 miljoner 2025, 2 160 miljoner 2026 och 2 700 miljoner 2027\. Ikraftträdande förväntas vara 1 juli 2025\.

Därutöver föreslår regeringen att 30 miljoner kronor tillförs Tandvårds\- och läkemedelsförmånsverket (TLV) för arbetet med kostnadsdämpande åtgärder under 2025\. För 2026 beräknas 45 miljoner kronor och för 2027 beräknas 48 miljoner kronor tillföras för samma ändamål.

TLV har sedan tidigare regeringens uppdrag att genomföra kostnadsdämpande åtgärder på läkemedel som ingår i läkemedelsförmånerna och samtidigt säkerställa prisdynamik och en god tillgång till läkemedel i Sverige. De aviserade medlen säkerställer bland annat att TLV kan fortsätta och förstärka detta viktiga arbete.

Förslagen bygger på en överenskommelse mellan regeringen och Sverigedemokraterna.
