# Svenska diplomater har återvänt till Pyongyang

Sverige har haft en ambassad i Pyongyang sedan 1975. I samband med pandemin omlokaliserade personalen till Stockholm. Med återetablerandet kommer ambassadens verksamhet återgå till det läge som gällde före pandemin.

Sveriges engagemang på den koreanska halvön sträcker sig långt tillbaka, inte minst sedan Koreakriget på 1950-talet. Sverige har idag närvaro på tre platser på halvön genom svenska ambassader i Pyongyang och Seoul, samt genom övervakningskommissionen NNSC i den demilitariserade zonen.

Från och med i dag är svenska diplomater återigen på plats i Pyongyang. De kan nu påbörja arbetet med att återuppta ordinarie verksamhet vid ambassaden.

Sveriges långvariga engagemang för en fredlig lösning på situationen på Koreahalvön ligger fast. Ambassaden i Pyongyang har i detta arbete historiskt haft en viktig roll, liksom i att bistå i det skyddsmaktsuppdrag Sverige har för flera länder i Nordkorea.
