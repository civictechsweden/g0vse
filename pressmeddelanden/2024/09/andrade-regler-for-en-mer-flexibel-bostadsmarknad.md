# Ändrade regler för en mer flexibel bostadsmarknad

– För att underlätta för företag att rekrytera personal med rätt kompetens finns det ett behov av att kunna erbjuda tillfälliga och flexibla bostadslösningar. Det är viktigt för svensk arbetsmarknad och svenska företags konkurrenskraft, säger justitieminister Gunnar Strömmer.

Aktörer i branschen har lyft att de nuvarande hyresrättsliga reglerna försvårar uthyrning av företagsbostäder. Regelverket behöver anpassas till de behov som finns på dagens arbets- och bostadsmarknad. I uppdraget framhålls också vikten av att motverka oseriösa aktörer och att det finns ett grundläggande skydd för den som bor i lägenheten.

Utredningen ska också se över reglerna vid uthyrning av så kallade delningsbostäder, som innebär att ett antal personer hyr varsitt rum i en bostad och delar på gemensamma ytor.

– Delningsbostäder kan bidra till att fler får en bostad och till att bostadsbeståndet används på ett mer effektivt sätt. Boendeformen erbjuder också ett socialt sammanhang och kan vara en attraktiv lösning till exempel för unga personer som behöver en första bostad. Boendeformen har ökat på senare tid och det är viktigt att det finns välfungerande regler vid sådan uthyrning, säger infrastruktur- och bostadsminister Andreas Carlson.

Tiden för att slutredovisa uppdraget förlängs till den 2 maj 2025.
