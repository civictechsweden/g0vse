# Regeringen föreslår förstärkt högkostnadsskydd för tandvård för alla över 67 samt stödinsatser inom äldreomsorgen

Det förstärkta högkostnadsskyddet ska omfatta personer som är 67 år eller äldre.

Regeringen avser att från 2026 årligen avsätta cirka 3,4 miljarder kronor för reformen. För att skapa resurser för detta kommer åldersgränsen för dubbelt allmänt tandvårdsbidrag att ändras i enlighet med riktåldern för pension.

– En god munhälsa och ett fungerande anhörigstöd är viktigt för hälsan och för möjligheterna till ett socialt liv i gemenskap med andra. Vi genomför nu den största tandvårdsreformen på över 20 år genom ett kraftigt förstärkt högkostnadsskydd för alla som är 67 år och äldre, säger socialminister Jakob Forssmed.

– Vi gör välavvägda och målinriktade åtgärder för att stärka äldreomsorgen och äldres hälsa. Tandvården blir mer tillgänglig där behovet är som störst, vi satsar på en mer kunskapsbaserad omsorg och inför fast omsorgskontakt på särskilda boenden samtidigt som vi också stärker stödet till anhöriga, säger äldre- och socialförsäkringsminister Anna Tenje.

– Vi är glada över att idag kunna presentera riktade, betydelsefulla insatser för att stärka Sveriges äldreomsorg samt för att göra det lättare för anhöriga i behov av stöd. Därtill föreslår vi även ett förstärkt högkostnadsskydd för personer 67 år och äldre inom tandvården, vilket är avsett att innebära en ekonomisk lättnad för Sveriges äldre. Seniorers tandhälsa ska inte behöva vara en plånboksfråga, säger Linda Lindberg, gruppledare för Sverigedemokraterna.

– Anhöriga gör idag en otrolig insats för nära och kära som är allvarligt sjuka eller i stort behov av omsorg. Men vi har haft för lite fokus på omsorgen om de anhöriga. Man ska kunna lita på att samhället finns där för ens nära som behöver vård eller omsorg. Att ha en kontakt för att få stöd och hjälp som anhörig kan vara skillnaden mellan att själv bli sjuk och att orka vara ett stöd för den som behöver det, säger Cecilia Rönn, ekonomisk-politisk talesperson för Liberalerna.

## Ökad kontroll av tandvårdsgivare

För att öka patientsäkerheten, förbättra förutsättningarna att utestänga olämpliga och kriminella aktörer och minska felaktiga utbetalningar av statligt tandvårdsstöd vill regeringen införa ökade kontroller. Villkoren för att få bedriva tandvård som privat vårdgivare ska förstärkas, liksom villkoren för anslutning till Försäkringskassans elektroniska system. Bland annat ska det krävas att en verksamhet finns registrerad i vårdgivarregistret för att verksamheten ska tillåtas att ansluta sig till Försäkringskassans system.

Även utbetalningen av statligt tandvårdsstöd ska kontrolleras hårdare och ersättning till vårdgivare ska kunna hållas inne när patientsäkerheten brister.

## Förstärkt kunskapsstyrning för äldreomsorgen

I förslaget till ny socialtjänstlag får kunskapsstyrningen inom socialtjänsten en än mer viktig roll då verksamheterna ska bedrivas i enlighet med vetenskap och beprövad erfarenhet.  Därför behöver kunskapsstyrningen inom äldreomsorgen stärkas. Förutsättningarna för en äldreomsorg av god kvalitet stärks med kunskapsbaserade verksamheter. Det är till exempel viktigt när det gäller vård och omsorg om personer med demenssjukdom, där kunskapsläget snabbt utvecklas.

Vidare behöver länken mellan den nationella och den regionala respektive lokala nivån stärkas.  Det finns behov av att staten ger ekonomiskt stöd till de regionala samverkans- och stödstrukturerna (RSS) som arbetar med praktiskt verksamhetsstöd för kunskapsutveckling. Satsningen innebär att stödja kunskapsstyrningen för äldreomsorgen och föreslås omfatta totalt 100 miljoner kronor årligen och pågå under åren 2025–2027.

## Fast omsorgskontakt inom äldreomsorgen

Många äldre personer har omfattande behov av både äldreomsorgsinsatser och hälso- och sjukvård. Under coronapandemin synliggjordes flera strukturella brister i äldreomsorgen, bland annat vissa brister i samordningen mellan äldreomsorgen och hälso- och sjukvården.

De som har hemtjänstinsatser har rätt till en fast omsorgskontakt, för att stärka förutsättningarna för en personcentrerad vård och omsorg som är samordnad, säker och av god kvalitet. Det finns i dagsläget ingen motsvarande rättighet för de som bor på särskilda boenden, där de allra sköraste äldre, med komplexa behov bor. Regeringen avser därför återkomma med förslag på en ändring i socialtjänstlagen som innebär att även de som bor i särskilda boenden ska ha rätt till en fast omsorgskontakt. För att genomföra reformen vill regeringen öka statsbidraget till kommunerna med 244 miljoner kronor för 2026 och med 487 miljoner kronor för 2027 och framåt.

## Stärkt stöd till anhöriga

1,3 miljoner personer ger vård och omsorg till en närstående och anhöriga gör värdefulla insatser. Samtidigt kan situationen som anhörig innebära stora påfrestningar, oro, sorg och stress och var fjärde anhörig blir själv sjuk. De stödinsatser som finns i dag är inte alltid anpassade efter anhörigas individuella behov och stödet kan ibland helt utebli.

Utredningen ”Stärkt stöd till anhöriga” föreslår i betänkandet ”Ett mer ändamålsenligt stöd till barn och vuxna som är anhöriga” bland annat att kommuner ska vara skyldiga att erbjuda en anhörigkontakt och att vårdgivare ska erbjuda barn som är anhöriga information, råd och stöd samt att anhörigstödet även ska omfatta barn vars syskon drabbas av allvarlig sjukdom eller andra svårigheter. Regeringen bedömer att det är angeläget att stärka stödet till anhöriga och föreslår att det satsas 150 miljoner kronor för 2026 och 300 miljoner kronor från 2027 och framåt.

Regeringen avser att överlämna dessa förslag till riksdagen i budgetpropositionen för 2025. Förslagen bygger på en överenskommelse mellan regeringen och Sverigedemokraterna.
