# Regeringen söker ny generaldirektör och chef för Affärsverket svenska kraftnät

– Under ledning av generaldirektör Lotta Medelius Bredhe har Svenska kraftnät genomgått en stor utveckling. Verksamheten har expanderat och effektiviserats. Jag är tacksam för det omfattande förändringsarbete som påbörjats, säger energi- och näringsminister Ebba Busch.

Generaldirektören har meddelat att hon inte kommer att önska fortsatt anställning när hennes nuvarande anställning löper ut under hösten 2025.

– Givet Svenska kraftnäts centrala roll i energiomställning och behovet av ytterligare intensifierat reformarbete, är det angeläget att redan i ett tidigt skede påbörja rekryteringen av en ny generaldirektör, säger energi- och näringsminister Ebba Busch.
