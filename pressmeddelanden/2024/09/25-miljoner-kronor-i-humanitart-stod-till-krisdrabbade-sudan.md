# 25 miljoner kronor i humanitärt stöd till krisdrabbade Sudan

– Regeringen ökar nu det svenska humanitära biståndet för att hjälpa de som lever under närmast omöjliga förhållanden i Sudan. Nyligen träffade jag UNHCR:s landchef i Sudan samt andra humanitära aktörer som kämpar för att nå fram till behövande, trots de stora riskerna och utmaningarna. Detta tillskott ska gå till vård av sjuka och skadade, evakuering av civila från krigsdrabbade områden, samt skydd och tak över huvudet för familjer och barn som tvingats fly från sina hem. Svenskt humanitärt bistånd ska nå människor i nöd och fattigdom, säger bistånds\- och utrikeshandelsminister Benjamin Dousa.

UNHCR stödjer människor på flykt både i Sudan och grannländerna genom att registrera flyktingar, identifiera humanitära behov och erbjuda skydd. Kriget i Sudan har lett till världens största flyktingkris med över 10 miljoner människor på flykt i regionen. UNHCR bidrar genom att tillhandahålla livsviktiga förnödenheter, tak över huvudet, skyddsinsatser för civilbefolkningen och trygga flyktingläger. Regeringen avsätter nu ytterligare 15 miljoner kronor till UNHCR:s verksamhet i Sudan.

Internationella Rödakorskommittén spelar en viktig roll i den humanitära responsen i Sudan, bland annat genom att erbjuda första hjälpen och annan akut vård till civilbefolkningen, organisera evakuering av civilbefolkning och erbjuda olika typer av skydd till utsatta människor. ICRC bedriver även betydande arbete för att främja och säkerställa efterlevnad av den internationella humanitära rätten. Regeringen avsätter nu ytterligare 10 miljoner kronor till ICRC:s verksamhet i Sudan.
