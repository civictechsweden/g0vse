# Satsningar för att stärka Sveriges livsmedelsproduktion och konkurrenskraft

– Vi kan vara stolta över den höga kvalitet som svenska bönder och livsmedelsföretag levererar. Det är något vi ska bygga vidare på och regeringen arbetar målmedvetet för en ökad svensk livsmedelsproduktion. Vi lägger nu fram flera viktiga budgetsatsningar som syftar till att stärka konkurrenskraften, lönsamheten och underlätta för investeringar inom svenskt lantbruk, säger landsbygdsminister Peter Kullgren.

– Med kraftfulla åtgärder stärker vi svensk landsbygd och svenska bönder i strävan efter att öka konkurrenskraften i hela livsmedelskedjan. Denna budgetsatsning är ytterligare ett steg för att öka Sveriges försörjningsförmåga och skapa ett livskraftigt svenskt jordbruk som producerar högkvalitativa och trygga livsmedel, säger Sverigedemokraternas landsbygdspolitiske talesperson Mattias Karlsson.

En satsning för att stärka den svenska livsmedelskedjan inom ramen för Livsmedelsstrategin 2\.0 är en förstärkning av budgeten för Sveriges strategiska plan för den gemensamma jordbrukspolitiken med 746 miljoner kronor under de kvarvarande åren i den strategiska planen. Detta möjliggörs eftersom regeringen avser att justera den förordningsstyrda valutakursen som används i den strategiska planen. Därigenom får Sverige ett högre nyttjande av EU\-medlen. 100 miljoner kronor av denna förstärkning är en särskild satsning på investeringsstödet för konkurrenskraft som går till att modernisera produktionsanläggningar över hela landet under 2025\.

Regeringen föreslår även att förstärka budgeten för genomförandet av livsmedelsstrategin under 2025 med 80 miljoner kronor, till en total nivå på 246 miljoner kronor. Satsningen är ett viktigt led i arbetet med uppdateringen av strategin, Livsmedelsstrategin 2\.0, som fokuserar på livsmedelskedjans konkurrenskraft och en ökad hållbar produktion.

Regeringen föreslår också att en tillfälligt utökad nedsättning av skatt på så kallad jordbruksdiesel ska gälla även under 2025\. Förslaget syftar till att stärka svensk livsmedelsproduktion vilket stärker Sveriges försörjningsförmåga och bidrar till att uppfylla livsmedelsstrategins mål. Förslaget beräknas minska skatteintäkterna med 610 miljoner kronor under 2025\.

Regeringen avser att överlämna förslagen till riksdagen i budgetpropositionen för 2025\. Förslaget bygger på en överenskommelse mellan regeringen och Sverigedemokraterna.
