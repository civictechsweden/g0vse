# Regeringen justerar biståndsramen från 2026

Genom att avisera en ny treårig ram för åren 2026–2028 redan nu skapas förutsägbarhet för biståndet för de kommande åren. Biståndsramen syftar till att genomföra regeringens biståndspolitiska prioriteringar, vilka stakats ut i regeringens reformagenda Bistånd för en ny era – Frihet, egenmakt och hållbar tillväxt. Ett särskilt fokus läggs på Ukraina.

Biståndsbudgeten kommer att ha uppgått till 56 miljarder kronor per år 2023–2025. Sverige förblir fortsatt en av de mest generösa biståndsgivarna i världen. Sveriges biståndsbudget kommer från 2026 att uppgå till 53 miljarder kronor per år 2026–2028 och taket för migrationsavräkningarna för samma period (högst 8 procent av biståndsbudgeten) behålls.

För att möjliggöra en ansvarsfull långsiktig planering av det framtida biståndet aviseras justeringen av biståndsramen 2026–2028 i budgetpropositionen för 2025. Förslaget bygger på en överenskommelse mellan regeringen och Sverigedemokraterna.

Utöver biståndsramen stöttar Sverige Ukraina militärt. Sverige kommer att stödja Ukrainas kamp så länge som det krävs. Därför har regeringen tidigare aviserat en ram för det militära stödet till Ukraina för åren 2024–2026. Ramen uppgår till 75 miljarder kronor i militärt stöd för åren 2024–2026, 25 miljarder kronor per år.
