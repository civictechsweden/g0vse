# Nytt uppdrag ska möjliggöra effektivare uppföljning och utvärdering av statliga stöd till företag

– Nu tar regeringen nästa steg i arbetet med att förbättra förutsättningarna att kartlägga företagsfrämjande insatser och granska stödens effekter. Statliga medel till företag ska användas effektivt och där de gör störst nytta, säger energi- och näringsminister Ebba Busch.

De statliga stöden och bidragen till företag finns inom ett flertal politikområden, hanteras av många olika myndigheter och har olika syften och mål. För att hålla uppsikt över den egna myndighetens arbete upprättas ofta myndighetsunika register, vilket gör det svårt att få en samlad överblick över den offentliga finansieringen till företag.

En myndighetsgemensam metod för informationsutbyte och en sammanhållen data­infrastruktur underlättar för mer systematisk utvärdering och uppföljning. Den nya metoden om statlig finansiering ska användas både på intäkts- och utgiftssidan. Det möjliggör i sin tur en mer effektiv styrning av statens insatser inom området.

Tillväxtanalys ska vara samordnande myndighet och slutredovisa uppdraget senast 1 februari 2027.
