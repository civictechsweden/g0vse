# Miljardtillskott till välfärden

– Med dessa kraftfulla insatser stärker regeringen välfärdens grunduppdrag i att stötta och hjälpa människor med stora behov. Jag är också stolt över att vi föreslår ökade statsbidrag till de funktionshinderorganisationer som har en unik kompetens som är viktig att ta tillvara, säger socialtjänstminister Camilla Waltersson Grönvall.

## Satsningar inom psykisk hälsa och suicidprevention

För att utveckla arbetet inom området psykisk hälsa och suicidprevention, i enlighet med inriktningen i Tidöavtalet och regeringsförklaringen, förstärks satsningar på att öka tillgängligheten och korta köerna till barn- och ungdomspsykiatrin. Regeringen föreslår att ytterligare 470 miljoner kronor avsätts under 2025 för att säkerställa att barn och unga i behov av specialiserad vård vid psykisk ohälsa får vård i tid. Tillsammans med sedan tidigare aviserade anslag föreslår regeringen att 1 miljard kronor avsätts för ändamålet under 2025 (och beräknar att 1 miljard kronor per år avsätts under perioden 2026–2027) – en BUP-miljard för att öka tillgängligheten och korta köerna till barn- och ungdomspsykiatrin.

Vidare stärks och utvecklas insatser för att förbättra det akutpsykiatriska omhändertagandet och suicidförebyggande arbetet hos berörda sektorer och aktörer. Förslaget innebär att 400 miljoner kronor avsätts under 2025.

En riktad satsning på arbetet med psykisk hälsa i primärvården och första linjens vård, föreslår att 500 miljoner kronor avsätts under 2025. Syftet med satsningen är att skapa förutsättningar för att primärvårdsnivån ska vara första ingång vid psykisk ohälsa, för såväl barn och unga som vuxna och äldre. Satsningen förväntas även bidra till att säkerställa att personer får vård i tid och på rätt vårdnivå, utveckla det suicidpreventiva arbetet och främja återgång i arbete efter sjukskrivning i psykiatriska diagnoser.

– Alltför många barn och unga har fått vänta i köer istället för att få hjälp att må bättre. Vi satsar nu mer än någonsin tidigare på att öka tillgängligheten till barn- och ungdomspsykiatrin, säger socialminister Jakob Forssmed.

## Ökade medel till funktionshindersorganisationer och förbättrade förutsättningar för personlig assistans

Funktionshindersorganisationerna har i flera år påtalat att det blir allt svårare för dem att följa upp funktionshinderspolitiken på grund av otillräcklig finansiering. Regeringen föreslår i budgetpropositionen för 2025 ett ökat statsbidrag till funktionshindersorganisationer på 20 miljoner kronor årligen för tre år framåt. Syftet är att stötta funktionshindersorganisationerna i deras arbete för full delaktighet och jämlikhet i samhället för personer med funktionsnedsättning.

 – Tillgängligheten till assistans är en helt central del av Sveriges gemensamma välfärd. De satsningar vi kan presentera i dag är ett stort steg på vägen för att möjliggöra för fler barn att beviljas assistansersättning och därmed få den hjälp de verkligen behöver, säger Sverigedemokraternas gruppledare Linda Lindberg.

Som en del i arbetet med att förbättra förutsättningarna för den personliga assistansen föreslår regeringen i budgetpropositionen att räkna upp timbeloppet med 3 procent för 2025. Schablonbeloppet för assistansersättningen blir därmed 342,60 kronor, en höjning med 10 kronor jämfört med 2024. Det nya schablonbeloppet börjar gälla den 1 januari 2025. Samarbetspartierna avser samtidigt att vidta åtgärder för att förhindra välfärdsbrottslighet och felaktiga utbetalningar inom ersättningen.

– LSS och personlig assistans är en viktig frihetsreform för att personer med stora funktionsnedsättningar ska kunna leva ett liv som alla andra. En höjning av schablonersättningen skapar bättre förutsättningar för en väl fungerande assistans under 2025 och genom att se över möjligheten till indexering av ersättningen vill vi skapa långsiktigt stabila villkor, säger Liberalernas funktionsrättspolitiska talesperson Malin Danielsson.

Regeringen och Sverigedemokraterna avser också att undersöka införandet av en indexering av schablonbeloppet, som skulle innebära större förutsägbarhet för kommuner, privata utförare och för assistansmottagare, och göra det enklare att planera och utföra en personlig assistans av hög kvalitet.

Förslagen bygger på en överenskommelse mellan regeringen och Sverigedemokraterna.
