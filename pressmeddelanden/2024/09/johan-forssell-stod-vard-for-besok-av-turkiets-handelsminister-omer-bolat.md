# Johan Forssell stod värd för besök av Turkiets handelsminister Ömer Bolat

Överläggningarna inleddes med en lunch följt av ett rundabordssamtal som organiserades i samarbete med Business Sweden och The Foreign Economic Relations Board of Türkiye (DEIK). Vid samtalet deltog representanter från både svenska och turkiska företag. Fokus låg främst på samarbete inom grön omställning och uppbyggnaden av Ukraina.

– Svenska och turkiska företag fick i dag möjlighet att knyta värdefulla kontakter, dela erfarenheter och skapa nya affärsmöjligheter. Handel och investeringar utgör en betydande del av förbindelserna mellan våra länder, men det finns stor outnyttjad potential, säger bistånds\- och utrikeshandelsminister Johan Forssell.

Under 2023 uppgick exporten till Turkiet till 24 miljarder kronor och importen till 17 miljarder kronor. Svenska företag har en stark lokal närvaro med 26 567 anställda i landet.
