# Peter Kullgren deltar i jordbruks- och fiskerådets möte i Bryssel

På rådsmötet kommer ministrarna att diskutera det andra året av genomförandet av de strategiska planerna för den gemensamma jordbrukspolitiken. Ett återkommande ämne på rådets dagordning är också marknadssituationen, särskilt mot bakgrund av Rysslands invasion av Ukraina.

Inom fiskeområdet kommer ministrarna att diskutera de kommande årliga samråden mellan EU och Storbritannien om fiskemöjligheterna för 2025 samt de årliga samråden mellan EU och Norge och kuststaterna för det kommande året.

Sverige kommer även att informera om den svenska hanteringen av utbrottet av afrikansk svinpest och tillsammans med den likasinnade skogsgruppen ”For Forest \+”, bestående av Finland, Frankrike, Slovenien, Sverige och Österrike, ge gemensamma inspel till de pågående förhandlingarna om skogsövervakningsförslaget.
