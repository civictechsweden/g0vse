# Varaktig och långsiktig samverkan i myndigheternas arbete mot arbetslivskriminalitet

\- Arbetslivskriminaliteten medför ett utnyttjande av utsatta människor, snedvriden konkurrens och att offentliga medel riskerar att gå till kriminella. Dessutom göder arbetslivskriminaliteten den kriminella ekonomin. Regeringen ser mycket allvarligt på den här typen av kriminalitet. Den ska bekämpas med full kraft, säger jämställdhets\- och arbetslivsminister Paulina Brandberg.

I februari 2022 gav regeringen Arbetsförmedlingen, Arbetsmiljöverket, Ekobrottsmyndigheten, Försäkringskassan, Jämställdhetsmyndigheten, Migrationsverket, Polismyndigheten, Skatteverket och Åklagarmyndigheten i uppdrag att samverka för att motverka arbetslivskriminalitet. I uppdraget ingick också att senast i slutet av 2023 inrätta regionala center mot arbetslivskriminalitet. I december 2023 förlängde regeringen tiden för uppdraget till och med den 31 december 2024 och konstaterade då att samtliga sju centren mot arbetslivskriminalitet nu har inrättats.

Nu förlänger och ändrar regeringen uppdraget till myndigheterna. I förlängningen förtydligas att målet med uppdraget är motverka arbetslivskriminalitet i samhället och att en mer detaljerad återrapportering av resultatet av samverkan ska ske. Det tydliggörs också att arbetet ska slå hårdare mot den kriminella ekonomin, organiserad brottslighet i företagsmiljö och människoexploatering i arbete men också verka brottsförebyggande. Vikten av det gränsöverskridande arbetet understryks.

Arbetsmiljöverket ska redovisa uppdraget till regeringen senast den 31 mars 2025, 2026 och 2027\.
