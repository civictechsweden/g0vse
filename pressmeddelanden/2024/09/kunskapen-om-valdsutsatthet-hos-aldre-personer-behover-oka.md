# Kunskapen om våldsutsatthet hos äldre personer behöver öka

– Det är viktigt att Jämställdhetsmyndigheten lyfter fram äldres utsatthet för våld och att det finns en stor okunskap om våld mot äldre. Rapporten visar också att äldre i flera avseenden kan vara särskilt utsatta. Mäns våld mot kvinnor och våld i nära relationer är utbredda samhällsproblem som även drabbar äldre och de behöver bekämpas med full styrka. I juni presenterade vi i regeringen därför ett nytt åtgärdsprogram mot mäns våld mot kvinnor, våld i nära relationer och hedersrelaterat våld och förtryck där vi växlar upp takten i arbetet, säger jämställdhets- och arbetslivsminister Paulina Brandberg.

– Det här är äldre människor som drabbas och som känner skam och skuld men som inte söker hjälp och stöd. Så ska det inte behöva vara. Äldre behöver mer kunskap om vilket stöd de kan få. Rapporten visar också att personalen i hälso- och sjukvården och äldreomsorgen behöver kunskap för att ställa frågor till dem som drabbas. Rapporten blir en viktig utgångspunkt för arbetet med att se över hur skyddet för äldre ska kunna stärkas, säger äldre- och socialförsäkringsminister Anna Tenje.

Jämställdhetsmyndighetens rapport visar att uppskattningsvis runt tio till femton procent av personer över 60 år har varit utsatta för våld de senaste tolv månaderna. Mörkertalet antas vara stort. Äldre kan vara särskilt utsatta eftersom det kan finnas ett ökat beroende av omgivningen, både av närstående och personal. De utsätts både för våld i parrelationer och av närstående, men också av personal inom vården och omsorgen. Kunskapen om våld mot äldre är bristfällig och stödet till de som utsätts behöver bli bättre.
