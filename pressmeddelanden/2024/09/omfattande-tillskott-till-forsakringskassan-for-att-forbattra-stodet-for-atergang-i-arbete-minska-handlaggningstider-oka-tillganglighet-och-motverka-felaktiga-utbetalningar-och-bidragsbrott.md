# Omfattande tillskott till Försäkringskassan för att förbättra stödet för återgång i arbete, minska handläggningstider, öka tillgänglighet och motverka felaktiga utbetalningar och bidragsbrott

– I denna budget genomför regeringen omfattande tillskott som kommer att ge Försäkringskassan goda förutsättningar att med kraft kunna arbeta för att minska handläggningstiderna, stärka servicen och minska de felaktiga utbetalningarna och bidragsbrotten. Regeringen gör också satsningar som handlar om att fler personer ska få stöd för att kunna återgå i arbete, säger äldre- och socialförsäkringsminister Anna Tenje (M).

### Tillskott till Försäkringskassan för att bland annat minska handläggningstider och motverka felaktiga utbetalningar och bidragsbrott

I vårändringsbudgeten 2024 tillfördes Försäkringskassans verksamhet närmare 450 miljoner kronor. Nu gör regeringen ytterligare satsningar innevarande år, och föreslår att 445 miljoner kronor tillförs i höständringsbudgeten, det innebär att sammantaget tillförs nästan 900 miljoner kronor för 2024.

Regeringen satsar också långsiktigt. I kommande årsbudget föreslås rejäla och permanenta tillskott om totalt 820 miljoner kronor för 2025, 801 miljoner kronor för 2026 och 726 miljoner kronor 2027. Medlen ska främst gå till att kraftsamla i kärnverksamheten och leda till förkortade handläggningstider, bättre tillgänglighet i telefon och ett stärkt arbete för att motverka felaktiga utbetalningar och bidragsbrott. Medlen avser också genomförandet av ett antal reformer, bland annat stöd för återgång i arbete, en särskild satsning för att sätta stopp för bidragsbrott och felaktiga utbetalningar inom föräldraförsäkringen samt stärkt civilt försvar.

Förslaget bygger på en överenskommelse mellan regeringen och Sverigedemokraterna.
