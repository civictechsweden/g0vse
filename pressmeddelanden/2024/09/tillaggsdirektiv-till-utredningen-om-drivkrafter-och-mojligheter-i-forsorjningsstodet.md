# Tilläggsdirektiv till Utredningen om drivkrafter och möjligheter i försörjningsstödet

– Vi vill att fler ska arbeta och vara självförsörjande. Att fler arbetar är viktigt för att hålla ihop Sverige. Det är grunden för att klara integrationen och våra högt ställda välfärdsambitioner. Regeringen avser därför att genomföra en omfattande bidragsreform som består av flera delar. Det handlar om att öka aktivitetskraven, införa ett bidragstak och införa en kvalificering till välfärden. Med tilläggsuppdraget lägger vi grunden för ytterligare beredningsunderlag i det fortsatta arbetet att göra det mer lönsamt att gå från bidrag till arbete, säger äldre\- och socialförsäkringsminister Anna Tenje.

Utöver kartläggning och analys av ekonomiska drivkrafter till arbete inom försörjningsstödet, förslag på hur ett bidragstak kan införas, och att undersöka möjligheten att införa en jobbpremie, ska utredaren även lämna förslag på en riksnorm där kostnadsposterna ska motsvara en skälig levnadsnivå.  Syftet med utredningen är också att minska behovet av att göra individuella prövningar, och att analysera effekterna av begränsade möjligheter att lokalt skjuta till försörjningsstöd utöver det som anges i riksnormen.

I tilläggsdirektivet ingår att lämna författningsförslag som innebär att

* möjligheten att lämna försörjningsstöd begränsas för kostnader utöver riksnormen, så långt det är möjligt och lämpligt,
* försörjningsstödets storlek begränsas för större hushåll,
* det införs en jobbpremie som ökar det ekonomiska utbytet för den som går från försörjningsstöd till arbete, och
* den som olovligen vistas i landet inte får beviljas ekonomiskt bistånd.

### Redovisning av uppdraget

Regeringen beslutade i kommittédirektiv den 14 juli 2022 om att öka drivkrafter och möjligheter till arbete i försörjningsstödet för att bryta långvarigt biståndsmottagande. Genom tilläggsdirektiv som beslutades den 8 juni 2023 utvidgades uppdraget genom att även förslag på en modell för ett bidragstak ska lämnas. Enligt regeringsbeslut den 26 september 2024 utvidgas uppdraget ytterligare, och utredningstiden förlängs till senast den 14 februari 2025\.
