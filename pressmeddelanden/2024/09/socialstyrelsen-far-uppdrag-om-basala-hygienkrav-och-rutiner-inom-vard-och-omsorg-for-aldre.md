# Socialstyrelsen får uppdrag om basala hygienkrav och rutiner inom vård och omsorg för äldre

Regeringen ger Socialstyrelsen i uppdrag att dels genomföra informationsinsatser, dels följa upp orsakerna till den nedåtgående utvecklingen av följsamheten av hygienkraven och rutinerna. Vidare ska myndigheten göra en analys av chefernas och personalens förutsättningar att följa bestämmelserna samt redogöra för vilka åtgärder som behövs för att säkerställa en kontinuerlig följsamhet av hygienkrav och rutiner inom vård och omsorg för äldre.

– Äldre är en riskgrupp när det kommer till smittsamma sjukdomar. Att följsamheten av grundläggande hygienkrav har försämrats är därför oroande. Äldre måste kunna känna sig trygga med den omsorg de får, vare sig det är i hemmet eller på ett särskilt boende, säger äldre\- och socialförsäkringsminister Anna Tenje.

Socialstyrelsen har uppmärksammat en nedåtgående utveckling av personalens följsamhet av hygienkraven och rutinerna inom vård och omsorg om äldre. Mot bakgrund av lärdomar från coronapandemin om betydelsen av välfungerande hygienrutiner för att minska smittspridning och nya bestämmelser sedan hösten 2022 om att förebygga och förhindra smitta och smittspridning, bedömer regeringen att det är angeläget att återigen uppmärksamma verksamheterna på vikten av basala hygienkrav och rutiner.

I uppdraget ska Socialstyrelsen föra dialog med Sveriges Kommuner och Regioner, Folkhälsomyndigheten, Strama, Inspektionen för vård och omsorg, kommuner, Vårdföretagarna, enskilda utförare och andra relevanta aktörer.

Regeringen avsätter 1 400 000 kronor för 2024, och beräknar att 3 800 000 kronor kommer att avsättas för uppdraget för 2025, under förutsättning att riksdagen anvisat medel för det aktuella anslaget.

Uppdraget ska redovisas senast den 30 november 2025\.
