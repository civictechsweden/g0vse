# Samförståndsavtal ska locka svenska studenter till World Maritime University

– Jag har i dag undertecknat ett samförståndsavtal som syftar till att göra det möjligt att öka antalet svenska studenter vid WMU i Malmö. WMU har bidragit med viktiga insatser för den internationella sjöfarten under mer än 40 år, säger infrastruktur- och bostadsminister Andreas Carlson.

World Maritime University är ett universitet beläget i Malmö och också ett FN-organ inom ramen för den internationella sjöfartsorganisationen, IMO.

Sedan starten 1983 har mer än 6 000 studenter från 170 nationer tagit examen vid WMU. Antalet svenska studenter har dock varit begränsat och aktiveringen av fonden syftar till att möjliggöra ett ökat antal svenska studenter vid WMU.

Det samförståndsavtal som i dag har undertecknats av WMU, Föreningen Svensk Sjöfart och Landsbygds- och infrastrukturdepartementet innebär att fonden åter igen kan användas för att dela ut bidrag till studieavgiften hos WMU, för att på så sätt attrahera svenska studenter att söka sig till universitetet.
