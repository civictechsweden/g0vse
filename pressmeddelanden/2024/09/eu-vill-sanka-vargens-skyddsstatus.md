# EU vill sänka vargens skyddsstatus

– Resultatet av dagens omröstning är mycket glädjande och Sverige har varit pådrivande. Vi ser att vargens ökade utbredning allt oftare kommer i konflikt med omgivningen, framför allt genom skador på tamdjur och boskap. Den allra högsta skyddsnivån för varg är inte motiverad i Sverige. Det här är ett avgörande första steg för en framtida sänkning av vargens skyddsstatus i art- och habitatdirektivet. Dagens omröstning kommer i förlängningen kunna leda till ökad handlingskraft i hanteringen av vargattacker, säger landsbygdsminister Peter Kullgren.

– Detta är ett betydelsefullt beslut från EU i vargfrågan och visar på vikten av att regeringen är drivande i för Sverige viktiga frågor, säger EU-minister Jessica Rosencrantz.

I en fördjupad analys av vargens status i EU som gjordes 2023 drogs slutsatsen att vargpopulationerna har ökat och fortsätter att öka i de flesta av EU:s medlemsstater. Kommissionsförslaget handlar om en ändring av bilagorna till Bernkonventionen, där vargens status ändras från strikt skyddad djurart till skyddad djurart.

En framtida sänkning av vargens skyddsstatus i EU-lagstiftningen förutsätter att förslaget om ändring av vargens skyddsstatus i Bernkonventionen godtas vid mötet i den ständiga kommittén för Bernkonventionen i slutet av 2024. Efter det kan EU besluta om en eventuell ändring av EU:s habitatdirektiv.
