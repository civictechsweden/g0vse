# Stärkt skydd för viss personal hos länsstyrelserna

Tjänstekort utfärdas för bland annat personal vid ett statligt organ och som i tjänsten behöver kunna styrka sin identitet eller befattning. Personal hos länsstyrelserna som arbetar med tillsyn över gränsöverskridande avfallstransporter utsätts ofta för hot. Regeringen har därför beslutat om en förordningsändring som ger länsstyrelserna möjlighet att utfärda ett särskilt tjänstekort där namn ersätts med endast ett tjänstgöringsnummer. De särskilda tjänstekorten får utfärdas om någon har arbetsuppgifter som innebär en påtaglig risk att utsättas för hot eller våld.

Att länsstyrelsernas personal utsätts för hot utgör såväl ett arbetsmiljö- som ett demokratiproblem. Genom att länsstyrelserna ges möjlighet att utfärda tjänstekort där namn på personal ersätts med ett tjänstenummer, skapas en tryggare och säkrare arbetsmiljö. Detta är i sin tur viktigt för att personalen ska våga utöva den tillsyn som krävs för att exempelvis upptäcka organiserad brottslighet.

Förordningen föreslås träda i kraft den 1 november 2024.
