# Minskade lokalkostnader för myndigheter och staten i sin helhet

ESV ska bland annat lämna förslag på nyckeltal som kan användas för att effektivisera lokalanvändningen i staten. Myndigheten ska även analysera utvecklingen av användningen över tid, och belysa hur effektiviteten i statens lokalanvändning förhåller sig till effektiviteten i den privata tjänstesektorn.

Under covid\-19\-pandemin anpassade många myndigheter sina arbetssätt och digitaliseringen tog stora steg framåt. ESV har i rapporten ”Det nya normala – bestående coronaeffekter i myndigheternas verksamhet” analyserat vilka bestående förändringar i arbetssätt som påverkar myndigheternas kostnader. Rapporten visade bland annat att ett ökat inslag av distansarbete förväntas innebära ett minskat behov av lokalarea per anställd. Eftersom myndigheters lokalbehov har ändrats finns det behov av att genomföra analyser och ta fram underlag som kan användas för att bedöma effektiviteten i lokalanvändningen, både i staten som helhet och för enskilda myndigheter.

– Regeringen driver ett stort omprövningsprojekt som pågår under hela mandatperioden, med målet att effektivisera staten. Lokaler utgör en stor del av myndigheternas kostnader och en smartare användning kan minska statens kostnader, säger civilminister Erik Slottner.

Mot bakgrund av de förändringar i arbetssätt som följde av covid\-19\-pandemin kan utvecklade nyckeltal ge myndigheterna bättre förutsättningar att bedöma behovet av lokaler, vilket förväntas leda till minskade kostnader. Bättre kunskap om hur lokalanvändningen i staten förhåller sig till lokalanvändningen i privat sektor väntas också stärka förutsättningarna för väl underbyggda beslut i den statliga lokalförsörjningen.
