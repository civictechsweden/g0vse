# Socialstyrelsen ska ge bättre tillgång till hälsodata för forskning

Socialstyrelsen ansvarar för flera hälsodataregister, bland annat patientregistret, dödsorsaksregistret och medicinska födelseregistret. De svenska hälsodataregistren är till stor nytta för uppföljning och forskning och bidrar till en mer evidensbaserad vård. De har dessutom ett gott internationellt anseende och bidrar till Sveriges konkurrenskraft inom life science.

– Sveriges unika hälsodataregister, som funnits i över 70 år, är en viktig del av vårt lands konkurrenskraft inom life science, och ger unika möjligheter att bedriva forskning i världsklass. Nu vill regeringen med uppdraget till Socialstyrelsen förbättra tillgången till hälsodata för att kunna vara en framstående forskningsnation, säger utbildningsminister Mats Persson.

Det är Socialstyrelsen som handlägger beställningar av data från hälsoregistren. En databeställning innebär en ganska omfattande handläggning och ska bland annat innehålla en ansökan till och beslut från Etikprövningsmyndigheten. I dag är väntetiden för att få en handläggare cirka sju månader och handläggningstiden är typiskt sett fem månader. Om beställningen är omfattande eller om data från andra registerhållare ingår är handläggningstiden ännu längre.

Regeringen har därför gett Socialstyrelsen i uppdrag att utveckla arbetet med att ge tillgång till data från hälsodataregister för forskning. I uppdraget ingår att ta fram och genomföra en åtgärdsplan för att korta handläggningstiderna och öka kvaliteten i leveranserna av beställningar av hälsodata.

Uppdraget ska redovisas till Socialdepartementet senast den 30 juni 2025\.
