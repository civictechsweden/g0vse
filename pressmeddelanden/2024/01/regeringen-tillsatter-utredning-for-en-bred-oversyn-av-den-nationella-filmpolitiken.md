# Regeringen tillsätter utredning för en bred översyn av den nationella filmpolitiken

– Sedan filmpolitiken blev helstatlig 2017 har det kommit kritik mot olika delar av de offentliga insatserna och hur dialogen med filmbranschens aktörer ser ut. Det är också uppenbart att publikens intresse för inhemsk film är lägre i Sverige än i våra nordiska grannländer. På grund av minskade publiksiffror är biografer runt om i landet under stort tryck. Även marknaden för streamingtjänster, som blivit allt viktigare för många svenska kreatörer på senare år, har börjat svikta. Det finns ett stort behov av att se över filmpolitiken utifrån hur statens stöd kan göra mest nytta och säkra den konstnärliga friheten, säger kulturminister Parisa Liljestrand.

Filmutredningen ska bland annat analysera den snabba teknikutvecklingen, nya publikbeteenden och konsumtionsmönster, ekonomiska förutsättningar inom branschens olika led samt samspelet mellan olika offentliga insatser. Uppdraget innefattar även att analysera hur filmpolitiken är utformad i andra länder och vilka lärdomar som kan dras av det.

Utifrån den analys som görs ska utredningen bland annat lämna förslag om:

* hur de nationella filmpolitiska målen ska formuleras
* hur de statliga filmstöden hos Svenska Filminstitutet, Konstnärsnämnden och Tillväxtverket ska vara utformade
* hur filmarvet bättre kan bevaras och göras tillgängligt i framtiden, bland annat genom fortsatt digitalisering, samt
* nya former för parts- och branschsamverkan.

Till särskild utredare utser regeringen Eva Bergquist, kulturdirektör i Region Stockholm. Till utredningen knyts även en expertgrupp som kommer att bestå av filmvetaren och verkställande direktör för Stiftelsen Ingmar Bergman, Jan Holmberg, medieanalytikern Johanna Koljonen, analyschefen för Film i Väst Tomas Eskilsson, manusförfattaren och regissören Lisa Langseth, verkställande direktören Raoul Grünthal och tillträdande konstnärliga ledaren för Göteborg filmfestival Pia Lundberg.

Uppdraget ska redovisas senast den 28 februari 2025.
