# Skatteverket ska bidra till säkrare hantering av skyddade personuppgifter

I dag beräknas cirka 28 000 personer leva med skyddad folkbokföring eller sekretessmarkering. Den som lever med skyddade personuppgifter kan ha utsatts för hot och våld i en nära relation eller kopplat till sitt arbete, ex. anställda inom rättsväsendet. Det är därför viktigt att skyddade personuppgifter är säkra.

Regeringens beslut innebär att Skatteverket ska etablera en nationell struktur som möjliggör bättre informationsspridning till och dialog med andra myndigheter. Uppdraget innebär också att Skatteverket ska stödja myndigheter i deras hantering av skyddade personuppgifter samt bidra till myndigheternas informationsinsatser riktade till de som lever med skyddade personuppgifter.

– Personer som har behov av skyddade personuppgifter befinner sig i väldigt utsatta situationer. Rädslan för att personuppgifterna ska röjas innebär en stark oro. Ingen ska känna sig osäker i sitt hem. Därför har vi nu beslutat om ett uppdrag som kommer att bidra till en säkrare hantering av skyddade personuppgifter, säger finansminister Elisabeth Svantesson.

– Många kan känna en rädsla för att lämna våldsamma relationer på grund av en oro över vilket skydd som finns. Regeringen arbetar på bred front för att skyddet till våldsutsatta ska förbättras, och en viktig pusselbit är att stärka myndigheters arbete med att säkert hantera skyddade personuppgifter. Uppdraget ska samordnas med Jämställdhetsmyndighetens tidigare beslutade uppdrag att samordna och följa upp myndigheters arbete med skyddade personuppgifter, säger jämställdhetsminister Paulina Brandberg.

För genomförandet får Skatteverket 2 000 000 kronor. Uppdraget finns i Skatteverkets regleringsbrev för 2024 och ska redovisas senast den 31 oktober 2024.
