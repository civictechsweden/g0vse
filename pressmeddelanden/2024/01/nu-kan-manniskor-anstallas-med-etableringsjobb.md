# Nu kan människor anställas med etableringsjobb

Etableringsjobben syftar till att öka möjligheterna för nyanlända och långtidsarbetslösa att etablera sig på arbetsmarknaden samtidigt som de underlättar företagens kompetensförsörjning. Under anställningen ska arbetstagaren erhålla en kombination av lön från arbetsgivaren och ersättning från staten.

I december 2023 slöts avtal om etableringsjobb mellan flera av arbetsmarknadens parter. Unionen har skrivit under avtal med Teknikföretagen, Transportföretagen, Ikem och Techsverige, varav Techsverige också har skrivit avtal med Seko.

– Regeringen har vidtagit nödvändiga åtgärder för att få etableringsjobben på plats vilket kommer att göra det lättare för nyanlända och långtidsarbetslösa att komma in på arbetsmarknaden. Jag är glad att flera parter tagit ansvar och jag hoppas på fler avtal och ser framför allt fram emot att människor nu också anställs så att fler kan få ett jobb som ger försörjning och egenmakt, säger arbetsmarknads\- och integrationsminister Johan Pehrson.
