# Sänkta priser på färjetrafik till och från Gotland

– Regeringen har jobbat hårt för att färjetrafiken till och från Gotland ska kunna få del av ett stöd för höga energipriser i linje med EU:s tillfälliga krisramverk. Det är därför glädjande att Destination Gotland nu som en direkt följd av detta stöd kommer att sänka priserna med 100 kronor per enkelbiljett för vuxna resenärer samtidigt som fraktpriset sänks med 15 kronor per längdmeter, säger infrastruktur\- och bostadsminister Andreas Carlson.

Destination Gotland använder det ekonomiska stödet till att sänka priset på biljetter som bokas från den 10 januari och där resan genomförs innan den 31 maj 2024\. För fraktkunder blir det en sänkning av längdmetertaxan under perioden 1 februari –31 maj.

– Den rabatt som införs för resenärer kommer i flertalet fall att motsvara drygt 20 procents prissänkning jämfört med genomsnittspriser för senaste kvartalet. För bofasta blir den relativa prissänkningen ännu något större för den period som stödbeloppet räcker, säger infrastruktur\- och bostadsminister Andreas Carlson.

Regeringen aviserade det planerade stödet i samband med förslaget till höständringbudget för 2023 och EU\-kommissionen har därefter godkänt det. Efter omräkning till svenska kronor och regelmässig avräkning med anledning av andra stöd, blir det extra ekonomiska stödet cirka 20,9 miljoner svenska kronor.

Syftet med stödet är att mildra de effekter på frakt\- och biljettpriser som är en konsekvens av de extraordinära prisökningarna på naturgas i förhållande till andra drivmedel till följd av Rysslands fullskaliga invasion av Ukraina.
