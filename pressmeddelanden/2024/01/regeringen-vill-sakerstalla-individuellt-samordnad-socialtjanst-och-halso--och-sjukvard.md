# Regeringen vill säkerställa individuellt samordnad socialtjänst och hälso- och sjukvård

Enligt lag ska en individuell plan upprättas när enskilda har behov av insatser både från hälso- och sjukvården och från socialtjänsten. Sådana individuella planer benämns ofta ”samordnade individuella planer”, förkortat SIP.

Individuella planer är viktiga exempelvis för äldre med kroniska sjukdomar och omfattande behov av både omsorg och hälso- och sjukvård som möter många olika aktörer och verksamheter.

– Det är viktigt att den enskilde får en trygg och säker vård och omsorg och att olika insatser hänger ihop och samordnas. Insatser måste alltid bygga på en helhetssyn på människan och den enskildes delaktighet i planeringen av vården och omsorgen är central för att insatserna ska ge resultat, säger äldre- och socialförsäkringsminister Anna Tenje.

Det har tidigare konstaterats att det finns brister när det gäller kunskap om bestämmelserna, och tillräckliga resurser för att de individuella planerna ska fungera fullt ut. Även bristen på gemensamma it-system för att kunna dela dokumentation kan vara ett hinder, samt de sekretessbestämmelser som tidigare rått.

Myndigheten för vård- och omsorgsanalys ska nu undersöka hur lagen tillämpas av såväl kommuner och regioner som privata utförare, och hur tillämpningen påverkar enskilda, professionen och verksamheter inom socialtjänsten och hälso- och sjukvården. De ska även undersöka hur informationsutbytet mellan aktörer inom socialtjänst och hälso- och sjukvård kan bli så effektivt som möjligt.

Myndigheten ska också undersöka i vilka situationer som individuella planer upprättas och hur ofta planen upprättas tillsammans med den enskilde. Myndigheten ska vidare ta reda på vilket värde en individuell plan har för den enskilde, vilken nytta den individuella planen har för professionen och verksamheten samt vilken betydelse lagen om sammanhållen vård- och omsorgsdokumentation har för den enskilde och för personalen.

För uppdraget får Myndigheten för vård- och omsorgsanalys under 2024 använda 3 200 000 kronor.

Uppdraget ska redovisas senast den 28 november 2025.
