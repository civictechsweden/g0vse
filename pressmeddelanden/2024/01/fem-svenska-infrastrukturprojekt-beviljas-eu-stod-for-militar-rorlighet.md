# Fem svenska infrastrukturprojekt beviljas EU-stöd för militär rörlighet

– De svenska projekt som nu beviljas medel från EU är viktiga för att förbättra Sveriges transportsystem och att stärka den militära rörligheten. Det är viktigt i det säkerhetspolitiska läget och utifrån vårt kommande NATO-medlemskap, säger infrastruktur- och bostadsminister Andreas Carlson.

De fem svenska projekt som föreslås beviljas medel är:

* Trafikverket, Väg E4 Ljungby 12 393 745 EUR (väg)
* Trafikverket, Malmbanan 8 678 549 EUR (järnväg)
* Trafikverket, Olskroken 19 228 547 EUR (järnväg)
* Halmstads kommun (väg mellan hamnen och E6) 12 067 500 EUR (väg)
* Sundsvalls kommun (Förstärkning av bärighet avseende bro från hamnen) 1 735 000 EUR (väg)

Regeringen rekommenderade den 14 september 2023 att de aktuella projekten fick ansöka om medel. Därefter presenterade EU-kommissionen ett förslag om vilka projekt som ska beviljas medel. Den 23 januari 2024 tog medlemsländerna i transportkommittén inom Fonden för ett sammanlänkat Europa (CEF) ställning till förslaget. Nästa steg är att EU-parlamentet ska tycka till om förslaget innan EU-kommissionen slutligen fattar det formella beslutet.

Utöver tilldelning av medel rekommenderade regeringen den 18 januari också 30 nya ansökningar inom utlysningen CEF Transport 2023. Ansökningarna rör samtliga trafikslag och omfattar investeringar av svenska partner. Kostnaden för ansökningarna med svenska aktörer är 1 207 miljoner euro varav cirka 403 miljoner euro söks i bidrag.
