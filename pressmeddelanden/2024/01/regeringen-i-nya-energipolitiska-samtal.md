# Regeringen i nya energipolitiska samtal

– Den stora omställning vi befinner oss i kräver samarbete. Jag är därför glad att återigen ha träffat representanter från energibranschen och industrin för att fortsätta våra konstruktiva samtal, säger energi- och näringsminister Ebba Busch.

I december 2023 skickade regeringen ut ett förslag till ett nytt planeringsmål och ett nytt leveranssäkerhetsmål för elsystemet på remiss. Som ett led i den pågående remitteringen vill nu regeringen ha en dialog med industrin och energibranschen för att få deras synpunkter på de förslagna målen. Samtalen följer på det rundabordssamtal mellan regeringen och representanter från energibranschen som hölls under hösten 2023. De nya energipolitiska målen ska ingå i den energipolitiska inriktningspropositionen som regeringen planerar att lägga fram till riksdagen den 12 mars.

Onsdagen den 24 januari bjuder regeringen in samtliga riksdagspartier till ett samtal om energipolitikens inriktning.
