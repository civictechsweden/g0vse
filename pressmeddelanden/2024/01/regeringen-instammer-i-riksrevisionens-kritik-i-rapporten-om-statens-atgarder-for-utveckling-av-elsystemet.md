# Regeringen instämmer i Riksrevisionens kritik i rapporten om statens åtgärder för utveckling av elsystemet

I höstas överlämnade Riksrevisionen sin granskningsrapport om statens åtgärder för utveckling av elsystemet. Riksrevisionens övergripande slutsats är att de statliga aktörerna inte förberett och genomfört åtgärder med påverkan på elsystemet på ett sätt som effektivt förenar de energipolitiska grundpelarna försörjningstrygghet, konkurrenskraft och ekologisk hållbarhet.

Regeringen instämmer i Riksrevisionens bedömning att konsekvensanalyserna inför beslut som har haft påverkan på elsystemet i vissa avseenden har varit otillräckliga. Därtill har hanteringen av konsekvenserna varit kortsiktig och reaktiv.

– Riksrevisionens granskning visar att den omläggning av energipolitiken som regeringen nu genomför är nödvändig för att trygga elförsörjningen och skapa långsiktiga förutsättningar för ny planerbar och fossilfri elproduktion, säger energi\- och näringsminister Ebba Busch.

När det gäller utlandsförbindelser ingår det i regeringens prövning att avgöra om ledningen är lämplig ur allmän synpunkt, vilket bland annat kan innebära att bedöma förbindelsens geopolitiska eller strategiska effekter. Regeringen delar inte Riksrevisionens bedömning att det saknas tillräckliga möjligheter för regeringen att ta hänsyn till sådana aspekter vid prövningen av en utlandsförbindelse. Regeringen ser därför inget behov av ytterligare åtgärder på området.

Sammanfattningsvis välkomnar regeringen Riksrevisionens granskning som utgör ett värdefullt bidrag till regeringens fortsatta arbete med att utveckla energipolitiken. Regeringen har vidtagit och planerar att vidta ett flertal åtgärder för att utveckla ett elsystem som levererar fossilfri el där den behövs, när den behövs och till konkurrenskraftiga priser.

I och med denna skrivelse anser regeringen att rapporten är slutbehandlad.
