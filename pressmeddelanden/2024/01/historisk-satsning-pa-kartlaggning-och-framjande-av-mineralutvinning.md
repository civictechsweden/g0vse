# Historisk satsning på kartläggning och främjande av mineralutvinning

Regeringen har i budgetpropositionen för 2024 beslutat om ett tillskott på 70 miljoner kronor till SGU för att myndigheten ska utveckla sitt arbete med att främja mineralutvinning i Sverige. Regeringen beslutar nu att 46 miljoner kronor av dessa medel ska användas till att förstärka SGU:s kartläggning av malmpotentiella områden.

– Genom detta uppdrag gör regeringen den största satsningen på flera decennier för att kartlägga malmpotentiella områden i Sverige. Det visar att arbetet med att stärka och utveckla svensk mineralnäring är en prioriterad fråga för regeringen, säger energi- och näringsminister Ebba Busch.

En säker, trygg och hållbar mineral- och metallförsörjning är avgörande för samhällets utveckling och beredskap samt en förutsättning för att lyckas med klimatomställningen.

Uppdraget till SGU ligger i linje med EU:s industristrategi och kritiska råmaterialakt som anger att tillgången på metaller och mineral framöver kommer att vara en strategisk säkerhetsfråga för EU. Sverige har stor potential att utvinna de metaller som spelar en nyckelroll i Europas industriprocesser. I nuläget är dock Sverige underprospekterat. En förstärkt kartläggning av de metaller och mineral som finns i Sverige kommer att främja intresset för prospektering och innebär därmed grunden för uppbyggnaden av säkra och hållbara värdekedjor för kritiska råvaror.

Regeringen beräknar att 46 miljoner kronor per år 2025–2026 kommer att avsättas för uppdraget, under förutsättning att riksdagen anvisar medel för anslaget.
