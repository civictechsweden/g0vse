# Utrikesminister Tobias Billström deltar i säkerhetspolitiskt möte i Litauen

Litauens utrikesminister Gabrielius Landsbergis står värd för detta så kallade 'Snow Meeting', som genomförs årligen och samlar en mindre grupp beslutsfattare och ledande säkerhetspolitiska experter från Europa och Nordamerika för informella diskussioner om aktuella frågor som de euro\-atlantiska länderna har att hantera.

I samband med mötet kommer utrikesminister Tobias Billström också ha ett bilateralt möte med Rumäniens utrikesminister Luminița Odobescu.

– Mötet utgör ett viktigt tillfälle att informellt diskutera aktuella säkerhets\- och geopolitiska utmaningar men också möjligheter och idéer om stärkt multilateralt samarbete för att möta gemensamma hot och utmaningar. Rysslands fullskaliga anfallskrig mot Ukraina, Nato och vikten av starka transatlantiska relationer är några av de frågor som kommer diskuteras säger utrikesminister Tobias Billström.
