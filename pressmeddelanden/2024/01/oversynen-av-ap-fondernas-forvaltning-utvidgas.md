# Översynen av AP-fondernas förvaltning utvidgas

Regeringskansliet beslutade den 23 oktober 2023 om att ge en utredare i uppdrag att utreda och lämna förslag på åtgärder för att modernisera och effektivisera den samlade förvaltningen av Första–Fjärde och Sjätte AP\-fondernas fondkapital (Fi2023:E).

Utredaren ska nu även se över hur de stockholmsbaserade buffertfonderna kan öka stordriftsfördelarna. Det handlar exempelvis om att undersöka förutsättningarna för att tre liknande fonder konsolideras till två. Tilläggsuppdraget är förankrat i Pensionsgruppen.

– Första, Tredje och Fjärde AP\-fonden, som förvaltar en del av det buffertkapital som hör till pensionssystemet, är förhållandevis lika varandra. Utredaren ska titta på möjligheten att dra större nytta av skalfördelar, vilket kan innebära ett betydande tillskott för kommande pensionärer, säger finansmarknadsminister Niklas Wykman.

En buffertfond kostar uppemot 400 miljoner kronor om året i drift och även en mindre besparing kan frigöra medel till framtida pensionärer, genom att de i stället kan förräntas som en del av fondkapitalet.
