# Socialstyrelsen ska stödja kommuner och regioner i arbetet med familjecentraler

–  Alla barn har rätt till en trygg uppväxt och en ljus framtid. Genom förebyggande och tidiga insatser finns stora möjligheter att främja barns hälsa och utveckling samt motverka riskbeteenden som kan medföra att barn och unga dras in i krimi­nalitet. Familjecentraler är en viktig pusselbit i detta arbete, säger socialtjänstminister Camilla Waltersson Grönvall.

– Familjecentraler blir en viktig samlingsplats för aktörer runtom barn och deras föräldrar både före, under och efter graviditeten. Inom ramen för familjecentralerna skapas en yta för samverkan mellan den regionala hälso\- och sjukvården, kommunen och civilsamhället för att främja god psykisk och fysisk hälsa i familjerna, säger sjukvårdsminister Acko Ankarberg Johansson.

– Familjecentralers lokala närvaro i områden där utanförskapet är stort är viktigt för våldsutsatta kvinnor och barn, i synnerhet när det gäller hedersrelaterat våld och förtyck. Familjecentraler kan även främja jämställdhet, exempelvis genom att stärka utrikesfödda mäns delaktighet i föräldraskapet och främja utrikes födda kvinnors inträde på arbetsmarknaden, säger jämställdhetsminister Paulina Brandberg.

Med familjecentral menas en samlokalisering av som minst mödrahälsovård, barnhälsovård, öppen förskola och socialtjänst med inriktning mot stödjande och förebyggande verksamhet. Utöver dessa verksamheter kan även andra samhällsaktörer ingå i samarbetet. En familjecentral riktar sig till blivande föräldrar, föräldrar, barn och andra viktiga vuxna kring barnet.

Genom samlokalisering i form av familjecentraler främjas samverkan mellan flera aktörer som är viktiga för barn och familjer. Det kan bidra till förbättringar i aktörernas kärnverksamhet, men också skapa andra mervärden.  När flera aktörer som är relevanta för familjer ryms under samma tak får föräldrar och andra viktiga vuxna runt barn kännedom och kunskap om aktörerna och deras roller och uppdrag på ett lättillgängligt sätt. Trösklarna till berörda verksamheter kan också upplevas som lägre.

Inom ramen för uppdraget som regeringen nu ger ska Socialstyrelsen särskilt prioritera stöd till områden där utanförskapet är stort. Regeringen bedömer att förtjänsterna av det förebyggande, hälsofrämjande och tillitsskapande arbete som sker vid familjecentraler är särskilt stora och angelägna i områden där utanförskapet är stort.

Socialstyrelsen ska även bidra med kunskapsstöd till  familjecentraler för att förebygga och öka upptäckten av våld samt stödja ett jämställt föräldraskap.

Uppdraget ska redovisas senast den 14 mars 2026\.
