# Paulina Brandberg och Camilla Waltersson Grönvall besöker London för kunskapsutbyte om hedersrelaterat våld och förtryck

– Arbetet mot hedersrelaterat våld och förtryck är högt prioriterat av regeringen. För att kunna förbättra och utveckla arbetet är det oerhört viktigt att se hur andra länder arbetar med dessa frågor. Jag är särskilt intresserad av att lära mig mer om hur Storbritannien arbetar med bortförda barn, säger jämställdhets- och biträdande arbetsmarknadsminister Paulina Brandberg.

– Alla barn har rätt till en trygg uppväxt och en ljus framtid. Att stärka skyddet av barn och unga är ett arbete som behöver drivas på många olika områden. Jag ser fram emot att utbyta erfarenheter och kunskap med våra brittiska kollegor, säger socialtjänstminister Camilla Waltersson Grönvall.

Statsråden kommer bland annat att träffa Kishwer Falkner, ordförande i kommissionen för jämställdhet och mänskliga rättigheter. Paulina Brandberg kommer även att ha bilaterala möten med Storbritanniens jämställdhetsminister Kemi Baden samt Storbritanniens minister för offer och skydd, Laura Farris. Camilla Waltersson Grönvall kommer att ha bilaterala möten med bland annat Storbritanniens minister med ansvar för frågor om barn och familjer, David Johnston.

På agendan står också ett möte med Forced Marriage Unit (FMU), som leder regeringens arbete mot tvångsäktenskap. FMU ger stöd till brittiska medborgare nationellt och utomlands, och driver en offentlig hjälplinje för att ge stöd till utsatta och potentiella utsatta för tvångsäktenskap samt yrkesverksamma som hanterar sådana ärenden. FMU genomför också utbildningsprogram som riktar sig till både yrkesverksamma och potentiella offer.

På agendan står även ett möte med representanter från hjälplinjen Respect Phoneline UK, en föregångsverksamhet till svenska hjälplinjen ”Välj att sluta”, som riktar sig till personer som utövar eller riskerar att utöva våld i nära relationer, närstående till våldsutsatta och yrkesverksamma som kommer i kontakt med våldsutsatta.
