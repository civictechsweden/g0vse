# Åtgärder för att stärka arbetet mot matchfixning

Den stora och snabba omsättningen av pengar inom spelverksamhet skapar betydande risker för att den utnyttjas av olagliga aktörer och för matchfixning. Regeringen har vidtagit ett antal åtgärder för att motverka matchfixning och arbetar för att vidta ännu fler.

I den promemoria som nu remitteras föreslås en lagändring som ger spelbolag, som har licens för vadhållning, en rätt att behandla exempelvis uppgifter om att någon begått ett brott inom ramen för arbetet mot matchfixning. Det är viktigt för att licenshavare fullt ut ska kunna delta i det kommande informationsutbytet om misstänkt matchfixning.

– Det är viktigt att licenshavare, Spelinspektionen och idrottsrörelsen arbetar aktivt mot matchfixning. I vissa fall kan det vara nödvändigt att behandla personuppgifter och då behöver relevanta aktörer ha möjlighet att göra det, säger finansmarknadsminister Niklas Wykman.

Lagändringarna föreslås träda i kraft den 1 december 2024.
