# Socialministern tog emot slutbetänkande från vaccinationsprogramutredningen

– Införandet av vaccinationsprogram på befolkningsnivå har varit en av de enskilt viktigaste insatserna inom folkhälsoområdet. Den här utredningens betänkande ger ett viktigt underlag i den fortsatta utvecklingen av vaccinationsområdet och regeringen kommer nu att analysera och ta ställning till förslagen, säger socialminister Jakob Forssmed.

I juli 2022 tillsatte regeringen en utredning vars uppdrag har varit att göra en översyn av och lämna förslag om regleringen av de nationella vaccinationsprogrammen och det nationella vaccinationsregistret. Syftet med utredningen är att säkerställa att de nationella vaccinationsprogrammen och det nationella vaccinationsregistret är ändamålsenliga och effektiva, med beaktande av erfarenheterna från covid\-19 pandemin.

Socialminister Jakob Forssmed tog idag emot utredningens slutbetänkande och förslagen från utredningen kommer nu att beredas i Regeringskansliet.
