# Socialstyrelsen undersöker möjlighet att donera utrustning för sjukvård till områden utomlands

– Regeringen vill att Sverige fortsatt ska kunna svara upp på de förfrågningar som kommer från kris- och krigsdrabbade områden utomlands. Möjligheten att donera sjukvårdsutrustning eller annan utrustning som kan behövas sedan vårt nationella behov har säkerställts, ska undersökas samtidigt som vi fortsätter att stärka vår egen beredskap, säger Sjukvårdsminister Acko Ankarberg Johansson.

– Behov av stöd till kris- och krigsdrabbade områden är omfattande. Det är självklart att Sverige ska bistå med det vi kan, inte minst i Ukraina, säger bistånds- och utrikeshandelsminister Johan Forssell.

Sverige får förfrågningar om stöd till katastrof- eller krigsdrabbade områden utomlands, såsom Ukraina, som förmedlas via EU:s civilskyddsmekanism eller via Nato Euro-Atlantic Disaster Response Coordination Centre (EADRCC). Både Socialstyrelsen och regionerna förfogar över vissa lager av utrustning som kan användas för vård och särskilda ändamål vid krig eller kris som en del av Sveriges beredskap.

Inom ramen för det uppdrag som regeringen nu ger Socialstyrelsen uppdraget ska myndigheten bedöma den egna möjligheten att bistå med utrustning utifrån dessa förfrågningar. Socialstyrelsen ska även undersöka regionernas möjlighet att avvara medicinteknisk utrustning, sjukvårdsmateriel eller annan utrustning.

Socialstyrelsen får under 2024, efter att det nationella behovet har säkerställts, donera medicinteknisk utrustning, sjukvårdsmateriel eller annan utrustning som kan behövas vid utförande av sjukvård till ett belopp av högst 15 miljoner kronor.
