# Statsminister Ulf Kristersson och justitieminister Gunnar Strömmer samlar Samverkansrådet mot terrorism

Regeringen beslutade nyligen om en ny samlad nationell strategi mot våldsbejakande extremism och terrorism. I den nya strategin möts hoten samlat från både våldsbejakande extremism och terrorism, och det sker genom insatser på fyra strategiska områden: Förebygga, Förhindra, Skydda och Hantera.

Som ett led i detta samlar i dag statsminister Ulf Kristersson och justitieminister Gunnar Strömmer de 15 myndigheter som ingår i Samverkansrådet mot terrorism för att diskutera hur strategin bäst ska genomföras i praktiken och hur myndigheterna planerar att samverka för att nå målsättningarna för strategins områden.

Den nya strategin är ett viktigt verktyg för att stärka Sveriges samlade insatser mot terrorism och våldsbejakande extremism – lokalt, regionalt, nationellt och internationellt.
