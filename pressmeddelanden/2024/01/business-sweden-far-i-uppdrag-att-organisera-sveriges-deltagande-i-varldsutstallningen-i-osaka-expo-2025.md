# Business Sweden får i uppdrag att organisera Sveriges deltagande i världsutställningen i Osaka (Expo 2025)

– Uppdraget är ett konkret uttryck för den satsning på Asien som jag presenterade i regeringens nya utrikeshandelsstrategi. Japan är en mycket viktig marknad och en oerhört viktig partner i en allt mer geopolitiskt utmanande omvärld. Vårt deltagande i Expo 2025 ska bidra till att skapa affärsmöjligheter för svenska företag, investeringar i Sverige och stärka det svenska varumärket i Japan, säger bistånds- och utrikeshandelsminister Johan Forssell.

Sveriges deltagande i Expo 2025 sker inom ramen för en gemensam nordisk paviljong. Målsättningen är att paviljongen ska locka 1,7 miljoner besökare. Den statliga finansieringen beräknas uppgå till 35 miljoner kronor och investeringen förväntas matchas av deltagande företag.

Huvudsyftet är export- och investeringsfrämjande inom ramen för en bred Sverigefrämjande ansats. Främjandet ska stärka det svenska näringslivets konkurrenskraft i Japan, främja Sverige som en ledande nation inom innovation och kunskap, och marknadsföra Norden som en av världens mest hållbara, konkurrenskraftiga och integrerade regioner.

Inom industrisegmenten "Circular economy & Green transition", "Mobility & Connectivity" och "Lifestyle & Wellbeing" planeras ett antal statsrådsledda delegationsresor och affärsseminarier.

Förutom det huvudsakliga projektledningsansvaret för Sveriges deltagande, inklusive för den förstärkta satsningen på Japan, ansvarar Business Sweden för den gemensamma nordiska projektledningsorganisationen.
