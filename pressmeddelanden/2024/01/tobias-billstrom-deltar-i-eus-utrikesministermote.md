# Tobias Billström deltar i EU:s utrikesministermöte

Först på dagordningen står Rysslands aggression mot Ukraina.

– I december fattade EU det historiska beslutet att starta EU-anslutningsförhandlingar med Ukraina. Nu behöver EU snabbt besluta om ett flerårigt ekonomiskt stödpaket till Ukraina, och långsiktigt militärt stöd genom den europeiska fredsfonden. Ett kraftfullt och skyndsamt agerande från EU:s sida är en viktig signal om vårt orubbliga stöd till Ukraina, säger utrikesminister Tobias Billström.

Mötets andra dagordningspunkt är situationen i Mellanöstern.

– Läget är mycket oroande. EU behöver fortsätta verka för eldupphör av humanitära skäl i Gaza. Vi välkomnar beslutet om att inrätta en särskild sanktionsregim mot Hamas, som länge varit terroriststämplat av EU. Det är värdefullt att ha en diskussion med flera av våra regionala partners om de stora utmaningar som vi står inför, säger utrikesminister Tobias Billström.
