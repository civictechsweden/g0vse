# Stöd till projekt som sprider kunskap om sexuell och reproduktiv hälsa och rättigheter till personer med migrantbakgrund

– Sexualitet och reproduktion påverkar de allra flesta människor genom hela livet och kan också inverka på den allmänna hälsan. Tyvärr ser vi ojämlikhet mellan olika grupper i samhället, men målet är en god, jämlik och jämställd hälsa. För att uppnå målet behöver vi bland annat säkra att alla har tillgång till kunskap och information, säger socialminister Jakob Forssmed.

– Det här är viktigt för jämlikheten och jämställdheten. Alla i Sverige, oavsett bakgrund, har rätt att definiera sin sexualitet, själv välja partner och välja om och när man vill vara sexuellt aktiv, säger jämställdhetsminister Paulina Brandberg.

Regering har beviljat RFSU tre miljoner kronor under 2024 för att utveckla och driva projektet, som inleddes 2016. Regeringen bedömer att projektet fortsatt kan bidra till att öka möjligheterna bland kvinnor och män med migrantbakgrund att få stöd i att uppnå bästa möjliga sexuella och reproduktiva hälsa och välmående. Detta kan i sin tur leda till en minskad ojämlikhet och ojämställdhet i sexuell och reproduktiv hälsa och rättigheter.
