# Sverige och Frankrike ska fördjupa samarbete om skogspolitik

Sverige och Frankrike ska uppmuntra bilateralt tekniskt utbyte på områden som byggande med trä, bioenergiprodukter och andra träbaserade produkter, skogsskador, klimatanpassning och skogsbruk samt underlätta utbyte av sakkunskap mellan forskningsorganisationer och mellan aktörer som svenska och franska skogsägarföreningar.

– Detta är en fortsättning på den avsiktsförklaring som Sverige och Frankrike tecknade i oktober förra året. Ett samarbete med Frankrike i skogsbruksfrågor är ett viktigt steg för att inom Europa främja ett ramverk med regler och näringslivsvillkor som är gynnsamma för en konkurrenskraftig skogsnäring, säger landsbygdsminister Peter Kullgren.

På EU-nivå ska Sverige och Frankrike främja goda ramvillkor och EU-politik som gynnar innovation, produktion, användning av och handel med trävaror och skogsbaserade produkter, konkurrenskraftiga skogsindustrier och organiserade värdekedjor samt hållbart och multifunktionellt skogsbruk.

Under Frankrikes statsbesök i Sverige undertecknade statsminister Ulf Kristersson och president Emmanuel Macron ett förnyat strategiskt innovationspartnerskap som bland annat breddas till att även omfatta samarbete om skogspolitik.

[Sveriges internationella överenskommelser: Förnyat strategiskt innovationspartnerskap mellan Sverige och Frankrike för hållbara, digitala och motståndskraftiga samhällen](/rattsliga-dokument/sveriges-internationella-overenskommelser/2024/01/fornyat-strategiskt-innovationspartnerskap-mellan-sverige-och-frankrike-for-hallbara-digitala-och-motstandskraftiga-samhallen/ "Förnyat strategiskt innovationspartnerskap mellan Sverige och Frankrike för hållbara, digitala och motståndskraftiga samhällen")

[Presssmeddelande: Sverige fördjupar skogssamarbetet med Frankrike](/pressmeddelanden/2023/10/sverige-fordjupar-skogssamarbetet-med-frankrike/ "Sverige fördjupar skogssamarbetet med Frankrike")
