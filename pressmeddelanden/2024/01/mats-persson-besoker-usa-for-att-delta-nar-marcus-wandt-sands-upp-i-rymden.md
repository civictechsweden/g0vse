# Mats Persson besöker USA för att delta när Marcus Wandt sänds upp i rymden

Tisdag den 16 januari kommer Mats Persson att besöka rymdcentret Kennedy Space Center i Florida och träffa astronauten Marcus Wandt. På kvällen deltar ministern även vid en mottagning och middag som arrangeras av den europeiska rymdorganisationen ESA.

Onsdag den 17 januari håller Mats Persson på förmiddagen ett inledningsanförande om rymdens ökande strategiska betydelse vid ett seminarium om rymdsektorns utveckling. På eftermiddagen deltar han när Marcus Wandt och de andra astronauterna i besättningen ska sändas upp i rymden från Florida till den internationella rymdstationen. Uppsändningen planeras ske kl. 17.11 lokal tid (kl. 23.11 svensk tid).

– I juni blev det efter intensivt samarbete under våren mellan Utbildningsdepartementet och aktörer i både offentlig och privat sektor klart att Marcus Wandt skulle bli näste svensk i rymden och han har nu utbildats i rekordfart. Att vi får ytterligare en svensk astronaut i rymden är en stor framgång för Sverige som rymdnation och det visar att regeringen har höga ambitioner inom rymdområdet. Det ska bli oerhört roligt att få bevittna denna historiska händelse på plats i Florida, säger utbildningsminister Mats Persson.

Torsdag den 18 januari åker ministern vidare till New York. Där kommer han att besöka Columbia University för att samtala om bland annat internationellt samarbete, akademisk excellens, STEM-forskning och ny teknik.

Fredag den 19 januari kommer Mats Persson bland annat att träffa Sveriges generalkonsulat i New York, Business Sweden och Svensk-amerikanska handelskammaren. Han kommer även att besöka Stuyvesant High School, som är framstående inom matematik och STEM, samt högskolan Cornell Tech för att samtala om STEM-forskning och kommersialisering av forskningsresultat. Ett informellt möte är även inplanerat med företaget OpenAI.
