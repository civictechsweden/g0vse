# IVO får uppdrag att stärka arbetet med att förhindra välfärdsbrottslighet

Oseriösa och kriminella aktörer förekommer i allt fler branscher inom välfärdssektorn. Mycket tyder på att dessa angrepp blivit mer systematiska och avancerade, i vissa fall även systemöverskridande. Brottsligheten måste bekämpas med hela samhällets samlade förmåga.

– Regeringen är fast besluten att strypa den kriminella ekonomin. Ett viktigt steg i det arbetet är att ge IVO och andra myndigheter rätt förutsättningar att bekämpa oseriösa och kriminella aktörer inom välfärden. Människor som gör rätt för sig ska kunna lita på att deras skattepengar går till det de är avsedda för och inte hamnar i fickorna på kriminella, säger äldre\- och socialförsäkringsminister Anna Tenje.

– Kriminella och oseriösa aktörer hör inte hemma inom hälso\- och sjukvården. IVO har ett viktigt uppdrag i detta och regeringen stärker nu myndighetens möjligheter att förebygga och motverka välfärdsbrottslighet och förekomsten av oseriösa aktörer, säger sjukvårdsminister Acko Ankarberg Johansson.

### Två nya uppdrag till IVO ska stärka arbetet mot välfärdskriminalitet

Mot bakgrund av utvecklingen av oseriösa och kriminella aktörers förekomst inom välfärdssektorn avser regeringen att ge IVO två uppdrag att stärka myndighetens arbete med att förebygga och motverka välfärdsbrottslighet och förekomsten av oseriösa aktörer. Det ena uppdraget rör välfärdsbrottslighet inom omsorgen och det andra rör välfärdsbrottslighet inom hälso\- och sjukvården och tandvården. Uppdragen innebär att IVO ska utveckla sin förmåga att identifiera och genom tillsyn agera mot aktörer som är oseriösa eller kriminella.

Inom ramen för uppdraget som rör välfärdsbrottslighet inom omsorgen ska IVO dessutom beskriva hur myndigheten kan utveckla och vidta åtgärder som bidrar till kommunernas arbete mot välfärdsbrottslighet. Inom ramen för uppdraget som rör välfärdsbrottslighet inom hälso\- och sjukvården och tandvården ska IVO även identifiera om det finns ett behov av utökat stöd på nationell nivå för att bekämpa välfärdsbrottslighet och i så fall beskriva hur ett sådant stöd kan se ut.

Uppdragen ska genomföras i samverkan med Polismyndigheten, Ekobrottsmyndigheten, Försäkringskassan och andra myndigheter som deltar i arbetet med att bekämpa den organiserade brottsligheten. Båda uppdragen ska pågå under 2024–2026 och slutredovisas till Socialdepartementet senast den 31 januari 2027\. IVO får för var uppdrag använda 7 miljoner kronor under 2024\.
