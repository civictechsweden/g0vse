# Sveriges nya astronaut är uppe i rymden

I april 2023 gav regeringen Rymdstyrelsen i uppdrag att inom ramen för deltagandet i den europeiska rymdorganisationen ESA samordna och möjliggöra att en svensk projektastronaut får delta i en rymdfärd till den internationella rymdstationen. Därmed kunde Rymdstyrelsen och ESA ingå en avsiktsförklaring med det amerikanska företaget Axiom Space om deltagande i en planerad rymdfärd. I juni 2023 blev det klart att det var Marcus Wandt som skulle delta vid rymdfärden. I går, den 18 januari, kl. 22\.49 (svensk tid) genomfördes uppsändningen från Kennedy Space Center i Florida, USA.

– Rymdens betydelse kommer bara öka, både ur ett vetenskapligt och ett ekonomiskt perspektiv. Sverige är ett litet land men med en ambitiös agenda. Uppsändningen av Marcus Wandt är en del av Sveriges stärkta ambitioner på rymdområdet. Regeringen vill också stärka Sverige som ingenjörsland och Marcus Wandt kan inspirera en kommande generation ingenjörer och naturvetare, säger utbildningsminister Mats Persson.

Marcus Wandt kommer att vara på den internationella rymdstationen i två veckor. Han ska bland annat genomföra två svenska experiment, ett om stamceller för Uppsala universitet och ett om ergonomi för Kungl. Tekniska högskolan (KTH), och delta i ett tjugotal internationella experiment inom materialfysik, life science, bioteknologi med mera.
