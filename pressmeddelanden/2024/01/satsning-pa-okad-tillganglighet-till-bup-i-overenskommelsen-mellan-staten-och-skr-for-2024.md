# Satsning på ökad tillgänglighet till BUP i överenskommelsen mellan staten och SKR för 2024

− Av medlen som ingår i överenskommelsen har 530 miljoner kronor avsatts till regionerna och BUP. Denna prestationsbaserade ersättning är en viktig del i arbetet för ökad tillgänglighet så att fler barn får vård i tid, säger socialminister Jakob Forssmed.

Sedan 2011 finns en målsättning om en förstärkt vårdgaranti för barn och ungdomspsykiatrin (BUP) som innebär att barn och ungdomar inte ska behöva vänta längre än 30 dagar på en första bedömning samt ytterligare max 30 dagar till en fördjupad utredning eller behandling. Mot bakgrund av denna målsättning följer prestationskraven för BUP samma utformning som i tidigare års överenskommelser. Målsättningen är fortsatt max 30 dagar till första bedömning och därefter max 30 dagar till fördjupande utredning och max 30 dagar till behandling. Därmed avsätts totalt 530 miljoner kronor för prestationskrav kopplade till BUP.

För att kvalificera sig till medlen ska regionen uppvisa en förbättring jämfört med samma månad föregående år, dvs en större andel av de genomförda besöken, utredningarna respektive behandlingarna inom BUP ska ha skett inom 30 dagar 2024 jämfört med samma månad 2023. Mätningarna görs separat för besök, utredning och behandling.

Överenskommelsen för 2024 omfattar totalt 2 937 000 000 kronor, varav 530 miljoner kronor satsas på BUP.

Överenskommelsen omfattar, förutom satsningen på barn- och ungdomspsykiatrin, bl.a. medel till en nationell vårdförmedling för att korta köerna inom hälso- och sjukvården.

Förslaget bygger på en överenskommelse mellan regeringen och Sverigedemokraterna.
