# Anna Ledin ny generaldirektör för Havs- och vattenmyndigheten

– Sveriges havs- och vattenmiljöer är unika och de ska bevaras och förvaltas för framtida generationer. Jag är glad över att Anna Ledin har tackat ja till uppdraget som generaldirektör för Havs- och vattenmyndigheten. Hon har en gedigen erfarenhet från både sakområdet och från att leda en stor organisation, säger klimat- och miljöminister Romina Pourmokhtari.

Anna Ledin har en lång erfarenhet inom offentlig förvaltning där hon nu närmast kommer att lämna sin tjänst som direktör för miljöförvaltningen i Göteborgs stad. Hon har tidigare varit verksam som professor bl.a. vid Institutionen för hållbar utveckling vid Kungliga Tekniska Högskolan i Stockholm och vid Danmarks Tekniska universitet i Köpenhamn. Hon har också varit huvudsekreterare vid Forskningsrådet för miljö-areella näringar och samhällsbyggande på Formas.
