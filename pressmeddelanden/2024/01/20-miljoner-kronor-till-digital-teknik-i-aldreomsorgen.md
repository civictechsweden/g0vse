# 20 miljoner kronor till digital teknik i äldreomsorgen

Genom att stödja kommunerna i utvecklingen av digitalisering och välfärdsteknik, vill regeringen stärka förutsättningarna att tillhandahålla äldreomsorg av god kvalitet. Digital välfärdsteknik kan öka trygghet, delaktighet och självständighet för äldre.

– Välfärdsteknik kan bidra till att öka livskvaliteten, tryggheten och självständigheten för äldre. Ett exempel är läkemedelsrobotar som möjliggör för äldre att själva hantera sina mediciner på ett säkert sätt, säger äldre- och socialförsäkringsminister Anna Tenje.

Den demografiska utvecklingen medför också ett stort behov av nyrekrytering av omsorgspersonal, särskilt inom äldreomsorgen. För att möta denna utmaning krävs nya och mer effektiva arbetssätt i kommuner.

– Om de används rätt kan nya digitala verktyg och arbetssätt komplettera medarbetarnas viktiga arbete och möjliggöra att deras kompetens tas tillvara på ett bättre sätt, säger äldre- och socialförsäkringsminister Anna Tenje.
