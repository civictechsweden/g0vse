# Socialtjänstministern bjuder in samtliga riksdagspartier till samtal om rekrytering av barn och unga till kriminella nätverk

– Att komma till rätta med de samhällsutmaningar Sverige står inför är ett komplext och långsiktigt arbete. Det kommer ta tid och kräva engagemang och prioritering från samhällets alla aktörer. Därför är det särskilt viktigt att de lösningar som tas fram är långsiktiga och har bred politisk förankring, säger socialtjänstminister Camilla Waltersson Grönvall.

Den 30 november hölls en särskild debatt i riksdagen om åtgärder för att motverka barn och unga dras in i kriminella nätverk. Vid debatten framförde socialtjänstministern vikten av breda politiska överenskommelser på området och bjöd in samtliga riksdagspartier för överläggningar i syfte att hitta gemensamma vägar framåt.

Därför samlar Camilla Waltersson Grönvall nu samtliga riksdagspartier för samtal och diskussioner kring en av vår tids viktigaste samhällsutmaningar. Ministern kommer vid detta tillfälle presentera regeringens brottsförebyggande arbete. Vid mötet ges också tillfälle för samtliga partier att inkomma med synpunkter och förslag på hur samhället kan stötta och skydda de barn och unga som befinner sig i riskzonen för kriminalitet.
