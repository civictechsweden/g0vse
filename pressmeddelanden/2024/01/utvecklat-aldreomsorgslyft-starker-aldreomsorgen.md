# Utvecklat Äldreomsorgslyft stärker äldreomsorgen

Äldreomsorgen är en prioriterad fråga för regeringen, som i budgetpropositionen för 2024 föreslog att förlänga Äldreomsorgslyftet med tre år fram till och med 2026\. Samtidigt ser regeringen ett behov av att utveckla satsningen så att medlen kan utnyttjas på ett bättre sätt och att fler kan dra nytta av medlen för att stärka kvaliteten och säkerheten inom äldreomsorgen. Därför får nu Socialstyrelsen i uppdrag att fördela ut statsbidrag till kommunerna som ska användas för ett utvecklat Äldreomsorgslyft.

Medlen kommer bland annat kunna användas till validering av kunskap till undersköterska i enlighet med Socialstyrelsens föreskrifter (HSLFS 2023:14\) och allmänna råd om skyddad yrkestitel för undersköterskor, eller till vårdbiträde hos anställda inom kommunalt finansierad vård och äldreomsorg.

Medlen kan också användas till språkutbildning för personal inom äldreomsorgen. Det kan exempelvis röra sig om kurser i vård\- och omsorgssvenska eller utbildning i de nationella minoritetsspråken finska, jiddisch, meänkieli, romani chib och samiska samt teckenspråk.

\- Kompetensförsörjningen inom äldreomsorgen är en viktig utmaning att hantera. Äldreomsorgslyftet har varit ett väldigt viktigt och uppskattat verktyg för att öka kompetensen och höja kvaliteten och patientsäkerheten. Därför förlänger regeringen Äldreomsorgslyftet. Nu breddar och förbättrar vi dessutom lyftet till att också omfatta utbildning i minoritetsspråken och teckenspråk, säger äldre\- och socialförsäkringsminister Anna Tenje.
