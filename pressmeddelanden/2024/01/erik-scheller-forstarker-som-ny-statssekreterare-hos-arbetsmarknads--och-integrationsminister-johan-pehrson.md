# Erik Scheller förstärker som ny statssekreterare hos arbetsmarknads- och integrationsminister Johan Pehrson

Erik Scheller, som tidigare varit statssekreterare på Utbildningsdepartementet, kommer framför allt att driva på arbetet för integration och mot utanförskap. För regeringen är detta prioriterade frågor, eftersom Sverige har stora integrationsutmaningar. Störst är problemen i landets utanförskapsområden där alltför många barn inte klarar skolan, för få vuxna går till jobbet och gängkriminaliteten är ständigt närvarande.

Erik Scheller kommer även ta ett grepp om analysfrågorna. Det handlar bland annat om att lyfta fram och utveckla analysarbete inom ramen för Arbetsmarknadsdepartementets ansvarsområden samt ett myndighetsansvar för Institutet för arbetsmarknads\- och utbildningspolitisk utvärdering (IFAU). Vidare kommer Erik ansvara för den enhet som arbetar med internationella frågor på Arbetsmarknadsdepartementet.

Statssekreterare Sophia Metelius kommer fortsatt vara samordnande statssekreterare på Arbetsmarknadsdepartementet samt ansvara för arbetsmarknadspolitiken i stort.
