# Utredare föreslår borttagen stämpelskatt och utvecklad tonnageskatt

– Jag är angelägen om att svensk sjöfarts konkurrenskraft stärks och att vi får fler svenskflaggade fartyg. Det var syftet med att utredningen tillsattes och det är inte minst viktigt för att öka vår beredskap. Vi kommer nu analysera utredningens förslag och se hur de kan bidra till en sådan utveckling, säger infrastruktur\- och bostadsminister Andreas Carlson.

Utredaren Rikard Engström från Trafikverket fick i somras i uppdrag att analysera om det finns skäl att avskaffa stämpelskatten vid beviljande av ansökan om inteckning i skepp. I uppdraget ingick också att utvärdera och föreslå åtgärder för att utveckla systemet med tonnagebeskattning.

Utredaren har nu redovisat uppdraget och föreslår att stämpelskatten för beviljande av ansökan om inteckning i skepp avskaffas. Utredaren föreslår även flera ändringar för att utveckla tonnagebeskattningssystemet.
