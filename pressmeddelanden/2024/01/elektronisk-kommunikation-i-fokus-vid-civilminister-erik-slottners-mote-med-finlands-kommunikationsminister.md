# Elektronisk kommunikation i fokus vid civilminister Erik Slottners möte med Finlands kommunikationsminister

En av de stora frågorna under mötet var samverkan inom Norden och Östersjöregionen, vilket är av vikt för att skapa förutsättningar för säker elektronisk kommunikation och en motståndskraftig, robust och redundant digital infrastruktur.

– Våra länder har sedan lång tid ett starkt samarbete. Det är extra viktigt i och med säkerhetsläget att demokratiska länder tillsammans arbetar för en säker digital infrastruktur, säger civilminister Erik Slottner.

Under mötet diskuterade Erik Slottner och Lulu Ranne även ökad konkurrenskraft och lagstiftning på det digitala området.
