# Utredningstiden kortas för den stora reformen av straffrätten

Regeringen gav tidigare i år en särskild utredare i uppdrag att göra en översyn av straffskalorna och reformera påföljdssystemet. Det övergripande syftet med uppdraget är att straffen och påföljderna på ett bättre sätt än i dag ska återspegla brottens allvar. Det handlar om ett perspektivskifte i synen på straff: från fokus på gärningsmannen, till fokus på brottsoffer och samhällsskydd.

Uppdraget skulle enligt de ursprungliga direktiven redovisas senast den 31 juli 2025\. Genom beslutet förkortas utredningstiden. Uppdraget ska i stället redovisas redan den 30 maj 2025\.

\- En bred reform av straffen i Sverige är central för att öka brottsoffrens upprättelse, skydda samhället mot allvarlig brottslighet och tydliggöra samhällets avståndstagande. Det gäller inte minst gängbrottsligheten, men även exempelvis vålds\- och sexualbrott. Det är angeläget att denna viktiga reform är på plats så snart som möjligt, därför kortar vi tidsplanen, säger justitieminister Gunnar Strömmer.
