# Nya steg för att öka den ekonomiska jämställdheten

– Kvinnor och män ska ha samma makt att forma samhället och sina egna liv och en viktig förutsättning för detta är att öka den ekonomiska jämställdheten. Regeringen arbetar på bred front för att nå målet om ekonomisk jämställdhet, säger Paulina Brandberg, jämställdhetsminister.

### Jämställdhet på bostadsmarknaden

Jämställdhetsmyndigheten får ett nytt uppdrag som rör ekonomisk jämställdhet och ägande på bostadsmarknaden. Uppdraget omfattar särskilt unga kvinnors och mäns ekonomiska förutsättningar att ur ett jämställdshetsperspektiv etablera sig på bostadsmarknaden, både den ägda och den hyrda. Andra frågor som bör belysas är hur tillgången till hyresrätter påverkar kvinnor och män, bland annat möjligheter att flytta för att ta ett arbete och för våldsutsatta att lämna en våldsam relation. I analysen ska ett regionalt perspektiv på bostadsmarknaden ingå. Uppdraget ska slutrapporteras senast 31 maj 2025\.

### Distansarbete och jämställdhet

Myndigheten för arbetsmiljökunskap, Mynak, ska redovisa hur ökat distansarbete efter covid\-19 pandemin fortsatt påverkar jämställdheten mellan kvinnor och män på arbetsmarknaden. Uppdraget ska slutrapporteras senast den 22 februari 2025\.

### Ekonomisk jämställdhet bland funktionsnedsatta

Statistiska centralbyrån (SCB) ska i ett pågående uppdrag ta fram förslag på statistik som kan användas och vilka analyser som kan göras, för att beskriva ekonomisk jämställdhet bland kvinnor och män med funktionsnedsättning. Uppdraget ska slutredovisas i december 2024\.

### Fler utrikes födda kvinnor på arbetsmarknaden

Flera myndigheter har ett pågående uppdrag om att genomföra en myndighetsgemensam plan för att fler utrikes födda kvinnor ska etablera sig på arbetsmarknaden. Vidare har regeringen en treårig överenskommelse (2023\-2025\) med Sveriges Kommuner och Regioner, SKR, om öppen förskola som verktyg för att öka utrikes födda kvinnors möjligheter till inträde på arbetsmarknaden.

### Medlingsinstitutet (MI) analyserar livsinkomster

Medlingsinstitutet ges ett fortsatt uppdrag att analysera inte bara löneinkomster, utan också alla andra inkomster som påverkar individers disponibla inkomster över livet utifrån ett jämställdhetsperspektiv. Medlingsinstitutet ska senast den 1 oktober 2024 lämna en redovisning av uppdraget.
