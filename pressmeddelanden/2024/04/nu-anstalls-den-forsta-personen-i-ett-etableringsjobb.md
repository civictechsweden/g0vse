# Nu anställs den första personen i ett etableringsjobb

– Nu kortar vi vägen från nyanländ till nyanställd. Etableringsjobben är en viktig del i arbetet för att få fler långtidsarbetslösa och nyanlända i jobb. Jag är glad att det första etableringsjobbet nu är på plats, säger arbetsmarknads- och integrationsminister Johan Pehrson.

Etableringsjobben ska öka möjligheterna för nyanlända och långtidsarbetslösa att etablera sig på arbetsmarknaden och samtidigt underlätta företagens kompetensförsörjning. Under anställningen får arbetstagaren en kombination av lön från arbetsgivaren och ersättning från staten.

– Regeringen har gjort sitt. Nu ligger ett stort ansvar på parterna, som länge efterfrågat reformen, att se till att fler avtal tecknas och att fler människor som står långt ifrån arbetsmarknaden anställs genom etableringsjobb, säger arbetsmarknads- och integrationsminister Johan Pehrson.

Den 1 januari trädde nödvändiga regeländringar i kraft och ett 30-tal centrala kollektivavtal som möjliggör etableringsjobb i olika branscher har tecknats mellan arbetsmarknadens parter. Nu har etableringsjobben sjösatts i praktiken genom att en person anställts med avtal om etableringsjobb genom Teknikarbetsgivarna och IF Metall.
