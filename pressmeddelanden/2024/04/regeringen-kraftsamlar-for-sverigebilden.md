# Regeringen kraftsamlar för Sverigebilden

– Det nya uppdraget till Svenska institutet utgör en central del i regeringens modernisering av Sverigebildsarbetet. För mig är det viktigt att mobilisera fler, inte minst det svenska näringslivet, i arbetet med att stärka Sverigebilden utomlands, stärka svensk konkurrenskraft och öka motståndskraften i utlandet mot desinformation om Sverige, säger bistånds- och utrikeshandelsminister Johan Forssell.

– Desinformationskampanjer ska inte få stå i vägen för investeringar i Sverige. Jag är glad att regeringen ska besluta om att mota felaktiga och negativa bilder av vårt land med positiva och hoppfulla budskap. Sverige är ett ledande innovativt land som löser globala utmaningar, säger energi- och näringsminister Ebba Busch.

Sverigebilden är en prioriterad del av arbetet för att stärka Sveriges konkurrenskraft och få genomslag för svenska intressen, vilket återspeglas i utrikeshandelsstrategin. Arbetet i Team Sweden-gruppen ska ske i nära dialog med berörda myndigheter, lärosäten, organisationer och representanter för det svenska näringslivet.

Till grund för arbetet ska Svenska institutet i samråd med Team Sweden-gruppen ta fram en strategi för kommunikation om Sverige i utlandet som ska kunna användas av en bred krets av aktörer. Gruppen ersätter delar av Nämnden för Sverigefrämjande i utlandet (NSU), som läggs ned. Beslutet fattas av regeringen på torsdag.
