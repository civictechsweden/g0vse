# Regeringen tillför 500 miljoner kronor till skolväsendet

– Den höga inflationen har inneburit ökade kostnader för kommunerna. För att minska risken att inflationen på ett negativt sätt påverkar förutsättningarna för barn och elever att få den utbildning och det stöd de har rätt till föreslår regeringen att en halv miljard kronor tillförs i vårändringsbudgeten för 2024, säger arbetsmarknads- och integrationsminister Johan Pehrson.

Regeringen har tillsammans med Sverigedemokraterna tillfört skolan cirka 1,2 miljarder kronor i budgetpropositionen för 2024 och tillsammans med förslaget i vårändringsbudgeten uppgår summan till 1,7 miljarder kronor.

– Pengarna ska gå oavkortat till skolväsendet, exempelvis till grundskolan och motsvarande skolformer där det finns stora behov, säger skolminister Lotta Edholm.

500 miljoner kronor motsvarar exempelvis kostnaden för omkring 1 miljon läroböcker eller lönekostnaderna för cirka 1 320 lärartjänster under ett halvår.

Regeringen avser att överlämna förslaget till riksdagen i vårändringsbudgeten för 2024. Förslaget bygger på en överenskommelse mellan regeringen och Sverigedemokraterna.
