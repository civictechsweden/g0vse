# Statssekreterare Christian Danielsson besöker Moldavien

Besöket i Chisinau är en möjlighet att diskutera hur Sverige kan utveckla sitt samarbete med Moldavien för att stödja landets EU-närmandeprocess, reformarbete och motståndskraft inför de kommande president- och parlamentsvalen.

Christian Danielsson kommer också lyfta att Sverige avser fatta beslut om ett nytt stöd för att motverka desinformation i samband med valen i Moldavien, som kompletterar det pågående svenska reformstödet till oberoende media och cybersäkerhet i landet.

– Jag är imponerad av Moldaviens motståndskraft mot ryska hybridattacker och de kriser som har uppstått till följd av Rysslands fullskaliga invasion av Ukraina. Den svenska regeringen är fast besluten att fortsätta stödja Moldavien i det här utmanande läget, säger Christian Danielsson, statssekreterare hos EU-minister Jessika Roswall.

Sveriges stöd till Moldavien har ökat sedan Rysslands fullskaliga invasion av Ukraina, och uppgick 2023 till 494 miljoner kronor. I oktober 2023 annonserade Sverige medel i form av ett energistöd till Moldavien om 300 miljoner kronor. Stödet ska gå till att stötta Moldaviens sårbara hushåll och bidra till långsiktig energieffektivisering och utbyggnad av infrastruktur i landet.
