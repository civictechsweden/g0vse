# Regeringen utreder effektivare bekämpning av bidragsbrott

Regeringen genomför ett omfattande arbete för att ge välfärdsmyndigheterna stärkta förutsättningar att förhindra att förmåner och ersättningar betalas ut till andra än dem som har rätt till ersättning. Nu tillsätter Socialdepartementet en utredning för att effektivisera arbetet med att bekämpa bidragsbrott och motverka felaktiga utbetalningar från välfärdssystemen.

– Regeringen har tidigare aviserat en kvalificering till välfärden för att öka drivkrafterna till arbete. Nu ska en utredare ta fram förslag på en diskvalificering från välfärden för att stoppa bidragsbrott. Välfärden ska gå till den som behöver den, inte till kriminella och terrorfinansiering, säger äldre- och socialförsäkringsminister Anna Tenje.

Ett av de allvarligaste hoten från den organiserade brottsligheten är att den missbrukar välfärdssystemen i syfte att tjäna pengar, finansiera kriminell verksamhet och i vissa fall terrorism.

Utredningen ska fortsätta bereda förslagen från 2021 års bidragsbrottsutredning om ett administrativt sanktionssystem och en tillfällig bidragsspärr. Därtill ska utredningen analysera och föreslå hur en särskilt avgränsad verksamhet för utredning av bidragsbrott vid Försäkringskassan ska utformas och vilka brottsbekämpande befogenheter myndigheten ska ha.

– Reaktionen från samhället måste bli snabbare och hårdare för den som begår bidragsbrott. En diskvalificering från välfärden genom en bidragsspärr är en tydlig signal från samhället att det inte är acceptabelt att missbruka välfärdssystemen och förtroendet dessa bygger på, säger äldre- och socialförsäkringsminister Anna Tenje.

Mikael Westberg, kammarrättslagman, ska biträda Socialdepartementet i utredningsuppdraget. Uppdraget inleds omedelbart och redovisas senast den 2 mars 2026. Uppdraget att se över det föreslagna administrativa sanktionssystemet och förslaget om en bidragsspärr ska redovisas tidigare, senast den 3 mars 2025.
