# Biståndet utfallsjusteras i samband med vårändringsbudgeten

De slutliga kostnaderna för asylsökande och skyddsbehövande från låg\- och medelinkomstländer under deras första år i Sverige blev lägre än vad kostnaderna prognosticerats till i budgetpropositionen för 2023\. Därför föreslås att biståndsanslaget ökar med motsvarande 1,472 miljarder kronor i vårändringsbudgeten. Med beaktande av övriga förslag i vårändringsbudgeten innebär det att ca 1,343 miljarder kronor kan användas för att genomföra reformagendan. Den exakta fördelningen av medlen kommer ske efter att riksdagen har beslutat om vårändringsbudgeten.

Regeringen avser att överlämna detta förslag till riksdagen i vårändringsbudgeten för 2024\. Förslaget bygger på en överenskommelse mellan regeringen och Sverigedemokraterna.



**Om reformagendan: Bistånd för en ny era – Frihet, egenmakt och hållbar tillväxt**
I december 2023 presenterade regeringen reformagendan – den nya inriktningen för svenskt bistånd. I reformagendan läggs ett ökat fokus på närområdet i allmänhet, och Ukraina i synnerhet. Prioriterade områden är bland annat:

* Synergier mellan handel och bistånd,
* förbättrad hälsa för de allra mest utsatta,
* främja frihet och bekämpa förtryck,
* utökat och effektiviserat klimatbistånd
* stärka kvinnors och flickors frihet och egenmakt,
* stärkta synergier mellan bistånds\- och migrationspolitiken samt
* stärkthumanitärt stöd för att rädda liv och lindra nöd.

**Om biståndsbudgeten**
I biståndsbudgeten ingår kostnader som klassificeras som bistånd i enlighet med den definition som används av biståndskommittén Development Assistance Committé (DAC) vid Organisationen för ekonomiskt samarbete och utveckling (OECD). Kostnader för mottagandet av asylsökande och skyddsbehövande från låg\- och medelinkomstländer under deras första år i Sverige ingår, i enlighet med OECD\-DAC:s riktlinjer, i biståndsbudgeten. Dessa kostnader finansieras från utgiftsområdena 8 Migration och 14 Arbetsmarknad och arbetsliv.
