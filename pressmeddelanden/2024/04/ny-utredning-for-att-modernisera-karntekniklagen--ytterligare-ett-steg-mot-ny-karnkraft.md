# Ny utredning för att modernisera kärntekniklagen – ytterligare ett steg mot ny kärnkraft

Klimat- och miljöministern har tillsatt utredningen för att analysera, föreslå och bereda förslag för att revidera eller ersätta kärntekniklagen från 1984 samt kärnteknikförordningen från samma år. Utredningen genomförs som en intern så kallad bokstavsutredning på Klimat och näringslivsdepartementet.

– För första gången på flera decennier ska ny kärnkraft byggas i Sverige. Vi behöver mer än fördubbla den fossilfria elproduktionen för att kunna genomföra den elektrifiering som krävs för att vi ska klara Sveriges klimatmål och nå hela vägen till nettonollutsläpp senast år 2045. Tekniken har utvecklats sedan vi byggde kärnkraft i Sverige senast, så därför behöver vi nu modernisera vår kärntekniklagstiftning från år 1984 för att förbättra möjligheterna att driva kärnkraftverk i Sverige - med fortsatt höga krav på kärnsäkerhet och strålskydd, säger klimat- och miljöminister Romina Pourmokhtari.

Utredningen ska komplettera och uppdatera betänkandet Ny kärntekniklag – med förtydligat ansvar samt förbereda ett genomförande av en uppdaterad eller ny kärntekniklag.

Utredare är Lars Skånberg och Robert Petersson. Utredningsuppdraget ska utföras i dialog med Kärnkraftsprövningsutredningen och redovisas senast den 30 september 2025.
