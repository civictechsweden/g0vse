# Sju miljoner kronor föreslås i stöd till kommuner som drabbats av afrikansk svinpest

– Vi ser att det behövs en bred palett av åtgärder för att hjälpa de som drabbats och för att öka förmågan att kunna möta dessa utmaningar. Det är därför positivt att vi nu kan föreslå ett utökat stöd till drabbade aktörer i området, säger landsbygdsminister Peter Kullgren.

Under hösten 2023 konstaterades afrikansk svinpest i Sverige. Utbrottet har medfört omfattande konsekvenser för aktörer i den smittade zonen. Konsekvenserna beror bland annat på de restriktioner som Jordbruksverket beslutat om tillsammans med andra utbrottsbekämpande åtgärder. För att mildra dessa konsekvenser föreslås de drabbade kommunerna få utökat stöd för deras merkostnader kopplade till utbrottet samt för att kunna fördela stöd till civilsamhället.

– Det är oerhört glädjande att samarbetspartierna nu kan presentera ett stöd till Fagersta och Norberg för merkostnader som smittan orsakat kommunerna och civilsamhället. Lokalsamhället har tillsammans med jägare och myndigheter gjort ett fantastiskt jobb med att bekämpa smittan men det har inte varit utan ekonomiska konsekvenser. Det är viktigt att drabbade aktörer kan kompenseras, därför undersöks nu också möjligheten att utreda konsekvenserna för näringslivet och analysera hur gällande ersättningsregler har tillämpats, säger Martin Kinnunen, klimat- och miljöpolitisk talesperson för Sverigedemokraterna.

Regeringen avser att överlämna detta förslag till riksdagen i den kommande vårändringsbudgeten. Förslaget bygger på en överenskommelse mellan regeringen och Sverigedemokraterna.
