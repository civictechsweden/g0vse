# Kulturminister Parisa Liljestrand är värd för nordiskt kulturministermöte

På agendan står förutom krisberedskap på kulturområdet även den nordiska kulturbudgeten för 2025 och en diskussion om Nordiska rådets kulturpriser.

–Gemenskapen inom kultur binder våra länder samman och utgör grunden i det nordiska samarbetet. Därför är jag glad att få välkomna mina ministerkollegor till Stockholm för att fortsätta att stärka det nordiska samarbetet, säger kulturminister Parisa Liljestrand.

I samband med mötet i Stockholm kommer de nordiska kulturministrarna även att möta sina baltiska kollegor för en diskussion om krisberedskap på kulturområdet.

Det svenska ordförandeskapet i Nordiska ministerrådet inleddes den 1 januari och stäcker sig över hela 2024. Sveriges prioriteringar för kulturområdet under ordförandeskapet är krisberedskap och läsfrämjande.
