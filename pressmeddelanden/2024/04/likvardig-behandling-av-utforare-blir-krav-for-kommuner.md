# Likvärdig behandling av utförare blir krav för kommuner

Fullmäktige i både kommuner och regioner har redan idag en skyldighet att anta ett program med mål och riktlinjer för verksamhet som utförs av privata utförare. I programmet ska det anges hur målen och riktlinjerna ska följas upp och hur allmänheten ska få insyn i arbetet. Skyldigheten syftar till att förtydliga kommuners och regioners ansvar att systematiskt kontrollera privata utförares verksamhet.

Den nya lagändringen träder i kraft den 1 juli 2024 och då gäller denna skyldighet även verksamheter som kommuner och regioner bedriver i egen regi.

– Det är viktigt att kraven som ställs på privata utförare även gäller för den som drivs i egen regi. Lika villkor ska så långt som möjligt råda för kommunalt finansierad verksamhet, oavsett utförare. Det här förslaget ökar transparensen, främjar konkurrens på lika villkor och bidrar till att öka kvaliteten i all verksamhet, säger civilminister Erik Slottner.
