# Unikt nordisk-baltiskt samarbete för att stödja Ukrainas EU-närmande

– Vi är stolta över att tillsammans kunna erbjuda de mest erfarna experter som finns i våra länder. De kommer att spela en avgörande roll i att stödja Ukraina på resan genom EU-anslutningsprocessen. Vi behöver komma samman och göra det vi kan för fred, säkerhet och vår europeiska gemenskap. Detta initiativ under det svenska ordförandeskapet i NB8-gruppen erbjuder en genuin möjlighet att underlätta Ukrainas resa mot EU-medlemskap, säger utrikesminister Tobias Billström.

– Det här är ett konkret exempel på hur Sverige aktivt och på bred front stödjer Ukraina i att inte bara vinna kriget utan också vinna freden. Det är ett led i vår långsiktiga och kraftfulla strategi där vi vill se två blågula flaggor vaja i Kiev – både den ukrainska och europeiska, säger bistånds-och utrikeshandelsminister Johan Forssell.

Svenska högnivårådgivare som ingår i gruppen är **Cecilia Malmström** och **Katarina Areskoug**.

– Det är ett stort privilegium att få bidra i denna historiska process för Ukrainas EU-medlemskap. Jag känner mig ödmjuk och stolt att ha blivit tillfrågad att hjälpa till på denna resa. Ukraina tillhör den europeiska familjen, säger Cecilia Malmström, nyutnämnd rådgivare.

– Betydelsen av Ukrainas EU-medlemskap kan inte nog betonas – såväl för vår egen säkerhet, som för landets framtida utveckling. Jag är hedrad över att ha fått frågan om att bidra under medlemskapsförhandlingarna och ser mycket fram emot uppdraget, säker Katarina Areskoug, nyutnämnd rådgivare.

Cecilia Malmström har lång erfarenhet av EU-samarbete som ledamot av Europaparlamentet 1999–2006, och som Sveriges EU-kommissionär 2010–2019. Under åren 2006–2010 var hon EU-minister i den svenska regeringen.

Katarina Areskoug har även hon lång erfarenhet av EU-frågor som chef för EU-kommissionen i Sverige, statssekreterare för EU och internationella frågor till statsminister Fredrik Reinfeldt, samt stationerad i Bryssel under 10 år som UD-diplomat.
