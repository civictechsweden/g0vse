# Regeringen föreslår förstärkning av medel till Naturhistoriska riksmuseet

Statens fastighetsverk (SFV) upptäckte i slutet av augusti 2023 säkerhetsrisker med koppling till innertaket på flera ställen i museets huvudbyggnad och Naturhistoriska riksmuseet beslutade därefter om en stängning av hela museet för besökare.

– Att säkerställa att Naturhistoriskas verksamhet inte påverkas negativt av intäktsbortfallet som följer av det reparationsbehov som uppstod är en prioritering för regeringen. Därför föreslår vi nu att medel, i nivå med museets egna beräkningar av inkomstbortfall under 2024, tillförs, säger kulturminister Parisa Liljestrand.

– Sverigedemokraterna och regeringen har samsyn om Naturhistoriskas betydelse som nationell kulturinstitution. Det är en viktig fråga för oss och det känns bra att vi kunnat träffa en överenskommelse, säger Sverigedemokraternas kulturpolitiska talesperson Alexander Christiansson.

En återöppning av museet är planerad till den 4 juni 2024.

Regeringen avser att överlämna detta förslag till riksdagen i vårändringsbudgeten för 2024.

**Bakgrund**

Regeringen beslutade den 7 september 2023 att Statens fastighetsverk får medge anstånd för museet med betalning av hyran under den period som museet helt eller delvis inte kan bedriva verksamhet i byggnaden till följd av ett akut renoveringsbehov. Det gäller för 2023 och 2024. Samtidigt beslutades en höjning av anslagskrediten för Naturhistoriska riksmuseet för 2023.
