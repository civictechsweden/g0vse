# Uppdaterad nationell strategi mot hiv/aids

– Sverige har arbetat framgångsrikt med hiv-prevention men det går att förbättra jämlikheten i hälsa. Vi behöver till exempel arbeta för att nå ut bättre till målgrupper som är särskilt utsatta för risken att drabbas av hivinfektion, i synnerhet de mest marginaliserade. Och kampen mot stigma och diskriminering relaterat till hiv är inte över, säger socialminister Jakob Forssmed.

– Det är mycket positivt att en ny nationell strategi och handlingsplan mot hiv/aids ska tas fram. Det stigma som tidigare omgav sjukdomen har tack och lov minskat men utmaningar kvarstår. Insatserna ska nå de målgrupper som är särskilt viktiga i det förebyggande arbetet. Parallellt måste arbetet fortsätta för att säkerställa allas lika rättigheter och möjligheter, säger jämställdhetsminister Paulina Brandberg.

Det långsiktiga hälsofrämjande och förebyggande arbetet utgör grunden för statens insatser mot hiv/aids. Ökad tillgång till jämställd och jämlik sexuell och reproduktiv hälsa och rättigheter ska prioriteras.

Den uppdaterade nationella strategin och handlingsplanen, mot hiv/aids och vissa andra sexuellt överförbara infektioner, som Folkhälsomyndigheten nu ska ta fram ska ha utgångspunkt i det underlag som myndigheten tidigare redovisat på regeringens uppdrag (S2022/02972). Strategin ska utgå ifrån den epidemiologiska situationen i Sverige och vägleda arbetet för att insatser ska nå målgrupper som är särskilt viktiga i det hälsofrämjande och förebyggande arbetet, för att minska spridningen och skadeverkningarna av hiv.
