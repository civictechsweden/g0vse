# Nationell samordnare ska stärka samhällets förmåga att förebygga suicid

Karin Schultz har en lång erfarenhet av de här frågorna, från både privat och offentlig sektor samt från civilsamhället. Hon har bland annat varit generalsekreterare för Mind, en viktig organisation för psykisk hälsa.

Syftet med uppdraget är att skapa förutsättningar för ett utvecklat och ändamålsenligt suicidförebyggande arbete som i förlängningen ska stärka samhällets samlade förmåga att förebygga suicid. Uppdraget omfattar tre delar:

* att engagera och mobilisera aktörer på olika samhällsnivåer,
* att sprida kunskap, framgångsfaktorer och goda exempel på om verkningsfulla insatser och effektiva arbetssätt, och
* att informera om pågående insatser inom området, med särskilt fokus på regeringens och berörda myndigheters arbete.

Uppdraget ska delredovisas senast den 31 mars 2025 respektive den 31 mars 2026. Uppdraget ska slutredovisas senast den 31 mars 2027.

Av Tidöavtalet, som är en överenskommelse mellan Sverigedemokraterna, Moderaterna, Kristdemokraterna och Liberalerna, framgår att arbetet med psykisk hälsa och suicid­prevention är ett prioriterat område. I överenskommelsen framgår att en nationell samordnare med ett samlat ansvar för det suicidpreventiva arbetet ska tillsättas.
