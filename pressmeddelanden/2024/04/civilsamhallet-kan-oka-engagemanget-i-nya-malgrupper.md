# Civilsamhället kan öka engagemanget i nya målgrupper

– Många människor vill ha en uppgift inom föreningsliv eller ideella organisationer, men de har inte en naturlig kontakt in i sammanhanget. Med det här stödet vill vi möjliggöra för organisationer att nå nya målgrupper och skapa nya former för engagemang, säger socialminister Jakob Forssmed.

MUCF ska fördela högst 15 miljoner kronor i projektbidrag enligt den nya förordningen om statsbidrag. Bidraget syftar till att stödja åtgärder för att öka människors engagemang inom det civila samhället. Det får lämnas för projekt som utvecklar kompetens, resurser och verktyg inom organisationen för att öka engagemang eller för att nå nya målgrupper.

Regeringen ger också MUCF i uppdrag att etablera en funktion för att stödja civilsamhällesorganisationer som vill utveckla organisationens förmåga att hantera nödvändiga krav på administrativ kompetens, exempelvis vad gäller hantering av organisationens ekonomi och rättsliga frågor. Högst fem miljoner kronor får användas för att etablera denna funktion.
