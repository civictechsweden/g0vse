# Statsbesök från Danmark, program och medieackreditering

Statsbesöket är Konung Frederik X:s första statsbesök efter trontillträdet i januari och det första inkommande statsbesöket från Danmark sedan 1985. Danmarks kungapar åtföljs av vice statsminister och försvarsminister Troels Lund Poulsen, utrikesminister Lars Løkke Rasmussen, näringsminister Morten Bødskov och skatteminister Jeppe Bruus.

Statsbesöket är ett tillfälle att befästa och främja den mycket goda och långvariga relationen mellan Sverige och Danmark. Det övergripande syftet är att ytterligare stärka och vidareutveckla relationerna och samarbetet inom bland annat områdena utrikes-, säkerhets- och försvarspolitik samt innovation och forskning. Statsbesöket ger också tillfälle att stärka de mellanfolkliga kontakterna.

Sveriges regering representeras under besöket av statsminister Ulf Kristersson, energi- och näringsminister samt vice statsminister Ebba Busch, utrikesminister Tobias Billström, skolminister Lotta Edholm, försvarsminister Pål Jonson, EU-minister Jessika Roswall och kulturminister Parisa Liljestrand.

## Program för statsbesöket

(med reservation för ändringar)

## Måndag 6 maj

Förmiddag

### Högtidlig välkomstceremoni

För första gången på flera årtionden tar kungaslupen Vasaorden emot en gästande statschef till Stockholm. Det danska kungaparet seglar in i Stockholm med kungaskeppet Dannebrog. Efter förtöjning färdas de danska gästerna i kungaslupen Vasaorden till Skeppsbron tillsammans med kronprinsessan och prins Daniel. Under rodden hälsas de danska gästerna med kanonsaluter från Kastellholmen och Skeppsholmen.

På Skeppsbron, nedanför Kungliga slottet, tar kungen och drottningen emot Danmarks nya kungapar. På Skeppsbron inspekterar kungen och kungen av Danmark ett grenadjärkompani ur Livgardet varefter det danska kungaparet hälsar på representanter för riksdag, regering samt det officiella Sverige i Rikssalen på Kungliga slottet. Kungen och drottningen hälsar samtidigt på den danska delegationen.

Allmänheten hälsas välkommen att ta del av den historiska ceremonin och välkomnandet av kungen och drottningen av Danmark. Åskådarplatser nås från Gamla stan (Slottsbacken/Skeppsbron) alternativt från Kungsträdgården (Strömbron).

Efter välkomstceremonin ger kungarna var sitt pressuttalande i Lovisa Ulrikas matsal, i närvaro av drottningarna.

### Lunch

Kungaparet bjuder sina gäster på lunch på Kungliga slottet.

Medföljande ministrar och representanter ur den danska delegationen bjuds på en lunch på Utrikesdepartementet, med utrikesministern som värd.

Eftermiddag

### Möte med talmannen

Det danska kungaparet tas emot av talman Andreas Norlén i riksdagen.
[Riksdagen](https://www.riksdagen.se/ "Riksdagen")

### Möte med statsministern

Statsminister Ulf Kristersson tar emot det danska kungaparet i Rosenbad för samtal.

### Kungl. Tekniska högskolan

Eftermiddagens program avslutas med besök på Kungl. Tekniska högskolan. Kungaparen får där träffa de svenska astronauterna Christer Fuglesang och Marcus Wandt samt den danske astronauten Andreas Mogensen för samtal om rymdforskningens och rymdteknikens roll för en hållbar framtid. Skolminister Lotta Edholm och Danmarks utrikesminister Lars Løkke Rasmussen deltar. Rektor Anders Söderholm hälsar välkommen. Efter tal av skolminister Lotta Edholm och utrikesminister Lars Løkke Rasmussen följer ett panelsamtal med astronauterna, med Hannes Eder Öhrström som moderator. Samtalet har rubriken ”Space Technology as a Driver for Sustainable Transformation”.
[Kungl. Tekniska högskolan](https://www.kth.se/ "Kungliga Tekniska högskolan")

### Galamiddag

På kvällen ger kungen och drottningen en galamiddag på Kungliga slottet till sina danska gästers ära.

## Tisdag 7 maj

Förmiddag

### Stockholms amfibieregemente

Kungarna besöker Stockholms ambfibieregemente, i sällskap av utrikesminister Tobias Billström och försvarsministrarna Pål Jonson och Troels Lund Poulsen. Marinchef Ewa Skoog Haslum tar emot och ger en introduktion till verksamheten. Därefter följer en förevisning av amfibieförband och stridsbåt 90. Besökarna får också en förevisning av militära förmågor till sjöss samt tillfälle att tala med attackdykare.
[Stockholms amfibieregemente](https://www.forsvarsmakten.se/sv/organisation/stockholms-amfibieregemente-amf-1/ "Stockholms amfibieregemente")

### Waldemarsudde

Drottningarna besöker Prins Eugens Waldemarsudde, där de välkomnas av museichef Karin Sidén. Kulturminister Parisa Liljestrand deltar. Efter en presentation av Waldemarsudde och kort rundvandring besöker man utställningen Marie Kröyer.
[Waldemarsudde](https://waldemarsudde.se/ "Prins Eugens Waldemarsudde")

### Lunch i Stockholms stadshus

Stockholms stad ger en lunch med kommunfullmäktiges ordförande Olle Burell och finansborgarrådet Karin Wanngård som värdar. Vid lunchen deltar kungen och drottningen av Danmark, kungen och drottningen, kronprinsessan och prins Daniel, prins Carl Philip och prinsessan Sofia samt av staden inbjudna gäster.
[Stockholms stadshus](https://stadshuset.stockholm/ "Stockholms stadshus på Stockholms stads webbplats")

Eftermiddag

### Forskaren

Kungaparen besöker Forskaren, en nybyggd fastighet i Hagastaden som ska bli en hub för kunskapsutbyte och samarbete mellan världsledande aktörer inom life science. Sveriges regering representeras av energi- och näringsminister samt vice statsminister Ebba Busch och utrikesminister Tobias Billström, från Danmarks regering deltar näringsminister Morten Bødskov och skatteminister Jeppe Bruus. Efter ett panelsamtal om utvecklingen av morgondagens life science och AI:s roll och möjligheter till ökat nordiskt samarbete, modererat av Jenni Nordberg, chef för internationella relationer vid Lif (De forskande läkemedelsföretagen), invigs Forskaren officiellt av de båda statscheferna. Besöket avslutas med att kungaparen får information om, och ett smakprov på, framtidens hållbara matproduktion av Åsa Domeij, Axfoods hållbarhetschef.
[Forskaren](https://forskaren.se/sv/ "Forskaren")

### Nordiska museet

Eftermiddagens program avslutas med ett besök på Nordiska museet. Kungaparen och kronprinsessparet välkomnas av museichef Sanne Houby-Nielsen. Kulturminister Parisa Liljestrand deltar och håller ett anförande, varefter Danmarks Radios Pigekör framför ett musikstycke. Därefter följer en förevisning av delar av utställningen Nordbor. Besöket avslutas med att Kungen och drottningen av Danmark planterar ett äppelträd (Gråsten) vid muséet, under musikframträdande av Pigekören.
[Nordiska museet](https://www.nordiskamuseet.se/ "Nordiska museet")

Kväll

### Svarsmottagning

Kungen och drottningen av Danmark ger på kvällen en mottagning på kungaskeppet Dannebrog till sina svenska värdars ära.

### Avskedsceremoni

Statsbesöket avslutas när kungen och drottningen tar farväl av kungen och drottningen av Danmark vid en avskedsceremoni på Kungliga slottet.

## Till redaktionen

Medierepresentanter behöver särskild ackreditering via UD för att bevaka statsbesöket. Sista dag att ansöka om ackreditering är onsdagen den 1 maj, kl. 14.00.
[Ansökan om ackreditering](/ackrediteringar/2023/09/medieackreditering_danmark/ "Ansökan om ackreditering")
