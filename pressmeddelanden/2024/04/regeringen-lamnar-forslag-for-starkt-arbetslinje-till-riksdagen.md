# Regeringen lämnar förslag för stärkt arbetslinje till riksdagen

– Den nya a-kassan stärker arbetslinjen och blir en förbättrad omställningsförsäkring. Jag ser stora möjligheter att modernisera, förenkla och effektivisera arbetslöshetsförsäkringen genom den här reformen, vilket ger förutsättningar för mindre fusk och mer effektivitet för alla, säger arbetsmarknads- och integrationsminister Johan Pehrson.

Det nya systemet skapar förutsättningar för fler personer än tidigare att omfattas av arbetslöshetsförsäkringen samtidigt som arbetslöshetsförsäkringen blir en mer renodlad omställningsförsäkring där ersättningen successivt trappas ned under tiden en person är arbetslös.

Att rätten till ersättning baseras på inkomst i stället för arbetad tid möjliggör också att a-kassorna kan använda de uppgifter som arbetsgivarna redan lämnar till Skatteverket i arbetsgivardeklarationer, vilket skapar stora möjligheter till förenkling och effektivisering för arbetslösa, arbetsgivare och a-kassorna.

Det nya regelverket föreslås införas 1 oktober 2025. Förslaget bygger på en överenskommelse mellan Sverigedemokraterna, Moderaterna, Kristdemokraterna och Liberalerna.
