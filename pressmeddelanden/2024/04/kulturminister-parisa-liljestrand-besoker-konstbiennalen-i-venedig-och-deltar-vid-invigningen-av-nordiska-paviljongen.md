# Kulturminister Parisa Liljestrand besöker Konstbiennalen i Venedig och deltar vid invigningen av Nordiska paviljongen

Den svenska konstnären Lap-See Lam har i samarbete med konstnären Kholod Hawash från Finland och kompositören Tze Yeung Ho från Norge skapat ett samnordiskt allkonstverk, The Altersea Opera. Allkonstverket är en experimentell musikalisk installation och performance-inspirerad av en tvåtusenårig konstform, den kantonesiska operan.

Årets tema för Konstbiennalen i Venedig och för Nordiska paviljongen är Foreigners Everywhere och berör frågor om utanförskap, samhörighet, längtan och flerspråkighet.

– Att vara född i Iran och uppväxt i Sverige har gett mig en förståelse för komplexiteten i att både känna en tillhörighet och ett utanförskap. Där spelar kulturen och inte minst konsten en viktig roll i att förena människor. Jag ser därför fram emot temat och att få fördjupa mig i biennalens rika konstutbud, säger kulturminister Parisa Liljestrand.

År 2024 anordnas biennalen för 60:e gången sedan starten 1895. Utställningarna kommer att äga rum i Giardini och Arsenale samt i ett stort antal paviljonger runt om i staden.
