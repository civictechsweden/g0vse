# Andreas Carlson deltar i högnivåmöte om Ukraina

Syftet med mötet är att samla transportministrar från ITF:s medlemsländer och internationella organisationer för att diskutera hur man kan stärka samarbetet kring stödet till återuppbyggnaden av Ukrainas transportsystem, både på kort och lång sikt.

ITF har på Sveriges initiativ startat en plattform för koordinering av kort- och långsiktigt stöd till Ukraina. Den lanserades officiellt den 15 december 2023 i Kiev och har fått namnet Common Interest Group for Transport in Ukraine (CIG4U).

Plattformen ska koordinera stödet till Ukrainas omedelbara transportrelaterade behov samt utföra av Ukraina prioriterade forskningsprojekt som ska ligga till grund för den långsiktiga återuppbyggnaden av landets transportsystem.

Högnivåmötet i Litauen kommer huvudsakligen att fokusera på hur stödet till Ukraina kan stärkas genom plattformen CIG4U.

Under besöket i Litauen ska Andreas Carlson även träffa landets transportminister Marius Skuodis för att signera ett förnyat samförståndsavtal mellan Sverige och Litauen om trafiksäkerhet.

Andreas Carlson kommer även att träffa Tjeckiens transportminister Martin Kupka.
