# Justitieminister Gunnar Strömmer reser till USA

Sverige möter just nu flera hot mot den inre säkerheten. Den organiserade brottsligheten och den våldsbejakande extremismen utmanar tryggheten och friheten i hela vårt samhälle. Ett omfattande reformarbete pågår för att trycka tillbaka den organiserade brottsligheten och återupprätta tryggheten.

Att utbyta erfarenheter och metoder, samt stärka den internationella samverkan, är nödvändigt i det arbetet. Den svenska delegationen kommer bland annat träffa New York-polisen för att studera deras arbete med teknologiska hjälpmedel inklusive kameraövervakning. Även andra operativa erfarenheter kommer att diskuteras. På agendan i Washington D.C. står också det gemensamma arbetet mot våldsbejakande extremism och terrorism, med fokus på förebyggande arbete.

Besöket innefattar vidare diskussioner om plattformsföretagens arbete med att motverka spridning av olagligt material och hur företagen i samarbete med Sverige och USA bäst kan motverka att plattformarna används som verktyg av de kriminella nätverken.

I samband med besöket finns tid avsatt för media. För intervjuförfrågningar, kontakta pressekreterare.
