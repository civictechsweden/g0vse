# Lotta Edholm träffar ambassadörer för att diskutera skärmanvändningen i skolan och moderna språk

För att följa upp president Macrons statsbesök i Sverige har Frankrikes ambassadör Etienne de Gonneville bjudit in skolministern till en lunch på franska residenset. Även Spaniens ambassadör Cristina Latorre och Tysklands ambassadör Joachim Bertele har bjudits in.

På agendan står bland annat skärmanvändning i skolan. President Macron har meddelat att han vill se över möjligheterna att reglera minderårigas tillgång till telefoner, surfplattor och andra digitala skärmar. En expertgrupp har fått i uppdrag att ta fram en rapport om skärmarnas inverkan på barns och ungdomars fysiska och mentala hälsa. I Sverige genomför regeringen flera insatser för ökad lästid och minskad skärmtid i skolan.

Skolministern och ambassadörerna kommer även att diskutera olika sätt att främja lärandet av moderna språk, såsom franska, spanska och tyska, i det svenska skolsystemet.
