# Tillståndsprocesserna för gruvor effektiviseras genom ändringar i minerallagen

– Vi behöver fler gruvor för att minska Sverige och EU:s beroende av råmaterial från tredje land. En säker och hållbar tillgång till mineral och metaller är nödvändig för att möjliggöra det gröna samhällsbygget, stärka konkurrenskraften och elektrifiera Sverige. Det här förslaget är en hörnsten i regeringens arbete med att effektivisera och göra tillståndsprocesser mer förutsebara, säger energi- och näringsminister Ebba Busch.

De föreslagna ändringarna innebär att ett Natura 2000-tillstånd, i de fall ett sådant tillstånd krävs, inte ska vara en förutsättning för att en ansökan om bearbetningskoncession ska kunna beviljas. Prövningen av ett Natura 2000-tillstånd kan i stället göras i samband med prövningen av ett miljötillstånd.

Det föreslås också att det införs ett förtydligande i minerallagen om att uppgifterna i miljökonsekvensbeskrivningen ska ha den omfattning och detaljeringsgrad som behövs för prövningen av koncessionsansökan.

I förhållande till lagrådsremissen har vissa justeringar gjorts efter synpunkter från Lagrådet.

Ändringarna föreslås träda i kraft den 1 juli 2024.
