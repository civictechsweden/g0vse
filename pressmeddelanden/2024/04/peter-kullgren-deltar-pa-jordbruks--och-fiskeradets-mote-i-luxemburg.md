# Peter Kullgren deltar på jordbruks- och fiskerådets möte i Luxemburg

Under mötet kommer ministrarna att diskutera de åtgärder som hittills har föreslagits eller vidtagits med anledning av den rådande situationen inom jordbrukssektorn. Syftet med åtgärderna är att förenkla den gemensamma jordbrukspolitiken och stärka jordbrukarnas ställning i livsmedelskedjan.

Ministrarna kommer även att diskutera handelsrelaterade jordbruksfrågor och medlemsstaternas årliga prestationsrapporter inom ramen för den gemensamma jordbrukspolitiken. Under lunchen kommer ministrarna diskutera den strategiska dialogen om framtiden för jordbruket, som inleddes i januari på initiativ av kommissionen.

Den svenska, finländska, österrikiska och slovenska delegationen väntas också informera rådet om bioekonomins betydelse och uppmana kommissionen att erkänna bioekonomi i deras kommande arbetsprogram.
