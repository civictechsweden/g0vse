# Klimatklivet stärks med 100 miljoner kronor för utökat stöd till laddinfrastruktur i hela landet

Klimatklivet är regeringens bredaste klimatinvesteringsstöd och har bland annat möjliggjort satsningar för att underlätta näringslivets klimatomställning. Det är också ett av regeringens viktigaste stöd för att påskynda utbyggnaden av laddinfrastruktur i Sverige. En omfattande elektrifiering av vägtransporter är helt central för att transportsektorn ska kunna nå nettonollutsläpp av växthusgaser.

– För att Sverige ska nå hela vägen ner till nettonollutsläpp till år 2045 så behöver vi ställa om och elektrifiera fordonsflottan. Förstärkningen av Klimatklivet är helt central i regeringsunderlagets arbete för att skapa förutsättningar för elektrifieringen. Vi förstärker nu både årets anslag och ramen för långsiktiga investeringar, säger klimat- och miljöminister Romina Pourmokhtari

Klimatklivet har hittills finansierat 141 000 laddpunkter i Sverige varav stöd till cirka 57 000 nya laddpunkter beslutades under 2023. Detta inkluderar såväl publik som icke publik laddinfrastruktur.

I årets vårändringsbudget föreslår regeringen även en höjning av beställningsbemyndigandet för Klimatklivet från 6 miljarder kronor till 6,5 miljarder kronor till år 2028. Det skapar förutsättningar för att fler stora, komplexa och mer långsiktiga investeringar som är viktiga för att klimatomställningen kan ges stöd.

Regeringen avser att överlämna detta förslag till riksdagen i vårändringsbudgeten för 2024. Förslaget bygger på en överenskommelse mellan regeringen och Sverigedemokraterna.
