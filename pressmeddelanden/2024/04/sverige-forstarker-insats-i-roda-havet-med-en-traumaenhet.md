# Sverige förstärker insats i Röda havet med en traumaenhet

– För Sverige är internationell handel och fri sjöfart viktigt och det är därför Regeringen beslutat om att öka Sveriges bidrag till Operation Aspides. Försvarsmakten skickar en traumaenhet med kirurger och anestesipersonal till Röda havet vilket är ett efterfrågat bidrag, säger försvarsminister Pål Jonson.

Mot bakgrund av houthiernas attacker mot internationell sjöfart i Röda havet beslutade EU:s råd för utrikesfrågor den 8 februari att inrätta en militär marin insats som ska bidra till att säkerställa frihet till sjöfart för fartyg i området.

Eunavfor Aspides, eller Operation Aspides, uppgift är att ledsaga och skydda fartyg mot attacker till havs i Röda havet och i närliggande områden. Detta ska ske i nära samarbete med likasinnade aktörer. Insatsens mandat är defensivt.

Den 22 februari beslutade regeringen att Sverige skulle bidra med upp till 10 stabsofficerare till Eunavfor Aspides. Nu utökas Sveriges insats med en traumaenhet på upp till 25 personer som placeras på ett nederländskt fartyg under 2024.
