# Utredare ska se över hur lärosätenas utbildningsutbud kan utvecklas för att möta en föränderlig arbetsmarknad

Omställningsstudiestödet utökas år för år och kommer att vara fullt utbyggt 2026 då cirka 44 000 personer beräknas studera med stödet. En utredare ska nu biträda Utbildningsdepartementet med att lämna förslag på en modell för hur universitet och högskolors utbildningsutbud kan utvecklas för att möta de nya behoven som den föränderliga arbetsmarknaden ger upphov till och som är bakgrunden till det nya omställningsstudiestödet. Det är viktigt att lärosätena har incitament att både utveckla sitt utbildningsutbud och har möjlighet att erbjuda dessa utbildningar över tid.

– Det nya omställningsstudiestödet innebär att fler yrkesaktiva kommer att studera inom högskolan. Nu ser vi över delar av lärosätenas ersättningssystem så att incitamenten blir rätt och de får bättre förutsättningar att utveckla ett flexibelt och kvalificerat utbildningsutbud som svarar upp mot efterfrågan från denna nya studentgrupp, säger utbildningsminister Mats Persson.

Uppdraget ska redovisas senast den 29 april 2025\.
