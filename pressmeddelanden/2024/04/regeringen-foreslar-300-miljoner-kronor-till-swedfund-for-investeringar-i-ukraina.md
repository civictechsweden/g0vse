# Regeringen föreslår 300 miljoner kronor till Swedfund för investeringar i Ukraina

Stödet till Ukraina är en av regeringens och samarbetspartiernas viktigaste prioriteringar. Behovet av investeringar för att stödja uppbyggnaden av landet, jobbskapande och ökad tillgång till viktiga varor och tjänster är mycket stort. Swedfund har lång erfarenhet av investeringar i svåra kontexter och väl etablerade arbetssätt för att bedöma och hantera risker i samband med investeringar. Riskbilden i Ukraina är fortsatt komplex och de finansiella riskerna betydande mot bakgrund av Rysslands fullskaliga invasion.

– Kapitaltillskottet på 300 miljoner bidrar till att utveckla ett starkt och hållbart näringsliv i Ukraina. Swedfund är redan en viktig aktör i det svenska utvecklingssamarbetet. Genom tillskottet ökar vi deras möjlighet att investera i landet och stärker både Ukrainas motståndskraft och uppbyggnad, säger bistånds\- och utrikeshandelsminister Johan Forssell.

Swedfunds uppgift är att bidra till målet för det internationella biståndet – att skapa förutsättningar för bättre levnadsvillkor för människor som lever i fattigdom och förtryck – genom att investera i utvecklingen av hållbara företag i låg\- och medelinkomstländer. Utöver kapitaltillskottet har regeringen och Sverigedemokraterna tidigare beviljat särskilda medel till Swedfund för förstudier i Ukraina under 2024\. Förstudieverksamheten är central för att utveckla hållbara projekt och bidrar samtidigt till affärsmöjligheter för svenska företag som erbjuder hållbara lösningar.

Regeringen föreslår att riksdagen bemyndigar regeringen att besluta om kapitaltillskott på högst 300 miljoner kronor till Swedfund för investeringar i Ukraina under 2024\. Detta finansieras från Sveriges internationella bistånd.

Regeringen avser att överlämna detta förslag till riksdagen i vårändringsbudgeten för 2024\. Förslaget bygger på en överenskommelse mellan regeringen och Sverigedemokraterna.
