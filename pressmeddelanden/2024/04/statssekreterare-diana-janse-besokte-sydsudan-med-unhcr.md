# Statssekreterare Diana Janse besökte Sydsudan med UNHCR

Under sitt besök i Sydsudan besökte statssekreteraren och UNHCR:s vice högkommissarie två flyktingläger för att få en bild av de svåra förhållanden som människor befinner sig i – både de som flytt de våldsamma striderna i Sudan och de som tvingats fly inom landet.

Statssekreteraren togs också emot av Sydsudans utrikesminister, ministern för humanitära frågor samt av inrikesministern. Besöket inkluderade även möten med andra stora givare, bland annat EU\-delegationen.

Sveriges humanitära stöd till Sydsudan är omfattande och uppgår hittills totalt till 169 miljoner kronor för 2024\. Det är viktigt att det internationella samfundets stöd för landet består – inte minst med anledning av den större regionala krisen orsakad av våldet i Sudan. Sverige har därför nyligen beslutat att 30 miljoner kronor av stödet till UNHCR skall användas specifikt för Sydsudan.
