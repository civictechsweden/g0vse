# Ökad tydlighet i statens regionala indelning genom ändrad ansvarsfördelning av viss länsstyrelseverksamhet

Förändringarna är en del i arbetet med en gemensam regional indelning för statliga myndigheter. Genom ändrad ansvarsfördelning för dessa koncentrerade verksamheter vid länsstyrelserna tar regeringen ytterligare steg mot en högre grad av tydlighet och enhetlighet i statens regionala indelning.

Den ändrade ansvarsfördelningen bygger på underlag i Statskontorets rapport ”Koncentration av viss länsstyrelseverksamhet”. I rapporten lämnar Statskontoret även förslag till fler verksamheter som kan koncentreras enligt samma geografiska struktur, och dessa kommer att remitteras inom kort. Genom att koncentrera vissa verksamheter till ett färre antal länsstyrelser stärks förutsättningarna för högre effektivitet.

Regeringen har även beslutat om ett uppdrag till berörda länsstyrelser att förbereda överföring respektive inordnande av verksamheterna inför att ändringarna träder i kraft 1 januari 2025.
