# Gulan Avci blir nationell samordnare mot utanförskap

Regeringen arbetar med att lyfta de områden där utanförskapet är stort för att förbättra människors livschanser. Arbetet mot utanförskap bedrivs ofta lokalt av många olika aktörer och det saknas i dagsläget en sammanhängande bild av arbetet och effekterna av det. För att skapa en överblick över vilka åtgärder som vidtas och sprida kunskap om effektiva metoder har regeringen beslutat att en särskild utredare ska utses och fungera som samordnare mot utanförskap. Samordnare är Gulan Avci.

– Insatserna mot det utbredda utanförskapet måste bli bättre. Med en nationell samordnare får vi en bättre bild av vilka metoder och åtgärder som fungerar bäst på en kommunal nivå, vilket kan stärka det viktiga arbetet med att förbättra livschanserna för de som bor i utanförskapsområden, säger arbetsmarknads- och integrationsminister Johan Pehrson.

## Fokus på skola och förskola

Samordnaren ska underlätta kommunernas arbete i områden där utanförskapet är stort, med fokus på skola och förskola. Inte minst gäller det skolornas beredskap och förutsättningar att arbeta förebyggande runt elever med koppling till gängkriminella miljöer. Samordnaren ska bland annat sammanställa en lägesbild över situationen i dessa områden, kartlägga framgångsrikt arbete och lämna förslag med syfte att stärka och utveckla kommunernas arbete mot utanförskap.

Uppdraget ska redovisas senast den 31 december 2024.
