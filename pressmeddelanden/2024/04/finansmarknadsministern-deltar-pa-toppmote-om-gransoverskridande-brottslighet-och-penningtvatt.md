# Finansmarknadsministern deltog på toppmöte om gränsöverskridande brottslighet och penningtvätt

Att bekämpa kriminellas missbruk av det finansiella systemet är en av regeringens prioriteringar. Det internationella samarbetet mot penningtvätt och finansiering av terrorism är en viktig del i detta, eftersom nationella åtgärder inte är tillräckliga mot gränsöverskridande brottslighet. FATF har en nyckelroll i detta sammanhang.

Finansmarknadsministern deltog i går på ett ministermöte, där man enades om en deklaration som ska vägleda FATF:s framtida arbete.

- Regeringen ser starka skäl att utveckla vårt engagemang i FATF. Vi har tagit ett välkommet steg genom att vi enats om en starkare och mer långsiktig finansiering för FATF. Kriminella flyttar stora pengabelopp mellan Sverige och utlandet för att gömma och tvätta sina brottsvinster. Länder med svaga regelverk riskerar att vara en akilleshäl. För att trycka tillbaka brottsligheten är det nödvändigt att vi jobbar än mer aktivt internationellt. FATF är en central aktör och här engagerar vi oss nu för att stärka det globala samarbetet, säger Niklas Wyman.
