# 10 miljoner för effektivare tillståndsprövning

– Det är glädjande med konkreta exempel på hur länsstyrelserna arbetar tillsammans för att förenkla för företag och öka medborgarnyttan. Min och hela regeringens förväntan är att länsstyrelserna ska utbyta erfarenheter för att tillsammans bli effektivare och arbeta mer enhetligt, säger civilminister Erik Slottner.

Länsstyrelserna slutredovisade i december 2023 ett regeringsuppdrag om utvecklat samråd i projekt för att verksamhetsutövare ska minska sin miljö- och klimatpåverkan. En slutsats från länsstyrelserna var att verksamhetsutövare upplever en osäkerhet kring vad som förväntas under samrådsprocessen. Uppdraget resulterade i förslag om nya arbetssätt som kan användas för att bland annat förtydliga och effektivisera processen.

Medlen till Länsstyrelsen i Västerbottens län är en del av regeringens satsning på 100 miljoner kronor på länsstyrelsernas förvaltningsanslag för åren 2024–2026, för effektiv tillståndsprövning och tillsyn enligt miljöbalken.

– För att klara Sveriges klimatmål och nå hela vägen ner till nettonollutsläpp senast år 2045, arbetar regeringen med full kraft för att riva ned de hinder som bromsar klimatomställningen. En avgörande del i det arbetet handlar om att se till att tillståndsprocesserna blir snabbare, effektivare och mer förutsägbara, så att industrins och näringslivets omställningsplaner kan skyndas på. En viktig del i det arbetet är att skapa förutsättningar för bättre samarbete mellan länsstyrelserna, så att näringslivet kan få besked om sina tillståndsprövningar så fort som möjligt, säger klimat- och miljöminister Romina Pourmokhtari.
