# Regeringen satsar på svensk musikexport

Regeringen beviljar Export Music Sweden 500 000 kronor för att stödja svenska musikaktörer internationellt inom genrerna jazz\-, folk\- och världsmusik. Stödet ska bland annat gå till kapacitetsbyggnad och kontaktskapande insatser och avser verksamhet från den 4 april \- 31 december 2024\.

– Den svenska musikexporten är en av vårt lands verkliga specialiteter och något regeringen vill värna även framåt. Med denna insats stärker vi upp och möjliggör en fortsatt framgång för svenska artister utomlands, säger kulturminister Parisa Liljestrand.

Regeringen dubblerar också medel från Utrikesdepartementet till Export Music Sweden för 2024\. Ytterligare 500 000 kronor avsätts för insatser som svenska utlandsmyndigheter och ExMS ska genomföra tillsammans under 2024 till stöd för svensk musikexport – som en del av Asiensatsningen i regeringens strategi för Sveriges utrikeshandel, investeringar och globala konkurrenskraft.

– Vi är en regering som tror på främjande i alla dess former, oavsett i vilken bransch eller näring det har sitt ursprung. Musikexporten handlar inte bara om kultur, det handlar också om tillväxt, arbetstillfällen och en bransch som verkligen sätter en positiv bild av Sverige på världskartan, säger bistånds\- och utrikeshandelsminister Johan Forssell.
