# Loreen får regeringens musikexportpris 2023

– Svenska musiker fortsätter sina internationella framgångar och jag är verkligen stolt över att få dela ut årets priser. Svensk musikexport räknas i miljarder och är en bransch som bidrar till arbetstillfällen, tillväxt och att sprida en positiv bild av Sverige utomlands. Det vill vi uppmärksamma i dag, säger bistånds- och utrikeshandelsminister Johan Forssell.

Loreen blev den 27:e vinnaren av regeringens musikexportpris. Priset delas varje år ut till svenska musikskapare som bidragit till exportframgångar samt till att sprida en modern och positiv bild av Sverige i utlandet.

Under ceremonin delade Johan Forssell också ut regeringens hederspris för mångåriga insatser för svensk musikexport till Europe samt ett hedersomnämnande till Melodifestivalen för insatser av särskild betydelse för svensk musiks internationalisering.

**Juryns motivering:**

Att vinna en gång är stort nog, att segra på nytt är historia. För henne. Och för Sverige. När Lorine Zineb Noka Talhaoui, eller Loreen som hon kallar sig, storsjöng in sin andra seger i Eurovision Song Contest 2023 gjorde hon det som första kvinnliga artisten någonsin. Och den andra i tävlingens historia.

Tänk att den passion för musiken som denna marockanskrotade röst fick i unga år i Önsta-Gryta blev allt detta. Senaste vinnarsången ”Tattoo” har i spelande stund varvats närmare en halv miljard gånger. Den har synts på listor och i media i 30 länder samt blivit den femte mest strömmade någonsin i Eurovisionhistorien.

49 år efter att Sverige på allvar påbörjade sin resa mot att bli en musikexportens storspelare internationellt, just i den europeiska melodifestivalen, står hon där, ännu en gång, som bästa beviset, framskakande ambassadörsgyllene, skinande blågul och sann euphoria. Nominerade till regeringens musikexportpris var också Ilya Salmanzadeh, Martin Fröst, Viagra boys och Zara Larsson.

## Regeringens hederspris

Europe tilldelas regeringens hederspris för mångåriga insatser för svensk musikexport med följande motivering.

**Juryns motivering:**

Från tonårens rockdrömmar i klassrummen på Vilundaskolan i Upplands Väsby i slutet av sjuttiotalet till en framstående karriär fylld av exportframgångar, internationella topplisteplaceringar och storslagna världsturnéer.

Europe var tidiga med att sätta Sverige på världskartan med sin blandning av hård och melodisk rock. Det enorma genombrottet och de riktigt stora internationella framgångarna kom med albumet "The Final Countdown" 1986, men redan 1983 vann Europe den japanska hårdrockpublikens hjärtan med spåret "Seven Doors Hotel". Ett pärlband av tidlösa och ikoniska hits som "The Final Countdown", "Rock the Night", "Superstitious" och "Carrie", för att nämna bara några få, kommer för alltid att utgöra en fundamental del av det så kallade svenska musikundret.

Efter Europes comeback i början av 2000-talet har resan fortsatt med energiska liveframträdanden, ett fortsatt imponerande låtskrivande och framgångsrika albumsläpp som sträcker sig ända fram till idag. Europe har inte bara överlevt de ständiga förändringarna inom musikbranschen utan har även blivit en symbol för konstant utveckling och konstnärlig integritet. Bandet har framgångsrikt kombinerat sin förmåga att skapa slagkraftiga låtar utan att förlora kopplingen till den tunga 70-talsrocken som de växte upp med. Europe har inte bara bevarat sitt storslagna arv utan också vågat utforska nya musikaliska territorier, vilket cementerar dem som en långvarig och respekterad kraft inom rockmusiken. I Sverige. Och världen.

## Regeringens hedersomnämnande

Melodifestivalen tilldelas regeringens hedersomnämnande för insatser av särskild betydelse för svensk musiks internationalisering.

**Juryns motivering:**

Vem trodde någonsin att Sverige idag skulle bli näst bäst i världen på pop? En musikens stormakt? Men det som hände lördagen 6 april 1974 blev den omvälvande starten på en ny epok i detta lilla land. På en och samma dag toppade Blue Swede den amerikanska Billboardlistan och ABBA vann Eurovision Song Contest. Det blev en början på hur Sverige, steg för steg, tog plats på den stora internationella scenen. Först med artister, därefter producenter och kompositörer till dagens tekniska innovationer. Det talas om hur kommunal musikskola, ett folkhemskt grupparbete och entreprenörskap förklarar framgången, men glöm aldrig sångskrivartävlingen ABBA kom ifrån - Melodifestivalen. Vad vore rikets popexport utan den? Sverige har under åren blivit en av de mest framgångsrika länderna genom detta europeiska fredsprojekts historia. Och det handlar inte bara om sju storsegrar för Loreen, Carola och de andra utan om ett perfekt musikmakande som är så eftertraktat att andra nationer i samma tävling bönar efter svensk hjälp, år efter år. Popmusiken är snabbfotad och ständigt föränderlig, men det storverk som påbörjades för 50 år sen i Melodifestivalen fortsätter att växa med Melodifestivalen
