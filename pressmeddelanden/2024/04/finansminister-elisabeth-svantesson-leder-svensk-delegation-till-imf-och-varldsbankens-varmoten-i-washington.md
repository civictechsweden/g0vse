# Finansminister Elisabeth Svantesson leder svensk delegation till IMF och Världsbankens vårmöten i Washington

Vårmötena väntas fokusera på det världsekonomiska läget och hur medlemsländerna bäst ska utforma sin finans- och penningpolitik, samt institutionernas stöd till länder. Världsbankens reformer för att bli bättre på att kunna möta de globala utvecklingsutmaningarna kommer diskuteras. Diskussionerna kommer fortsatt att präglas av Rysslands krig mot Ukraina och dess ekonomiska konsekvenser.

Finansministern kommer att ha möten med företrädare för institutionerna, bland annat Världsbankens chef Ajay Banga. Finansministern kommer även att ha flera möten med politiska företrädare för att betona vikten av fortsatt stöd till Ukraina. Utöver det kommer finansministern att träffa chefen för USA:s centralbank Federal Reserve för att bland annat diskutera amerikansk och europeisk ekonomi.

– IMF och Världsbankens vårmöten utgör ett viktigt forum för beslutsfattare från alla världens länder att träffas och samtala om de ekonomiska utmaningar vi står inför. Mitt primära fokus under veckan kommer vara att mobilisera fortsatt stöd för Ukraina och framhäva Rysslands ansvar för kriget och för de konsekvenser som det medför, säger finansminister Elisabeth Svantesson.

Finansmarknadsminister Niklas Wykman reser också till Washington D.C. för att delta vid IMF och Världsbankens vårmöten. Finansmarknadsministern kommer bland annat att delta i ett möte i finansministerkoalitionen för klimatåtgärder, FATF:s ministermöte och Världsbankens rundabordssamtal om Ukraina.

Även Diana Janse, statssekreterare hos bistånds- och utrikeshandelsministern kommer att delta på möten. Diana Janse kommer träffa sina motparter i Världsbanken, bland annat för att diskutera hur Världsbankens viktiga roll som partner för regeringen i genomförandet av regeringen nya strategiska inriktning för svenskt bistånd ”Bistånd för en ny era”.
