# Civilsamhället bjuds in till samtal om Sveriges rapportering enligt Pekingplattformen

Syftet med sakrådet är bland annat att ta del av civilsamhällesorganisationernas erfarenheter och synpunkter på utmaningar samt framtida åtgärder inom området jämställdhet.

- Jämställdhetsarbetet måste fortsätta med full kraft, inte minst med anledning av det omfattande och utbredda våld som vi vet att många kvinnor utsätts för. Jämställdhet är ett av regeringens prioriterade områden. Det är därför värdefullt att få ta del av civilsamhällesorganisationernas expertis och kunskap i arbetet med att främja jämställdhet. Arbetet utifrån Pekingplattformen är viktigt, inte minst för att fortsatt stärka jämställdhetsarbetet internationellt, säger jämställdhetsminister Paulina Brandberg.

Sverige ska den 1 juni 2024 rapportera till FN om arbetet med jämställdhet i enlighet med Pekingplattformen. Det blir Sveriges 6:e rapport och den omfattar perioden 2020 - 2024. Rapporten ska omfatta utvecklingen och regeringens insatser för att främja jämställdhet samt ange inriktningen för arbetet de kommande fem åren.

I anslutning till mötet är jämställdhetsministern tillgänglig för media. Kontakta pressekreterare Anton Johansson vid intresse.
