# Vaccinationstakten bland riskgrupperna bör öka

Under våren 2024 rekommenderas en påfyllnadsdos med vaccin mot covid-19 till alla personer 80 år och äldre, samt personer 65 år och äldre med dagliga omsorgsinsatser. Folkhälsomyndighetens uppföljning av vaccinationsinsatsen nu i vår visar att vaccinationstäckningen varierar stort i landet. I några regioner har 65 procent vaccinerat sig, i andra regioner ligger andelen på drygt 10 procent.

– Vaccinationstäckningen är alldeles för låg i alldeles för många regioner. Det är nu upp till regionerna och kommunerna att snabbt öka takten i vaccinationsarbetet så att fler personer i riskgrupp kan få ett fortsatt skydd under sommaren och i samband med en eventuell tidig smittopp i höst. Det gäller att jobba aktivt med detta så att vaccinerna når ut till fler, säger socialminister Jakob Forssmed.

Enligt Folkhälsomyndigheten bidrar faktorer som personliga kallelser, hög tillgänglighet och att erbjuda ett bokningsförfarande till att fler personer i målgruppen vaccinerar sig.

– Risken för att bli allvarligt sjuk i covid-19 ökar med åldern och vaccinets skydd avtar dessutom snabbare hos äldre. Därför behöver personer i de här grupperna ta påfyllnadsdoser oftare. Även om vi de senaste veckorna sett att smittspridningen av covid-19 avtagit är det viktigt att de som rekommenderas vaccin tar detta. Att täckningen nu på sina håll ligger på strax över 10 procent är alldeles för lågt, säger äldre- och socialförsäkringsminister Anna Tenje.

Covid-19 är en allvarlig sjukdom och därför rekommenderas personer i dessa grupper att vaccinera sig. Personer 80 år och äldre, samt personer 65 år och äldre med dagliga omsorgsinsatser behöver fylla på vaccinet två gånger per år för att ha ett starkt skydd under hela året. Vaccinationerna innebär lägre risk att hamna på sjukhus och avlastar därmed också hälso- och sjukvården.
