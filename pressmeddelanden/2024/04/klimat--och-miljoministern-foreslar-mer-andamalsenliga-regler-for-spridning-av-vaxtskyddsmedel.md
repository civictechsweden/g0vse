# Klimat- och miljöministern föreslår mer ändamålsenliga regler för spridning av växtskyddsmedel

För närvarande finns det ett förbud mot spridning av växtskyddsmedel med luftfartyg. Naturvårdsverket har påtalat att det idag inte går att bevilja undantag från detta med hänsyn till forskning och utveckling.

Användandet av drönare har potential att vara mer precis och effektiv, vilket skulle kunna leda till minskad spridning av bekämpningsmedel i miljön, samtidigt som ett gott växtskydd möjliggörs. Att göra det möjligt att forska på sådan spridning är ett viktigt första steg för att samla in den kunskap som behövs för att kunna reglera spridning från till exempel drönare på ett ändamålsenligt sätt.

Statens jordbruksverk har också påtalat att dagens reglering av spridningen av flera växtskyddsmedel inte är ändamålsenlig, och upplevs svårtolkad. De har därför föreslagit att reglerna ska ändras och förtydligas för att förenkla för lantbrukare, samtidigt som en hög skyddsnivå för hälsa och miljö bibehålls.

Därför har regeringen nu i april remitterat ett förslag från Naturvårdsverket som syftar till att möjliggöra forskning och utveckling avseende spridning av växtskyddsmedel med bland annat med drönare. Regeringen har också remitterat ett förslag om en mer tydlig och ändamålsenlig reglering av spridning av flera växtskyddsmedel.

Förslagen som är ute på remiss innebär ändringar i förordningen (2014:425) om bekämpningsmedel, och de har remitterats fram till mitten av augusti.
