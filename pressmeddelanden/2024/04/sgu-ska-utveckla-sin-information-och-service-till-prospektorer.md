# SGU ska utveckla sin information och service till prospektörer

– Sverige sitter bokstavligen på en guldgruva. Vår berggrund är rik på kritiska och strategiska mineral och metaller som är avgörande i det gröna och digitala samhällsbygget. I nuläget utvinns dock bara en liten del. Genom att stärka SGU:s arbete med mineralinformation vill regeringen öka intresset för prospektering och på sikt säkra nödvändiga investeringar i svensk mineralutvinning, säger energi- och näringsminister Ebba Busch.

Just nu är SGU:s arbete med att erbjuda prospekteringsintressant information koncentrerat till myndighetens mineralinformationskontor i Malå. Det nya uppdraget bedöms bidra till att mineralinformationskontoret, som varje år lockar prospekteringsbolag från hela världen, kan digitalisera material från sina mineralsamlingar och utveckla den service som idag erbjuds bolag.

Genomförandet av EU:s råmaterialakt förväntas leda till en ökad gruvdrift inom EU. För att öka Sveriges attraktionskraft och återta en ledande position som prospekteringsintressant land krävs insatser som möjliggör ett förbättrat tillhandahållande av geologisk information, utvecklade digitala tjänster och utökad service. Sverige är i nuläget underprospekterat, men har stor potential att utvinna de metaller som spelar en nyckelroll i Europas industriprocesser. SGU ansvarar för att skapa goda förutsättningar för ett hållbart nyttjande av landets mineralresurser och för att främja hållbar tillväxt och företagande inom sektorn. I uppgiften ingår bland annat att marknadsföra Sverige som prospekteringsland och ge vägledning och geologisk information till företag som planerar att prospektera i Sverige.

Regeringen beslutar att 21 miljoner kronor av SGU:s förvaltningsanslag för 2024 ska användas till att utveckla arbetet med prospekteringsintressant information samt andra näringslivsfrämjande insatser.
