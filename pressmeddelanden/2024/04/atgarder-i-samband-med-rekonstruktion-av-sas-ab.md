# Åtgärder i samband med rekonstruktion av SAS AB

Bakgrunden är att SAS 2022 offentliggjorde att bolaget har påbörjat en process för finansiell rekonstruktion under tillsyn av amerikansk federal domstol, ett så kallat chapter 11\-förfarande. Den 19 mars 2024 godkände den amerikanska domstolen en rekonstruktionsplan och den 27 mars 2024 meddelade SAS att bolaget, i linje med det amerikanska förfarandet, ansökt om företagsrekonstruktion i Sverige.

Syftet med förslagen som i dag lämnas till riksdagen är att svenska staten ska kunna ta del av den utdelning som förväntas på statens fordringar i SAS rekonstruktion. Efter rekonstruktionen kommer svenska staten inte längre att äga några aktier i SAS.

Regeringen har tidigare inhämtat riksdagens bemyndiganden för att kunna agera ansvarsfullt i den uppkomna situationen och genomföra olika åtgärder med anledning av bolagets rekonstruktionsprocess, bland annat för skuldnedskrivning.

Samtliga åtgärder måste godkännas av Europeiska kommissionen innan de genomförs.
