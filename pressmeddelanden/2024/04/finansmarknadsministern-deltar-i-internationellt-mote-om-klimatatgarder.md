# Finansmarknadsministern deltar i internationellt möte om klimatåtgärder

Finansministerkoalitionen för klimatåtgärder är en sammanslutning av ministrar från över 90 länder. Koalitionen sammanträder tre gånger per år. I samband med IMF:s och Världsbankens vårmöte i Washington D.C. träffas ministrarna för att dela erfarenheter och goda exempel när det gäller arbetet med nationella klimatplaner. Mötet markerar även koalitionens fem­års­jubileum.

– Jag ser fram emot att diskutera hur vi arbetar med nationella klimat­planer och värdet av att klimatpolitiken ska vara effektiv och hållbar över tid. Regeringen förespråkar betydelsen av att se den nationella klimatpolitiken som ett större åtagande än enbart ett isolerat politikområde – och bland annat sammanlänka det till näringslivets förutsättningar och energiproduktionen. Här har vi viktiga erfarenheter att dela, säger finansmarknadsminister Niklas Wykman.

Finansmarknadsministern kommer under mötet att delta i en diskussion på temat mobilisering av globala skuld­­marknader som en källa till finansiering för rättvis omställning.

Under besöket i Washington D.C. kommer finansmarknadsministern även hålla ett inledningsanförande på ett högnivåevent anordnat av Global Investment for Sustainable Development och UNDESA, delta i Världsbankens rundabordssamtal om Ukraina samt i FATF\-ministermöte.
