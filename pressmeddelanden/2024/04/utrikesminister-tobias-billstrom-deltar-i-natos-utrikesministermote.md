# Utrikesminister Tobias Billström deltar i Natos utrikesministermöte

– Det är mycket glädjande att för första gången kunna delta i Natos utrikesministermöte som fullvärdig medlem. Som allierad är vi nu del av Natos beslutsfattande om politik och vägval i frågor som är av avgörande betydelse för Sverige. Jag ser fram emot diskussioner i viktiga frågor med mina kollegor, säger utrikesminister Tobias Billström.

Ministermötet kommer bland annat att diskutera förberedelser inför Natos toppmöte i Washington i juli.

Utrikesministrarna kommer även, tillsammans med EU:s höga representant för utrikes frågor och säkerhetspolitik, Josep Borrell, att träffa Natos indopacifiska partners Australien, Japan, Sydkorea och Nya Zeeland för att diskutera utmaningar för gemensamma intressen såsom säkerhet och värderingar.

Vidare kommer ett möte att hållas i Nato-Ukraina-rådet (NATO Ukraine Council), där Natos utrikesministrar deltar tillsammans med sin ukrainska motpart Dmytro Kuleba. Här kommer bland annat det långsiktiga stödet till Ukraina att diskuteras.

– Att stödja Ukraina är det mest effektiva sättet att begränsa Rysslands möjligheter till aggression, destabilisering och maktexpansion, säger Tobias Billström.
