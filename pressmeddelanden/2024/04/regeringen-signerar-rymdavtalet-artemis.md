# Regeringen signerar rymdavtalet Artemis

– Sverige har en avancerad rymdsektor och samhällsnyttan med rymdforskning och rymdverksamhet har ökat i betydelse. Genom att ansluta oss till Artemisavtalets principer stärker Sverige såväl det strategiska partnerskapet med USA på rymdområdet som svensk rymdforskning och rymdindustri, vilket i sin tur också stärker Sveriges totalförsvarsförmåga, säger utbildningsminister Mats Persson.

Artemisavtalet är en politisk deklaration som har tagits fram av det amerikanska rymdorganet NASA. Syftet är att främja mänsklig utforskning av våra närmaste himlakroppar, inledningsvis genom att upprätta en permanent bas på månen genom Artemisprogrammet. Avtalet fungerar som ett ramverk för internationellt samarbete kring utforskning av rymden och har sin grund i Rymdfördraget och andra relevanta FN-konventioner. Artemisavtalet undertecknades ursprungligen i oktober 2020 av USA och sju andra länder. Efter Sveriges anslutning är totalt 38 länder med.

Artemisavtalet innehåller flera principer kring utforskning av rymden. Även frågan om att bevara det gemensamma kulturarvet som finns ute i rymden berörs. Det kan handla om historiska farkoster och landningsplatser på olika himlakroppar – inte minst på månen. Dessa platser och föremål är likt jordens kulturarv av vikt för framtida generationer för förståelsen av människans utveckling och världen kring oss.

Undertecknandet skedde vid en ceremoni i Rosenbad i närvaro av USA:s ambassadör Erik D. Ramanathan.

– När Sverige nu ansluter sig till Artemisavtalet stärker det ett redan robust svensk-amerikanskt samarbete inom teknologi och rymdforskning. Det utökar också ett omfattande internationellt partnerskap som fokuserar på att genomföra rymdforskning på ett säkert, transparent och ansvarsfullt sätt. Vi ser fram emot att arbeta tillsammans med detta viktiga initiativ, säger Erik D. Ramanathan.
