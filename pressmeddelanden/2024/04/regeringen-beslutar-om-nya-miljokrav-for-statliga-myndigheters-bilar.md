# Regeringen beslutar om nya miljökrav för statliga myndigheters bilar

– Beslutet ger statliga myndigheter och företag tydliga och långsiktiga förutsättningar när det gäller omställningen av den statliga fordonsflottan mot nollutsläpp, säger infrastruktur\- och bostadsminister Andreas Carlson.

Statliga myndigheter ska vid inköp och leasing av personbilar och lätta lastbilar samt vid upphandling av bilhyra och taxiresor välja miljöbilar. Genom dagens beslut sker en stegvis skärpning av miljöbildefinitionen.

Beslutet innebär att en miljöbil

* fr.o.m. den 1 juni 2024 får
a) släppa ut högst 50 g CO2/km och högst 80% av de gränsvärden för kväveoxider och partiklar som gäller vid typgodkännande eller
b) drivas med fordonsgas

* fr.o.m. den 1 januari 2026 får
a) släppa ut 0 g CO2/km eller
b) drivas med fordonsgas

* fr.o.m. den 1 januari 2030 får släppa ut 0 g CO2/km
