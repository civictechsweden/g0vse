# Arbetet mot den organiserade brottsligheten stärks

Sedan 2009 samverkar tolv svenska myndigheter med underrättelser och operativa insatser mot kriminella individer, nätverk och fenomen i en myndighetsgemensam satsning mot organiserad brottslighet, på uppdrag av regeringen. Utbetalningsmyndigheten kommer från och med den 1 juni att bli den trettonde myndigheten som får i uppgift genom myndighetsinstruktionen att delta, tillsammans med Arbetsförmedlingen, Ekobrottsmyndigheten, Försäkringskassan, Kriminalvården, Kronofogdemyndigheten, Kustbevakningen, Migrationsverket, Polismyndigheten, Skatteverket, Säkerhetspolisen, Tullverket och Åklagarmyndigheten.

– För att knäcka den organiserade brottsligheten behövs en kraftsamling från hela samhället. Därför är jag glad över att Utbetalningsmyndigheten nu får i uppgift att delta i det här arbetet framöver, säger finansminister Elisabeth Svantesson.

Regeringen har också beslutat att Utbetalningsmyndigheten ska läggas till i förordningen om uppgiftsskyldighet vid samverkan mot viss organiserad brottslighet. Det innebär att Utbetalningsmyndigheten inom ramen för sådan samverkan effektivare och enklare kan utbyta information i syfte att förebygga, förhindra eller upptäcka viss organiserad brottslighet.
