# Statsminister Ulf Kristersson tar emot Finlands president Alexander Stubb

Statsministern och presidenten kommer bland annat diskutera säkerhets- och försvarspolitiska frågor som stödet till Ukraina och förberedelser inför Natos toppmöte i Washington.

Senare under dagen deltar H.M. Konungen, presidenten och statsministern i ett näringslivsseminarium på temat innovation och stärkt konkurrenskraft. Representanter från ett 60-tal företag deltar på seminariet, som arrangeras av Business Sweden.

Statsbesöket, som äger rum i Stockholm och Göteborg, är Alexander Stubbs första som president. Traditionen att en nyvald finländsk president genomför sitt första statsbesök till Sverige är ett uttryck för ländernas särskilda relation.

### Praktisk information för media om fototillfälle och pressträff i Rosenbad

Vid ankomsten till Rosenbad kl. 14.20 anordnas ett fototillfälle. Efter mötet håller statsministern och presidenten en gemensam pressträff. Pressträffen börjar kl. 15.25 och hålls på svenska.

Obligatorisk föranmälan senast 23 april kl. 10.00 via e-post till Jonathan Svensson, se presskontakt. Ange namn, redaktion och i vilken funktion du vill delta (reporter eller fotograf). Skicka också med presslegitimation. Deltagande sker i mån av plats.

Observera att media som redan har anmält sig för pressträffen via Utrikesdepartementets ackreditering till statsbesöket inte behöver föranmäla sig igen.

Inpassering till fototillfälle via Drottninggatan 1 kl. 13.20-13.40.

Inpassering till pressträff via Drottninggatan 1 kl. 14.50-15.20.
