# Regeringen föreslår sänkt ålder för taxiförarlegitimation

– En sänkning av åldersgränsen förbättrar möjligheterna att få in fler yrkesförare i taxiverksamheterna. Det är efterfrågat av branschen och underlättar också för unga som vill hitta arbete, säger infrastruktur- och bostadsminister Andreas Carlson.

Den föreslagna ändringen av åldersgräns innebär att 20-åringar som har haft B-körkort i minst två år får ansöka om taxiförarlegitimation tidigare än idag.

Taxibranschen har behov av nyrekrytering av förare och därför behöver basen för rekrytering breddas.

I lagrådsremissen ingår också ett förslag om ny gräns för när taxiförare ska lämna en prisuppgift före färden.

Med nuvarande regler måste prisuppgift lämnas i förväg om det så kallade jämförpriset överstiger 500 kronor. Det nya förslaget innebär att beloppet istället knyts till 1,2 procent av prisbasbeloppet, vilket innebär 680 kronor med nuvarande prisbasbelopp. På så sätt anpassas nivån för skyldigheten att lämna prisuppgift till inflationen.

Regeringen föreslår att de nya reglerna ska träda i kraft den 1 januari 2025.
