# Migrationsminister Maria Malmer Stenergard besöker Storbritannien

I London kommer migrationsministern att träffa den brittiska ministern med ansvar för illegal migration, Michael Tomlinson, för bilaterala överläggningar om bland annat arbetet kring irreguljär migration och återvändande.

– Jag tror det finns goda möjligheter för våra länder att fördjupa samarbetet inom migrationsområdet, i enlighet med det strategiska partnerskap som Sverige och Storbritannien ingick i oktober förra året, säger migrationsminister Maria Malmer Stenergard.

Migrationsministern kommer också att träffa den tidigare premiärministern Theresa May i egenskap av hennes roll som ordförande för Global Commission on Modern Slavery and Human Trafficking.

– Att bekämpa olika former av exploatering är någonting som jag och regeringen ser som särskilt prioriterat för att värna ett öppet och fritt samhälle. Jag vill höra mer om vilka åtgärder som vi nationellt, regionalt och internationellt kan vidta för att bekämpa dessa avskyvärda brott, säger Maria Malmer Stenergard.

Migrationsministern kommer också att besöka gränspolisen i Dover och Manston för att på plats följa och få en inblick i den brittiska gränspolisens operativa arbete för att hantera irreguljär migration över den Engelska kanalen.
