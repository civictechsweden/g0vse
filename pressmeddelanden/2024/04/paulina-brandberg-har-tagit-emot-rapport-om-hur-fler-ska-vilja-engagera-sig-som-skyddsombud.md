# Paulina Brandberg har tagit emot rapport om hur fler ska vilja engagera sig som skyddsombud

Regeringen ser allvarligt på att antalet arbetsolyckor har ökat under senare år. Arbetsgivarnas samverkan i det systematiska arbetsmiljöarbetet med arbetstagarorganisationerna och skyddsombuden är viktig för att minska risken för dödsolyckor och andra allvarliga olyckor.

– Skyddsombuden spelar en mycket viktig roll för ett välfungerande arbetsmiljöarbete för trygga och säkra arbetsplatser. Det finns i dag för många arbetsplatser som saknar skyddsombud och därmed följer också att det finns för många arbetsplatser där risken är stor att det finns brister i det viktiga arbetet med att identifiera risker för arbetsrelaterad ohälsa, dödsolyckor och andra allvarliga olyckor. Just därför gav regeringen detta uppdrag och jag ser nu fram emot att läsa rapporten, säger jämställdhets- och biträdande arbetsmarknadsminister Paulina Brandberg.

Regeringen gav Arbetsmiljöverket i uppdrag den 14 september 2023 att lämna förslag på åtgärder, tillvägagångssätt, initiativ eller liknande som kan leda till att fler arbetstagare vill engagera sig i rollen som skyddsombud. Myndigheten skulle dessutom särskilt analysera vilka faktorer som kan avhålla personer från att bli skyddsombud.
