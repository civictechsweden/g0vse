# Sverige och USA stärker samarbetet kring forskning, innovation och utbildning

Avtalet ger förutsättningar för samverkan inom ett flertal forskningsintensiva områden, bland annat nästa generations trådlösa nät (Next\-G), vilket innefattar 6G, artificiell intelligens och maskininlärning, kemiska sensorer, kvantdatorteknik och STEM\-utbildning. Parterna kommer gemensamt identifiera vilka samarbetsområden som ska prioriteras inom ramen för avtalet.

Genom avsiktsförklaringen stärks även förutsättningarna för samverkan inom ramen för regeringens satsningar på 6G och civil och militär teknikutveckling (så kallad dubbel användning).

– Sverige är redan nu en världsledande innovationsnation och ett ledande land inom telekom, men vi behöver växla upp för att behålla den positionen. Ett ökat kunskapsutbyte mellan svenska och ledande amerikanska forskare, inom akademin såväl som i näringslivet, kommer att bidra till att Sverige kan behålla och stärka sin konkurrenskraft och därigenom också öka takten till den gröna och digitala omställningen, säger energi\- och näringsminister Ebba Busch.

– Det är glädjande att regeringens satsning på 6G genom Vetenskapsrådet och Vinnova nu följs upp av detta avtal som de tecknar med NSF. Det ger svenska aktörer tillgång till samarbeten och avancerad forskning i världsklass och stärker Sveriges position som stark forskningsnation, säger utbildningsminister Mats Persson.

Regeringens forsknings och innovationsråd, Vinnovas USA\-kontor, Nordic Innovation House, samt det nyligen etablerade svenska konsulatet i San Francisco är involverade i arbetet.
