# Regeringen föreslår att Tullverkets befogenheter stärks

Den organiserade brottsligheten är systemhotande och Tullverket har en nyckelroll i arbetet mot den kriminella ekonomin. Under 2023 beslagtog Tullverket dubbelt så stor mängd narkotika som under 2022. Samtidigt behöver Tullverkets befogenheter stärkas ytterligare för att öka beslagen och tulltjänstemännens säkerhet i arbetet.

– För att krossa den organiserade brottsligheten behöver vi strypa den kriminella ekonomin. Tullverkets tjänstemän befinner sig i frontlinjen i det arbetet och behöver få skarpare verktyg. Därför är jag så glad att vi i dag beslutat om en proposition som stärker Tullverkets befogenheter, säger finansminister Elisabeth Svantesson.

Tulltjänstemän ska bland annat få utökad rätt att använda våld i tjänsteutövningen, nya möjligheter att stoppa transportmedel och större möjligheter att kontrollera försändelser som förs in i eller ut ur landet.

Regeringen föreslår även att tulltjänstemän ska kunna kroppsvisitera personer i samband med förhör, i vissa fall kroppsvisitera i samband med kontroll och avvisa eller avlägsna ordningsstörande personer från en kontrollplats. För att kunna förbättra underrättelsearbetet och det brottsförebyggande arbetet ska Tullverket även få utökad rätt att samla in information från transportföretag.

I propositionen finns även förslag om att utvidga Tullverkets rätt att inleda förundersökningar samt en mer generell möjlighet för myndigheten att biträda åklagare och Polismyndigheten i deras brottsbekämpande verksamhet.

Tulltjänstemännens befogenheter föreslås samlas i en ny lag vilket kommer ge bättre förutsättningar för Tullverket att utföra sitt uppdrag på ett effektivt sätt. Förslagen föreslås träda i kraft den 7 november 2024.
