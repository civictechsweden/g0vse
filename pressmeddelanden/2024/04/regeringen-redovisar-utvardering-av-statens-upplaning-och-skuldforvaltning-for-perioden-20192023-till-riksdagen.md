# Regeringen redovisar utvärdering av statens upplåning och skuldförvaltning för perioden 2019–2023 till riksdagen

Regeringens utvärdering görs mot bakgrund av det av riksdagen beslutade målet för statsskuldspolitiken:

* Statens skuld ska förvaltas så att kostnaden för skulden långsiktigt minimeras samtidigt som risken i förvaltningen beaktas.
* Förvaltningen ska ske inom ramen för de krav penningpolitiken ställer.

Målet för statsskuldspolitiken är långsiktigt och utvärderas därför över rullande femårsperioder. Under utvärderingsperioden 2019–2023 har lånebehovet varierat kraftigt från år till år, men var totalt sett negativt. Inflationen nådde en topp på 12,3 procent i slutet av 2022 mot bakgrund av bland annat stigande energipriser och pandemirelaterade utbudsstörningar, för att sedan sjunka snabbt.

Noterbart för utvärderingsperioden är att den okonsoliderade statsskulden minskade från 22 procent till 16 procent av BNP. Kostnaden för statsskulden har under utvärderingsperioden stigit från historiskt låga nivåer, med en kraftig ökning under 2022 som främst berodde på den höga inflationen och en svagare krona, till att åter sjunka något under 2023.

Sammantaget bedömer regeringen att såväl regeringens riktlinjer som Riksgäldskontorets tillämpning av rikt­linjerna i allt väsentligt har legat i linje med målet för statsskuldspolitiken.
