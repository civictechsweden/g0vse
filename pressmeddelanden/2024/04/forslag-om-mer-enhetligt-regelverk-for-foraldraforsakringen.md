# Förslag om mer enhetligt regelverk för föräldraförsäkringen

Föräldrapenning kan betalas ut på sjukpenningnivå, dvs. i enlighet med förälderns sjukpenninggrundande inkomst (SGI) eller på lägstanivå, 180 kronor om dagen. För den som saknar SGI, eller inte uppfyller kvalificeringsvillkor kan ersättning betalas ut på grundnivå, 250 kronor om dagen.

Vid uttag av föräldrapenning på sjukpenningnivå finns i dag ett krav som innebär att föräldern även måste ta ut föräldrapenning för dagar direkt före eller efter exempelvis en helg eller annan arbetsfri dag. För ersättning på lägsta- och grundnivån gäller inte detta krav.

Eftersom föräldraförsäkringen först och främst är en kompensation för utebliven arbetsinkomst när en förälder tar hand om sitt barn, föreslår regeringen att samma krav på sammanhängande föräldraledighet som redan finns på sjukpenningnivån ska införas också på lägsta- och grundnivån.

Genom att införa samma regler för lägstanivå och grundnivå som för sjukpenningnivå blir regelverket enhetligt och det blir tydligt att föräldrapenningen är en kompensation för utebliven arbetsinkomst när man tar hand om sitt barn.

Lagändringarna föreslås träda i kraft den 1 april 2025.

Promemorian skickas nu på remiss, sista svarsdag är den 17 juni 2024.
