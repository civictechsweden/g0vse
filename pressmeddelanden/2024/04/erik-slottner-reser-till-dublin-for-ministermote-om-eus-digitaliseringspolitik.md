# Erik Slottner reser till Dublin för ministermöte om EU:s digitaliseringspolitik

Vid mötet kommer ministrarna att diskutera arbetet med regulatoriska sandlådor, en avgränsad miljö där företag kan testa hur nya lösningar påverkas av regler, för artificiell intelligens, samt hur genomförandet av ny EU-lagstiftning på det digitala området kan underlättas. Ministrarna kommer även ha en gemensam diskussion med europeiska näringslivsorganisationer om prioriteringarna för digitaliseringspolitiken inför nästa mandatperiod i EU.

– D9+ är ett viktigt samarbete för att diskutera och driva på den digitala utvecklingen i EU. Det är också ett forum för dialog med det europeiska näringslivet, säger civilminister Erik Slottner.

I samband med besöket kommer civilminister Slottner även att delta vid ett rundabordssamtal om säker digital infrastruktur anordnat av Sveriges ambassad och Business Sweden i partnerskap med Ericsson. Vid samtalet deltar svenska och irländska företag, däribland Saab.

– En säker och motståndskraftig digital infrastruktur i Europa är grundläggande för samhällets krisberedskap. Samverkan mellan offentliga och privata aktörer är en nyckel i det arbetet, säger civilminister Erik Slottner.

**Bakgrund**

D9+ är en informell grupp som bildades på initiativ av Sveriges regering hösten 2016. D9+ är en plattform för samarbete mellan länderna för digital policyutveckling på EU-nivå och för dialog med näringslivet. D9+ består av Sverige, Danmark, Finland, Estland, Belgien, Nederländerna, Luxemburg, Irland, Polen, Portugal, Spanien och Tjeckien.
