# Tobias Billström och Pål Jonson deltar i EU:s utrikesministermöte

Den första dagordningspunkten är Rysslands aggression mot Ukraina, där EU:s utrikesministrar och försvarsministrar deltar i en gemensam diskussion.

– De senaste veckorna har de ryska attackerna intensifierats. Det är därför helt avgörande att EU tar sitt ansvar och omedelbart levererar det stöd som Ukraina behöver. Parallellt måste EU säkerställa ett långsiktigt stöd till Ukraina och öka trycket på Ryssland. Sverige verkar för att i nästa sanktionspaket bland annat se ett förbud mot import av rysk naturgas, importtullar på ryska varor och åtgärder för att begränsa den ryska skuggflottan, säger utrikesminister Tobias Billström.

– Det samlade militära stödet från alla de länder som stödjer Ukraina behöver öka. De ukrainska behoven av luftvärn och artillerigranater är akuta. Samtidigt är den europeiska produktionskapaciteten av inte minst artillerigranater begränsad. Det är därför viktigt att EU även kan vända sig till utomeuropeiska leverantörer, för att säkerställa att stödet når Ukraina så snart som möjligt, säger försvarsminister Pål Jonson.

Därefter kommer utrikesministrarna diskutera situationen i Mellanöstern och Sudan.

– Jag välkomnar EU:s enade fördömande av Irans attack på Israel. Det är positivt att EU nu tar steg mot nya restriktiva åtgärder mot Iran, för att förhindra att Iran sprider drönare och missiler till andra aktörer. Ytterligare eskalering måste undvikas. Vi måste också fortsätta hålla fokus på den fruktansvärda situationen i Gaza, och den oroväckande utvecklingen på Västbanken – inklusive det oacceptabla bosättarvåldet, säger utrikesminister Tobias Billström.

Under besöket i Luxemburg deltar utrikesminister Tobias Billström även i ett möte med utrikesministrarna från Gulfstaternas samarbetsråd (GCC).
