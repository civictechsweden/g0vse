# Sverige ordförande i FN-översyn av vapenrapportering

Ambassadör Paul Beijer valdes igår till ordförande för en expertgrupp som ska se över FN:s rapportering rörande handel med konventionella vapen. Översynen sker var tredje år av representanter från ett tjugotal länder. Årets översyn väntas bland annat behandla om rapportering bör inkludera ytterligare kategorier och hur fler länder ska förmås att lämna rapport. Gruppens rekommendationer antas formellt av FN:s generalförsamling under hösten.


FN:s vapenregister för konventionella vapen (UNROCA) inrättades 1992 som en förtroendeskapande och konfliktförebyggande åtgärd med redovisning av import och export av sju olika kategorier av tyngre vapensystem. En utmaning är att benägenheten att rapportera till registret under det senaste årtiondet har minskat. Dock lämnar de tio största exportörerna fortsatt statistik regelbundet, vilket innebär att ca 90 procent av den legala handeln med de sju kategorierna täcks av rapportering. Genom en annan FN\-mekanism ges stater också möjlighet att frivilligt rapportera även handel med små och lätta vapen.
