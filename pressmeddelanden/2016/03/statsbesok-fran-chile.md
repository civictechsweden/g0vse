# Statsbesök från Chile

Den 10–12 maj 2016 avlägger Chiles president Michelle Bachelet statsbesök i Sverige på inbjudan av H.M. Konungen. Detta är det första inkommande statsbesöket från Chile till Sverige. Regeringen deltar med flera ministrar.


Sverige och Chile har en nära relation. De cirka 50 000 personer av chilensk härkomst som bor i Sverige bidrar till detta. Länderna är likasinnade i flera frågor, bland annat frihandel, FN\-politik, mänskliga rättigheter, klimat och jämställdhet. Jämställdhet och jämlikhet är också ett av statsbesökets huvudteman. Det andra är innovationer med fokus på hållbar stadsutveckling.

Ett mer jämlikt och jämställt Chile är ett övergripande mål för den chilenska regeringen. President Bachelet kommer därför att möta företrädare som bidrar till detta i det svenska samhället. Statsbesöket innebär också ett tillfälle för Sverige och Chile att främja potentiella affärsmöjligheter.

Mer information om program och deltagare kommer att publiceras närmare besöket.

### Ur programmet för statsbesöket

**Tisdag 10 maj**Traditionsenligt består statsbesökets första dag av fler ceremoniella inslag. Det inleds på tisdag förmiddag när kungaparet möter presidenten vid hovstallet för kortege till Kungliga slottet, där en högtidlig välkomstceremoni äger rum. Representanter för riksdag och regering deltar. En musikalisk inramning är att vänta då Stockholms stad under veckan står värd för finalen i Eurovision Song Contest.

Statsminister Stefan Löfven tar på eftermiddagen emot president Bachelet i Rosenbad för överläggningar, som följs av en gemensam pressträff.

Tisdagens program avslutas med att kungaparet ger en bankett på slottet.

**Onsdag 11 maj**Onsdagens program inleds med seminarium och möten om handel och näringslivsfrågor. Därefter vidtar programpunkter om jämställdhet och jämlikhet med företrädare bland annat från regeringen, näringslivet och det civila samhället.

Stockholms stad står sedan värd för en lunch i stadshuset.

Efter lunch tar talman Urban Ahlin emot president Bachelet i riksdagen.

På kvällen ger presidenten en svarsmottagning för de svenska värdarna.

**Torsdag 12 maj**Statsbesökets tredje dag äger rum i Göteborg. Temat för dagen är innovativa och klimatsmarta transportlösningar i stadsmiljö.

Landshövdingen i Västra Götalands län står värd för en lunch efter vilken statsbesöket avslutas.

### Till redaktionen

Medierepresentanter behöver särskild ackreditering via UD för att kunna bevaka statsbesöket. Sista dag för ansökan om ackreditering är onsdagen den 4 maj.

[Ansökan om ackreditering](http://ackreditering.ud.se/registration/statsbesok-fran-chilestate-visit-from-chile/ "Ansökan om ackreditering")
