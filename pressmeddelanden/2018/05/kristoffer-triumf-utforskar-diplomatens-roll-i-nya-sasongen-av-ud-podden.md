# Kristoffer Triumf utforskar diplomatens roll i nya säsongen av UD-podden

Svenska diplomater arbetar på ambassader och generalkonsulat på ett hundratal platser runt om i världen \- och en del är ambassadörer för ett land men baserade i Stockholm. Vilka är diplomaterna och hur ser deras vardag ut? Vad gör Sverige i, och för, världen där ute? Hur är det att vara kvinnlig diplomat i Pakistan? Hur känns det att snart flytta till Bagdad? För Kristoffer Triumf berättar diplomater om sin vardag och om spännande erfarenheter, om länder långt bort, om feminism, mat och val som påverkar familjelivet.

\- Vi tror att det finns många som är nyfikna på vad Sveriges diplomater gör och hur det är att arbeta på UD. Genom diplomaternas berättelser i podden får lyssnarna samtidigt kanske lite oväntad kunskap om de delar av världen där intervjupersonerna arbetar. Kristoffer Triumf ställer frågor som jag tror många funderar över, säger Anna Björkander, kommunikationschef på UD.

### Om avsnitten i andra säsongen

Nu lanseras andra säsongen av UD\-podden. Första avsnittet släpps 31 maj, därefter ett avsnitt varje torsdag i fyra veckor

Den första säsongen av UD\-podden med fem avsnitt som handlar om bland annat FN, USA och migration finns redan där du vanligtvis lyssnar på poddar (t.ex. här: https://www.acast.com/ud). Programledare i första säsongen var journalisten Alexandra Pascalidou.

**Nya avsnitt:**

\#6 Hur blir man diplomat?
Kristoffer Triumf pratar med Charlotta Sparre, rektor för UD:s diplomatprogram, och Louise Stenfors Virenfeldt, deltagare i programmet 2017–2018\. Louise ska i höst ut på sin första postering som nybakad diplomat, till Bagdad. Charlotta har lång erfarenhet i branschen. De båda ger bästa tipsen för att komma in på utbildningen, berättar hur den går till och vad som händer sen.

\#7 På plats i Pakistan
Ingrid Johansson är Sveriges ambassadör i Pakistan och har tidigare varit stationerad i bl.a. Nordkorea. Hon berättar varför det är så fördelaktigt att vara kvinnlig ambassadör i Pakistan, vad hon pratade med premiärministern om, hur man bäst spenderar en ledig dag i Islamabad och hur ambassaden konkret jobbar med en feministisk utrikespolitik.

\#8 En vit fläck på kartan?
Vad tänker du på när du hör Centralasien? Storslagen natur, plof, terrorister eller förändringsvindarna som blåser i Uzbekistan? Eller är det kanske helt blankt? Ingrid Tersman är stockholmsbaserad ambassadör i Azerbajdzjan, Tadzjikistan, Turkmenistan och Uzbekistan, låt henne färglägga denna för många vita fläck på kartan.

\#9 30 år med blicken på Mellanöstern
Jan Thesleffs första postering var i det sena 80\-talets Damaskus. Idag är han Sveriges ambassadör i Egypten. Däremellan har han varit stationerad i 14 länder, i princip alla i Mellanöstern och Nordafrika. Hur har Sveriges engagemang i regionen förändrats under den här tiden? Hur ser han på den nuvarande utvecklingen, och framtidens?

\#10 Det svenska kvinnliga medlingsnätverket
Sveriges kvinnliga medlingsnätverk består av 15 medlemmar som finns tillgängliga för internationella uppdrag och kan agera medlare i konfliktsituationer. Men vad vet egentligen Sverige om fredsmedling? Och varför är det så viktigt med kvinnor i fredsprocesser? I detta avsnitt blir det berättelser från fältet, med Margareta Wahlström och Marika Fahlén.
