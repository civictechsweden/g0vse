# Hans Blix tilldelas medaljen Illis quorum meruere labores

Det regeringsbeslut som i dag fattats har följande lydelse:

"Regeringen tilldelar Hans Blix medaljen i guld av artonde storleken med inskriften Illis quorum meruere labores för hans mångåriga, oförtröttliga och världen över uppmärksammade gärning för fred, nedrustning och icke-spridning av massförstörelsevapen, både som företrädare för Sverige och för Förenta nationerna och dess institutioner. Medaljen bärs runt halsen i en kedja av guld."

Hans Blix är jurist och diplomat och var 1978–1979 Sveriges utrikesminister. Han kom att under 16 år (från 1981 till 1997) leda FN:s atomenergiorgan IAEA, som är världens främsta forum för tekniskt-vetenskapligt samarbete i fråga om den fredliga användningen av kärnenergi, och även avgörande i det globala arbetet för icke-spridning av kärnvapen.

Mellan 2000 och 2003 var Hans Blix ordförande för FN:s inspektionskommission (UNMOVIC) med uppgift att göra efterforskningar om Iraks uppgivna massförstörelsevapen. Den uppgiften satte honom i ett globalt sökarljus som krävde en osviklig integritet och oväld.

På initiativ av Anna Lindh bildades 2003 den så kallade Blixkommissionen (Weapons of Mass Destruction Commission, WMDC). Kommissionens rapport, som överlämnades till FN:s generalsekreterare den 1 juni 2006, innehåller bl. a. sextio rekommendationer för att revitalisera det globala samarbetet för nedrustning och icke-spridning. Rapporten fick stor uppmärksamhet när den presenterades och utgör än idag en viktig inspirationskälla för en aktiv nedrustningspolitik.

Hans Blix har även därefter fortsatt sitt arbete för nedrustning och icke-spridning genom sitt personliga engagemang i ett flertal andra kommittéer och kommissioner, inkl. den Group of Eminent Persons (GEM) som bildats inom ramen för organisationen för provstoppsavtalet (CTBTO).
