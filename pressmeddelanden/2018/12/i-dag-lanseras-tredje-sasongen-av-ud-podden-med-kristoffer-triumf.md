# I dag lanseras tredje säsongen av UD-podden med Kristoffer Triumf

Svenska diplomater arbetar på ambassader och generalkonsulat på ett hundratal platser runt om i världen - och en del är ambassadörer för ett land men baserade i Stockholm. Vilka är diplomaterna och hur ser deras vardag ut? Vad gör Sverige i, och för, världen där ute? Hur är det att arbeta med EU-frågor i Bryssel? Vad gör man som ambassadör i Kabul? För Kristoffer Triumf berättar svenska diplomater om sin vardag och om spännande erfarenheter, om länder långt bort och kulturliv.

### Om avsnitten i tredje säsongen

Nu lanseras tredje säsongen av UD-podden. Första avsnittet släpps i dag torsdag 13 december, därefter släpps ett avsnitt varje torsdag med undantag för säsongens två sista avsnitt som finns ute 17 och 24 januari.

**#11 70 år med FN:s allmänna förklaring om de mänskliga rättigheterna**

I poddens säsongspremiär pratar Kristoffer Triumf tillsammans med Gustaf Lind, chef för enheten för folkrätt, mänskliga rättigheter och traktaträtt om FN:s allmänna förklaring om de mänskliga rättigheterna, som under poddens premiärvecka firar 70 år. Vad har deklarationen betytt för världen och hur jobbar Sverige med mänskliga rättigheter? Dessutom bjuder Gustaf på anekdoter från Nordpolen.

**#12 Vad är det som bubblar i Sydafrika?**

Kulturrådet, skådespelaren och regissören Hedda Krausz Sjögren talar om om kulturens roll i relationen mellan våra länder, om det fragmenterade men dynamiska kulturlivet i Johannesburg, om unga poeter och entreprenörer, och om trauma, tabu och townships. Dessutom berättar hon om när hon fick sju höga generaler att framföra pjäsen Seven på Natos högkvarter.

**#13 Hur mår EU?**

I säsongens tredje avsnitt träffar Kristoffer Triumf Sveriges EU-ambassadör i Bryssel, Lars Danielsson för att tala om EU. De reder ut hur det ser ut med den demokratiska utvecklingen i EU, om EU-medlemskapet har motsvarat hans förväntningar och hur man ser på Sverige i Bryssel.

**#14 Från statsbesök till utländska ambassader i Sverige – möt Protokollet**

Kristoffer Triumf träffar UD:s enhet Protokollet i säsongens fjärde avsnitt och reder ut hur man förbereder sig när presidenter kommer på besök och hur många utländska ambassader som finns i Sverige.

**#15 Med tre blickar på Sveriges tid i FN:s säkerhetsråd**

I säsongsavslutningen är det dags att summera inget mindre än Sveriges medlemskap i FN:s säkerhetsråd tillsammans med Carl Skau, ambassadör i FN:s säkerhetsråd, Tobias Thyberg, ambassadör i Kabul och Ann Måwe, biträdande enhetschef vid UD:s Mellanöstern- och Nordafrikaenhet. Vad har Sverige åstadkommit i säkerhetsrådet? Hur har Sverige arbetat med FN-frågorna i Sverige, Kabul och New york?

### Tidigare avsnitt

De första två säsongerna av UD-podden med tio avsnitt som handlar om bland annat FN, USA, migration, kvinnor i fredsprocesser och diplomatprogrammet hittar du där du vanligtvis lyssnar på poddar (t.ex. [här](https://play.acast.com/s/ud)). Programledare i första säsongen var journalisten Alexandra Pascalidou. Andra säsongen leddes precis som denna säsong av Kristoffer Triumf.
