# Charlotte Petri Gornitzka blir biträdande chef på Unicef

FN:s generalsekreterare António Guterres har idag utsett Charlotte Petri Gornitzka till assisterande generalsekreterare och biträdande exekutivdirektör för Unicef. Hon kommer att ingå i Unicefs ledningsgrupp och leda organisationens strategiska arbete med extern kommunikation, resursmobilisering och partnerskap.

Charlotte Petri Gornitzka är idag ansvarig för OECD:s biståndskommitté (DAC). Hon valdes 2016 till ordförande och har visat prov på nytänkande och utveckling av biståndet utan att kompromissa med biståndets grundvalar. Petri Gornitzka har dessutom skapat en ökad insyn i DAC, inte minst i relation till civilsamhället.
