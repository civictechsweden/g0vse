# Regeringen upphäver uppdrag till Sida att finansiera Internationellt centrum för lokal demokratis (ICLD) verksamhet

Svenskt bistånd ska vara fokuserat, effektivt och transparent. Just nu pågår den största reformeringen av svenskt bistånd på decennier. En sådan omställning kräver nya vägval och skarpa prioriteringar. Biståndsbudgeten minskar från 56 miljarder kronor 2025 till 53 miljarder kronor 2026 och 2027. Dessutom ökar regeringen biståndet till Ukraina till minst 10 miljarder kronor under 2026. Detta kräver en stor omställning av biståndet.

Svenskt bistånd ska vara effektivt, relevant och användas där det behövs som mest. Regeringen fortsätter reformeringen av biståndet, vilket kräver tuffa prioriteringar. Det innebär att vissa insatser behöver avslutas, ibland även samarbeten med långvariga partners, säger bistånds- och utrikeshandelsminister Benjamin Dousa.

– Regeringsbeslutet från 2006 som ledde till skapandet av ICLD var en del av den dåvarande regeringens arbete med att genomföra lokaliseringar av statlig verksamhet. Flera delar av uppdraget som gavs till Sida är genomförda. Med beslutet som fattats avslutas nu Sidas uppdrag att enligt regeringsbeslutet från 2006 finansiera centret.

Sverige har en lång tradition av generöst och ambitiöst demokratibistånd och kommer fortsätta att vara en tydlig röst för demokrati, mänskliga fri- och rättigheter, och rättsstatens principer. Därför gick cirka en fjärdedel av biståndet via Sida 2025 till demokrati och mänskliga rättigheter. Stöd till lokal demokrati kommer fortsätta att vara en central del av det svenska utvecklingssamarbetet.
