# Regeringen vill gå till botten med brotten i äldreomsorgen

– Äldre måste kunna känna sig trygga och säkra med personalen de släpper in i sitt eget hem. Därför går vi till botten med brotten i äldreomsorgen, säger äldre- och socialförsäkringsminister Anna Tenje.

## Brå får i uppdrag att kartlägga brott i äldreomsorgen

Regeringen har gett Brå i uppdrag att kartlägga vilka typer av brott som begås mot äldre inom äldreomsorgen. Brå ska också analysera riskfaktorer, könsskillnader i utsatthet, och om brotten uppmärksammas och polisanmäls. Utifrån resultatet ska myndigheten vid behov föreslå åtgärder.

## IVO får i uppdrag att stärka tillsynen inom äldreomsorgen

Regeringen har gett IVO i uppdrag att stärka tillsynen inom äldreomsorgen. Tillsynen ska bland annat granska hur socialnämnder och verksamheter förebygger, upptäcker och åtgärdar risker och missförhållanden, och om de åtgärder som vidtas avhjälper bristerna.

IVO har också i sitt regleringsbrev för år 2026 fått i uppdrag att analysera lex Sarah-anmälningar inom äldreomsorgen.

## En fortsatt prioriterad fråga

Äldreomsorgen är en prioriterad fråga för regeringen. Med bakgrund av de allvarliga brott inom äldreomsorgen som uppmärksammats, bland annat övergrepp av personal inom hemtjänsten, fortsätter regeringen arbetet på området.

Sedan tidigare har regeringen genomfört flera åtgärder för att stärka tryggheten för äldre, bland annat genom nya sekretessbrytande bestämmelser och förslag om lagändringar så att kommuner från 1 mars  kan begära utdrag ur belastnings- och misstankeregistret inför anställning i äldreomsorgen.
