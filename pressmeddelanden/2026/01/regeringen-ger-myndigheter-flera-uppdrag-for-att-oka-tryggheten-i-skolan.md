# Regeringen ger myndigheter flera uppdrag för att öka tryggheten i skolan

– Skolan ska vara en trygg plats för alla. Det är en förutsättning för att både lärare och elever ska kunna fokusera på undervisningen. Därför ger vi nu våra skolmyndigheter flera uppdrag för att stärka säkerheten och tryggheten i skolan och förskolan, säger utbildnings- och integrationsminister Simona Mohamsson.

Från den 1 juli 2025 finns ett nytt kapitel i skollagen som rör skolors säkerhetsarbete i brottsförebyggande syfte. De nya bestämmelserna innebär bland annat att obehöriga inte ska få komma in och att rektorn ska göra en polisanmälan om det finns misstankar om att ett brott har begåtts av en elev under skoldagen. Rektorer har också fått möjlighet att undersöka väskor eller andra saker som elever har med sig till skolan, om det är nödvändigt för att upprätthålla säkerheten. Skolinspektionen får nu i uppdrag att granska hur huvudmän och skolor följer den nya lagen.

## För få incidenter om hot, våld och olämpliga personer anmäls till myndigheterna

Arbetsmiljöverket beskrev i en rapport 2025 att hot och våld mot anställda inom skolan är ett utbrett arbetsmiljöproblem, men att många allvarliga incidenter aldrig anmäls till myndigheten. Skolverket och Arbetsmiljöverket får därför i uppdrag att kartlägga vilka hinder som finns för att anmäla incidenter. Utifrån slutsatserna ska de också se över och komplettera det stöd man erbjuder skolorna när det gäller att förebygga hot och våld mot personal och elever.

Riksrevisionen har granskat systemet med lärarlegitimation och lyfte bland annat i sin rapport att det saknas tillräckligt effektiva mekanismer för att förhindra och hantera olämpliga lärare i skolan och förskolan. Som ett led i att ta hand om det problemet har regeringen beslutat att Skolinspektionen ska återrapportera sina handläggningstider för anmälningsärenden och redogöra för eventuella utmaningar i det arbetet.

## Extremism, politisk islam och antisemitism ska motverkas

Hedersrelaterat våld och förtryck är ett allvarligt samhällsproblem och innebär en allvarlig kränkning av mänskliga rättigheter och individens frihet. I december 2025 publicerade Skolverket en rapport om antisemitism i skolan som visade att en bredd av antisemitiska uttryck förekommer i skolan. Ställningstaganden i Israel-Palestina-konflikten påverkar elevernas trygghet i skolan men eleverna möter även antisemitism på sociala medier och i hemmen.

Skolinspektionen har sedan tidigare i uppdrag att förstärka sin tillsyn och annan granskning av skolor där det finns risk för extremism. Uppdraget utökas nu och förtydligas med att myndigheten även ska granska där myndigheten bedömer att det finns risk för påverkan från politisk islam, hedersrelaterat våld och förtryck respektive antisemitism.

Skolverket och Forum för levande historia har sedan tidigare ett uppdrag att motverka antisemitism och andra former av rasism genom att bland annat erbjuda ett verktyg för systematiskt arbete med demokratistärkande insatser i skolan, folkbildningen och annan utbildning för vuxna. Myndigheterna får nu i uppdrag att sprida information om att verktyget finns till målgrupperna.

Skolverket och Skolinspektionen får uppdragen i sina regleringsbrev för 2026.
