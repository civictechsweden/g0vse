# Utredning föreslår återinförd registreringsskyldighet för EES-medborgare

2014 togs den tidigare registreringsskyldigheten för EES-medborgare bort. Det medförde att svenska myndigheter idag har begränsad information om vilka EES-medborgare som befinner sig i Sverige och med vilken rätt. Utredningen har gjort bedömningen att det är förenligt med EU-rätten att kräva att EES-medborgare både registrerar sin uppehållsrätt och anmäler inflyttning till Skatteverket. Därför föreslås nu att systemet återinförs.

– Våra myndigheter behöver ha bättre information om vilka som vistas i Sverige och på vilken grund. Det är viktigt för vår säkerhet, och för att vi ska kunna bekämpa skuggsamhället. Att EES-medborgare som vistas i Sverige i mer än tre månader registreras är en del i arbetet med att, samtidigt som vi värnar den fria rörligheten inom EU, återupprätta ordning och reda inom migrationspolitiken, stävja fusk och missbruk och minska risken för brottslighet, säger migrationsminister Johan Forssell.

Förslagen föreslås träda i kraft 1 januari 2027.
