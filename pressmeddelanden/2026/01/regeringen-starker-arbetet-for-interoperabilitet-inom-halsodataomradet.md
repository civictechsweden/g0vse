# Regeringen stärker arbetet för interoperabilitet inom hälsodataområdet

– En gemensam digital infrastruktur är avgörande för att vårdpersonal ska ha tillgång till de uppgifter som behövs för att ge bästa möjliga vård och för att patienten kunna känna sig trygg. Detta beslut är ett viktigt steg mot en mer effektiv och säker hantering av hälsodata, säger socialminister Jakob Forssmed.

Regeringen vill skapa en tydligare ansvarsfördelning på området. Regeringen beslutar därför att ge Socialstyrelsen i uppdrag att föra över vissa uppgifter till E-hälsomyndigheten. E-hälsomyndigheten får samtidigt ett uppdrag att förbereda för att inordna motsvarande uppgifter i sin verksamhet. De uppgifter som omfattas är att skapa och tillhandahålla terminologier, klassifikationer och en ändamålsenlig informationsstruktur inom hälso- och sjukvård, tandvård, socialtjänst och verksamhet enligt LSS.

Myndigheterna ska utföra uppdraget i nära dialog med varandra och andra berörda myndigheter.

### Långsiktigt arbete med en nationell digital infrastruktur

Beslutet är del av regeringens arbete med att ta fram en nationell digital infrastruktur för hälso- och sjukvården. Målet med den nationella digitala infrastrukturen är att patienters hälsodata ska bli tillgängliga i hela vårdkedjan för all vård, såväl kommunal som regional, och för tandvård. Infrastrukturen ska leda till förbättring av kvaliteten i vården och patientsäkerheten genom att säkerställa att rätt information om patienten finns tillgänglig i varje vårdsituation. Den ska även på sikt minska den administrativa bördan för hälso- och sjukvårdens medarbetare genom till exempel automatisk överföring mellan system.

Infrastrukturen ska också underlätta informationsförsörjningen av hälsodata för forskning, utveckling, uppföljning, beslutsfattande och innovation som kan förbättra vård och hälsa samt stärka Sveriges konkurrenskraft.
