# Regeringen inför en statlig e-legitimation

Regeringen har beslutat om lagförslag som innebär att Polismyndigheten ska utfärda en e-legitimation som ska uppfylla högt ställda säkerhetskrav. E-legitimationen ska finnas på en fysisk bärare, till exempel ett eget kort eller det nationella id-kortet.

– Att kunna identifiera sig digitalt har blivit en självklar del av vardagen och därför behövs fler alternativ om någon tjänst störs ut, exempelvis vid överbelastningsattacker. De högt ställda säkerhetskraven kan också bidra till att motverka bedrägerier och försvåra för den organiserade brottsligheten. Den statliga e-legitimationen kan även ge fler personer tillgång till samhällsviktiga tjänster, säger civilminister Erik Slottner.

Den statliga e-legitimationen ska kunna utfärdas till:

* Svenska medborgare
* Utlänningar som är folkbokförda i Sverige
* Vissa diplomater

För att få en statlig e-legitimation måste man vara minst nio år eller fylla nio under kalenderåret.

Den nya lagen föreslås träda i kraft den 1 december 2026. När regleringen träder i kraft kommer enskilda att kunna ansöka om en statlig e-legitimation.

## Kan på sikt användas inom EU

I dag finns det ingen svensk e-legitimation på så kallad högsta tillitsnivå. Högsta tillitsnivå innebär att e-legitimationen har den starkast möjliga identitetskontrollen och hög teknisk säkerhet.

EU har infört nya regler som innebär att medlemsstaterna behöver anmäla en e‑legitimation på högsta tillitsnivå. Detta behövs för att kunna använda den kommande europeiska digitala identitetsplånboken. E‑legitimationen kommer även att kunna användas i andra EU‑länders digitala tjänster.
