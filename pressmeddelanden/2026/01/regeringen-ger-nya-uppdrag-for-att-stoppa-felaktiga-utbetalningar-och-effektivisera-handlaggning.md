# Regeringen ger nya uppdrag för att stoppa felaktiga utbetalningar och effektivisera handläggning

– Människor måste kunna lita på att deras skattepengar går till dem som är i behov av och har rätt till det. Felaktiga utbetalningar och ineffektiv administration riskerar att urholka tilliten och hotar förtroendet för välfärden, och kan dessutom göda kriminalitet. Därför ger vi nu flera uppdrag för en kvalitativ kärnverksamhet och bättre fungerande kontroll, säger äldre- och socialförsäkringsminister Anna Tenje.

## Ökad kontroll för färre felaktiga utbetalningar

Fler beslut om utbetalningar från Försäkringskassan och Pensionsmyndigheten ska bli rätt från början för att minska felaktiga utbetalningar, återkrav och risken för att enskilda blir skuldsatta. En ökad kontroll minskar också risken för att kriminella utnyttjar välfärdssystemen.

I regleringsbreven för 2026 får Försäkringskassan och Pensionsmyndigheten därför i uppdrag att motverka att enskilda blir återbetalningsskyldiga. Myndigheterna ska också stärka förmågan att återkräva felaktiga utbetalningar. Försäkringskassan ska särskilt se över hur felaktiga utbetalningar inom sjukpenningen kan förebyggas. Pensionsmyndigheten ska i sin tur vidta åtgärder för att följa upp och kontrollera uppgifter som ligger till grund för utbetalning av bostadstillägg till pensionärer och äldreförsörjningsstöd.

De senaste åren har regeringen beslutat om många nya verktyg för kontroll. För att följa upp resultaten av verktygen ger regeringen Försäkringskassan och Pensionsmyndigheten i uppdrag att bland annat redovisa hur de använt flera av de nya verktygen, till exempel en ny lag om uppgiftsskyldighet för att motverka felaktiga utbetalningar från välfärdssystemen och lagändring för ökat informationsutbyte mellan myndigheter. Tidigare studier har visat att myndigheterna behöver utveckla sina arbetssätt för att fullt ut kunna tillvarata flera av de nya reformerna.

Inspektionen för socialförsäkringen (ISF) får i uppdrag att se över om Försäkringskassans och Pensionsmyndighetens styrning och arbete är effektivt för att minska felaktiga utbetalningar från välfärdssystemen och brott mot dessa system, liksom att beslut om ersättning blir rätt från början. ISF ska också granska kvaliteten i Pensionsmyndighetens handläggning om återkrav inom förmånerna bostadstillägg till pensionärer och garantipension.

Försäkringskassan får också ett särskilt uppdrag för att förbättra förutsättningarna att arbeta mot gränsöverskridande arbetslivskriminalitet. Det handlar bland annat om att föreslå förtydliganden i regelverk om socialförsäkring vid utlandsarbete och A1-intyg, som visar vilket lands socialförsäkringssystem en person tillhör. Myndigheten ska också redovisa vad som krävs för att ett digitalt och sökbart register över inkommande och utfärdade A1-intyg ska kunna driftsättas, för att motverka felaktiga och förfalskade A1-intyg.

Försäkringskassan ska också öka sina kontroller av utbetalningar till tandvårdsmottagningar för att förhindra att oseriösa eller kriminella aktörer kringgår regelverket. Inom ramen för uppdraget ska Försäkringskassan stärka sitt samarbete med berörda aktörer, däribland Inspektionen för vård och omsorg.

## Handläggningen ska vara effektiv

Myndigheterna ska också vara tillgängliga för medborgarna och hantera ärenden effektivt. Försäkringskassan får därför fortsatt i uppdrag att minska handläggningstiderna och ärendebalanserna, samt ha en god tillgänglighet i telefonin. Pensionsmyndigheten ska i sin tur följa upp myndighetens mål för tillgänglighet och handläggning.

Försäkringskassan ska särskilt säkerställa att ärendebalansen av tidsbestämda omprövningar av omvårdnadsbidrag ska minska.

Försäkringskassan och Centrala studiestödsnämnden (CSN) ska gemensamt effektivisera processen om fastställande av årlig inkomst. Den ligger till grund för handläggningen av omställningsstudiestödet.

Försäkringskassan och Pensionsmyndigheten får båda i uppdrag att redovisa hur myndigheterna arbetar datadrivet och hur data och AI har bidragit till att utveckla verksamheten. Försäkringskassan ska också redovisa vilka it-utvecklingsinsatser som varit viktigast under 2026, och vilka större framtida behov av it-utveckling som finns.

## Uppdrag för att säkerställa korrekta uppgifter

Flera myndigheter och arbetslöshetskassorna får tillgång till individuppgifter som lämnats till Skatteverket i arbetsgivardeklarationer. Skatteverket har i regleringsbrevet för 2026 i uppdrag att öka kunskapen om individuppgifter i arbetsgivardeklarationer. De kunskapshöjande insatserna ska utgå från Skatteverkets analys för att identifiera vilka avsiktliga fel som kan förekomma i individuppgifterna i arbetsgivardeklarationer. Den samlade bilden av förekomsten av avsiktliga fel ska kunna utgöra ett stöd för myndigheternas och arbetslöshetskassornas interna riskbedömningar för hur individuppgifterna kan användas i verksamheten.

Försäkringskassan ska analysera förhållandet mellan fastställd sjukpenninggrundande inkomst (SGI) och inkomstuppgifter från den försäkrade respektive de inkomstuppgifter som arbetsgivaren lämnat till Skatteverket. Syftet är bland annat att se över hur förutsättningarna för maskinella beslut inom SGI ser ut i olika situationer.
