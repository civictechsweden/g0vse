# Ny nationell cancerstrategi ska rädda liv och höja livskvaliteten

– Svensk cancervård håller hög kvalitet, men vi måste fortsätta utvecklas. Med den nya strategin höjer vi ambitionsnivån och ser till att alla patienter – barn, unga och vuxna – får en jämlik och modern vård. Vi stärker också stödet till närstående. Det här är en satsning som kommer att rädda liv och förbättra livskvaliteten för tusentals människor, säger sjukvårdsminister Elisabet Lann (KD).

– I dag överlever sex av sju barn som insjuknar i cancer. Det är ett resultat av forskning, kompetens och samarbete. Men arbetet måste fortsätta. Genom ett tydligare barncancerperspektiv och stärkt stöd till anhöriga tar vi nästa steg för att ge varje barn och familj det stöd de behöver – både under och efter sjukdomen, säger socialtjänstminister Camilla Waltersson Grönvall (M).

– Det här är ett viktigt steg för att fler sjuka ska upptäckas i tid, överleva sin cancer och få ett värdigt stöd genom hela vården, säger Jessica Stegrud (SD), socialpolitisk talesperson.

– Nu tar vi ett viktigt steg för att förebygga, upptäcka och behandla cancer i hela landet. Dessutom satsar vi på ytterligare stöd till anhöriga. Det kommer göra verklig skillnad för patienter och närstående, säger Lina Nordqvist (L), sjukvårdspolitisk talesperson.

Cancer är den främsta orsaken till förlorade levnadsår i Sverige och står för en fjärdedel av alla dödsfall. Samtidigt har vården gjort stora framsteg och dödligheten i Sverige i dag är bland de lägsta i EU. För att möta framtidens behov och ta vara på nya möjligheter lanserar regeringen nu en uppdaterad nationell cancerstrategi.

Strategin har tre övergripande mål, att:

* minska risken för cancer och öka tidig upptäckt
* öka överlevnaden
* ge bästa möjliga livskvalitet under och efter sjukdom.

Insatserna omfattar förebyggande arbete, screening, rehabilitering och palliativ vård. Strategin betonar också forskning, innovation och behovet av ett ökat samarbete mellan olika aktörer och sektorer.

Strategin bygger vidare på den första cancerstrategin från 2009 men tar höjd för dagens kunskap och teknik. Den omfattar nu även barn och unga vuxna. Syftet är att underlätta för regioner, myndigheter, forskare och civilsamhället att arbeta mot samma mål: att Sverige fortsatt ska vara ett föregångsland inom cancervård.

## Flera myndigheter får nya uppdrag

I samband med lanseringen av den nya cancerstrategin får flera myndigheter nya uppdrag för att omedelbart börja implementeringen av den.

Myndigheten för vård- och omsorgsanalys ska, bland annat, ta fram en struktur för uppföljning av strategins mål och delmål.

Socialstyrelsen ska, bland annat, stärka arbetet med screeningrekommendationer och användningen av data från cancerregistret samt leda Samverkansgruppen för svensk cancervård.

Folkhälsomyndigheten ska, bland annat, arbeta med förebyggande insatser och tidig diagnostik, ta fram en handlingsplan för prevention och komplettera folkhälsouppföljningen med cancerspecifika indikationer.
