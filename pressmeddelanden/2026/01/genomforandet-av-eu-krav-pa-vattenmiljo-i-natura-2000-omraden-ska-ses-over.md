# Genomförandet av EU-krav på vattenmiljö i Natura 2000-områden ska ses över

– Arbetet med att uppnå eller bibehålla rätt miljökvalitet i svenska sjöar och vattendrag är mycket angeläget. Samtidigt vill regeringen säkerställa att det inte ställs mer långtgående krav än vad EU-rätten kräver, då det kan få konsekvenser för enskilda verksamhetsutövare. Detta bidrar bland annat till bättre förutsättningar för vattenkraftens omprövning, säger klimat- och miljöminister Romina Pourmokhtari.

Enligt en bestämmelse i EU:s ramdirektiv för vatten ska medlemsstaterna ställa de krav på vatten som behövs för att uppnå målen för skyddade områden som inrättats med stöd av annan EU-lagstiftning. Bestämmelsen är införlivad i svensk lagstiftning. Men det finns behov av att genomföra bestämmelsen på ett mer ändamålsenligt sätt än i dag.

Utredaren ska därför ta ställning till hur de EU-rättsliga kraven på kvaliteten på ytvattenförekomster som utgör en del av eller påverkar vattenmiljön i ett Natura 2000-område kan genomföras så att de krav som följer av art- och habitatdirektivet och fågeldirektivet inte utgör en del av miljökvalitetsnormen och så att det inte ställs mer långtgående krav på en verksamhet än vad EU-rätten kräver.

Mats Wiberg, rättschef vid Statens fastighetsverk, utses till särskild utredare. Uppdraget ska redovisas senast den 30 november 2026.
