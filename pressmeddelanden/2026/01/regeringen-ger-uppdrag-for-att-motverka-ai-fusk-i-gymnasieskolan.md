# Regeringen ger uppdrag för att motverka AI-fusk i gymnasieskolan

Utvecklingen med lättillgängliga generativa AI-verktyg har påverkat skolan på flera sätt. Det har bland annat blivit svårare för lärare att veta om eleverna verkligen har skrivit sina texter själva eller om de har tagit hjälp av AI. Regeringen värnar om att betygen på ett tillförlitligt sätt ska spegla elevens faktiska kunskaper. Därför får Skolinspektionen i uppdrag att granska gymnasieskolors åtgärder i situationer där elever med otillåtna hjälpmedel, exempelvis AI, försöker vilseleda bedömningen av deras kunskaper.

– Det finns ingen anledning att se mellan fingrarna när det gäller fuskande elever. Fusk är helt oacceptabelt oavsett form. Det riskerar att påverka betygen som ju ska spegla elevernas kunskaper och att eleverna i längden faktiskt inte lär sig det de ska. Därför är det viktigt att Skolinspektionen nu granskar hur skolorna hanterar problemet, säger gymnasie-, högskole- och forskningsminister Lotta Edholm.

Skolinspektionen får uppdraget i sitt regleringsbrev för 2026. Uppdraget ska redovisas senast den 30 april 2027.
