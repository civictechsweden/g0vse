# Uppdrag till Läkemedelsverket att ta fram ett samverkansforum för frågor om läkemedelsförskrivning

– Det finns behov av en samlad struktur för att löpande utveckla arbetssätten kring ordination, förskrivning och expedition av läkemedel. Genom att samla berörda aktörer kan vi stärka patientsäkerheten och underlätta arbetet i vården och på apotek, säger socialminister Jakob Forssmed.

I arbetet med implementeringen av den nationella läkemedelslistan har regeringen uppmärksammat behovet av att arbeta med processerna för ordination, förskrivning och expedition av läkemedel. Regeringen lämnade därför direktiv till utredningen ”Fortsatt utveckling av registret nationell läkemedelslista” att se över dessa frågor.

Utredningen föreslog att ett samverkansforum skulle tas fram som kan arbeta med dessa frågor löpande framöver, och Läkemedelsverket får nu i uppdrag att ansvara för detta.

### Inom ramen för uppdraget ska Läkemedelsverket:

* kontinuerligt samla företrädare från relevanta aktörer i syfte att förbättra patientsäkerheten i processerna för ordination, förskrivning och expedition av läkemedel
* utveckla arbetssätt för att löpande se över processer inom läkemedelsförskrivning
* inom ramen för denna samverkan identifiera behov av att uppdatera föreskrifter samt vid behov föreslå uppdateringar av föreskrifter hos respektive myndighet
* identifiera och vid behov föreslå systemförändringar hos statliga respektive aktörsspecifika it‑system
* skapa arbetssätt för årlig uppföljning
* förvalta och vid behov utveckla den så kallade Läkemedelsdomänen

Myndigheten får använda högst 3,5 miljoner kronor under 2026 för arbetet och ska slutredovisa uppdraget till Regeringskansliet senast den 31 januari 2028.
