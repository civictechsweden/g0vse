# Regeringen fortsätter att stärka stödet för återgång i arbete

– Det är viktigt att stödet till den som är sjukskriven och unga med aktivitetsersättning fungerar effektivt för att man ska kunna återgå i arbete. Ju längre någon är sjukskriven, desto större är risken att man aldrig kommer tillbaka till arbetsmarknaden. Genom dessa uppdrag får vi bättre kunskap, kan utveckla insatserna och skapa fler vägar tillbaka i arbete, säger äldre- och socialförsäkringsminister Anna Tenje.

– Genom att förbättra stödet för återgång till arbete eller studier, ger vi fler möjligheter att bygga upp ett fungerade vuxenliv. Det är en viktig satsning för att minska risken för långvarig sjukfrånvaro och skapa trygghet i att vägen tillbaka är möjlig, säger socialminister Jakob Forssmed.

– Det är viktigt att bryta passivitet och ge människor verktyg att återgå till arbete. Dessa uppdrag ska bidra till att säkerställa att stödet fungerar och att fler kan lämna bidragsberoende och sjukskrivning. Uppdragen ökar möjligheterna att komma tillbaka till arbetsmarknaden, säger arbetsmarknadsminister Johan Britz.

– Tidiga och samordnade insatser är avgörande för att fler ska kunna ta steget tillbaka till arbete. Myndigheterna måste nu fokusera på konkreta vägar till jobb för att motverka passivt utanförskap, säger Jessica Stegrud, socialpolitisk talesperson för Sverigedemokraterna.

Försäkringskassan ska utveckla indikatorer för att följa upp att unga med aktivitetsersättning och personer med sjukpenning i särskilda fall, får stöd att närma sig arbete eller studier.

Försäkringskassan och Arbetsförmedlingen får fortsatt i uppdrag att samverka för att fler sjukskrivna och unga med aktivitetsersättning tidigt ska få insatser som stärker arbetsförmågan. Uppföljning ska ske för att säkerställa att stödet är effektivt och bidrar till det långsiktiga målet om låg och stabil sjukfrånvaro.

Utöver detta har regeringen beslutat att Försäkringskassan ska kartlägga hur rehabiliteringspenning används, och beskriva möjligheterna till flexibel arbetsträning.
