# Uppdrag att stärka tillgången till data och utvecklingen av AI

Sverige har idag god tillgång till data och AI-utvecklingen innebär att efterfrågan på data av hög kvalitet ökar.

– Data är vår tids guld. Med mer data kan vi snabba på utvecklingen av AI-modeller hos såväl företag som myndigheter, säger civilminister Erik Slottner.

I uppdraget till Digg ingår att lämna förslag på en nationell samverkansstruktur för att stärka Sveriges tillgång till data och användning av AI. De ska även föreslå hur de bör samarbeta för att löpande kunna utveckla och upprätthålla dessa förmågor över tid. I sammanhanget är det viktigt med högt ställda krav på säkerhet. Inom samverkansstrukturen ska det finnas förmågor och kompetens inom ett flertal områden som exempelvis beräkningskraft, cybersäkerhet, säker identifiering, digitala plånböcker samt konnektivitet. Strukturen ska också kunna utökas för att stödja insatser som rör krisberedskap och höjd beredskap.

Digg ska också lämna förslag på åtgärder som kan öka förmågan att ge kontrollerad och säker tillgång till data i skyddade miljöer hos kommuner, regioner och myndigheter på ett samordnat, säkert och effektivt sätt. Data som tillgängliggörs i skyddade miljöer kan tillgängliggöras för användare utan att den överförs till användaren.

Produktivitetskommissionen framhåller att digitaliseringstakten i den offentliga sektorn behöver öka och att tillgång till högkvalitativa data är en grundförutsättning för både digital utveckling och AI, för att stärka Sveriges långsiktiga konkurrenskraft. För att möjliggöra en snabbare digitalisering krävs därför ett systematiskt arbete med att skapa och tillhandahålla tillförlitliga data.

Uppdraget är en del av genomförandet av regeringens Digitaliseringsstrategi 2025–2030.
