# Maria Malmer Stenergard samtalade med Marockos utrikesminister

Samtalet fokuserade på det bilaterala samarbetet och Västsaharafrågan. Rysslands fullskaliga invasion av Ukraina och situationen i Gaza diskuterades också.

Uppskattning uttrycktes för det bilaterala samarbetet inom en rad områden såsom handel, migration och arbetet mot organiserad brottslighet.

Utrikesminister Maria Malmer Stenergard framhöll vikten av en rättvis, hållbar och ömsesidigt godtagbar lösning på Västsaharafrågan, i enlighet med FN:s säkerhetsrådsresolutioner och FN-stadgan. Fullt stöd gavs till FN:s sändebud för Västsahara Staffan de Mistura och hans arbete.

I samtalet uttryckte utrikesminister Maria Malmer Stenergard, i ljuset av säkerhetsrådsresolutionen 2797, stöd för Marockos autonomiplan som en trovärdig grund för förhandlingar för att nå en ömsesidigt accepterad, hållbar och rättvis politisk lösning i överensstämmelse med FN-stadgan och som tillgodoser det västsahariska folkets rätt till självbestämmande. Hon framhöll även att hon såg fram emot att ta del av Marockos uppdaterade förslag till autonomiplan, liksom andra konstruktiva bidrag från parterna.

[Uttalande från Utrikesdepartementet om FN-processen kring Västsahara](/uttalanden/2026/01/uttalande-fran-utrikesdepartementet-om-fn-processen-kring-vastsahara/)

Ministrarna bekräftade sitt engagemang för folkrätten, inklusive FN-stadgan, som ett nödvändigt verktyg för att nå fredlig lösning på konflikter. De uttryckte sitt stöd för initiativ som respekterar Ukrainas suveränitet och territoriella integritet och som leder till en rättvis och hållbar fred. Även Gaza diskuterades, inklusive fortsatt engagemang för genomförandet av fredsplanen i enlighet med folkrätten och humanitära principer samt att konkreta steg tas mot en tvåstatslösning.
