# Miljonsatsning på bättre vård för personer som utsatts för sexuellt våld

–  Vården för de vuxna och barn som drabbas av det fruktansvärda sexuella våldet måste stärkas. Varje människa som utsätts ska kunna räkna med rätt stöd och vård. Med denna satsning ger vi förutsättningar för en tryggare och mer sammanhållen vård, säger sjukvårdsminister Elisabet Lann (KD).

– De som har utsatts för sexuellt våld ska få en god vård och det stöd som de har rätt till. När det värsta väl inträffat måste vi genom en personcentrerad vård och tydliga vårdkedjor ge ett bättre stöd till de barn och vuxna som drabbats, säger socialtjänstminister Camilla Waltersson Grönvall (M).

– Offrens behov måste alltid stå i centrum. Den här satsningen stärker vården och ser till att fler får rätt hjälp i rätt tid, säger Jessica Stegrud (SD), socialpolitisk talesperson.

– Personer som utsatts för sexuellt våld måste känna hela samhällets stöd. Vården ska vara trygg och nära, oavsett var i landet du bor, säger Lina Nordqvist (L), sjukvårdspolitisk talesperson.

Regeringen ger Socialstyrelsen i uppdrag att fördela, betala ut och följa upp medel till regionerna för en stärkt vård för barn och vuxna som har utsatts för sexuellt våld. Socialstyrelsen ska under 2026 betala ut 190 miljoner kronor till regionerna. Medlen ska användas för att bygga en robust struktur och säkerställa en god vård för personer som utsatts för sexuellt våld eller sexuella övergrepp, inklusive i digitala miljöer. Det kan bland annat handla om att inrätta mottagningar eller centrum för våldsutsatta och att arbeta för en mer personcentrerad vård med tydliga vårdkedjor i både akuta och icke-akuta skeden.

Vidare är det centralt med en ändamålsenlig kompetensförsörjning och ökad kunskap inom vården om sexuella övergrepp och sexuellt våld. Medel får även användas för att inrätta rutiner för att ställa frågor om utsatthet för sexuellt våld och för att förbättra rutiner för spårsäkring efter sexualbrott.

Satsningen syftar till att bidra till en mer jämlik, personcentrerad och tillgänglig vård med tydliga vårdkedjor. I arbetet med att utveckla vården behöver även EU-direktivet om bekämpning av våld mot kvinnor och våld i nära relationer beaktas.

Myndigheten för vård- och omsorgsanalys har fått i uppdrag att följa upp följa upp satsningen och analysera utvecklingen på området.
