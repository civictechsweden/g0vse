# Över 5,3 miljarder kronor till bred drönar- och rymdförmåga

– Obemannade system och rymdbaserad lägesbild är avgörande i modern krigföring. Genom att investera i både drönarförmåga och rymdsystem stärker vi Försvarsmaktens operativa förmåga, ökar uthålligheten i krigsförbanden och förbättrar vår förmåga att verka tillsammans med allierade, säger försvarsminister Pål Jonson

Erfarenheterna från Ukraina är många och visar tydligt att bland annat drönarkrigföringen numera är en central komponent i krigföringen. De visar också på vikten med spaning och övervakning från rymden. Försvarsmakten behöver därför snabbt höja sin förmåga när det kommer till obemannade system. Försvarsmakten behöver också höja sin förmåga till inhemsk inhämtning av data från rymden.

– En stärkt rymdförmåga ger Sverige bättre egen underrättelseinhämtning, ökad handlingsfrihet och ett större strategiskt oberoende. Genom att bygga upp en nationell satellitförmåga stärker vi skyddet av våra stridskrafter och ökar Sveriges värde som en relevant och pålitlig allierad, säger försvarsminister Pål Jonson.

## Satsning på obemannade system

Regeringen har beslutat att satsa över fyra miljarder kronor på att utrusta Försvarsmaktens krigsförband med obemannade system. Försvarsmakten kan genom denna anskaffning fortsätta bygga sin förmåga och utveckla taktik på drönarområdet. Den materiel som planeras att anskaffas beräknas kunna levereras med start 2026 fram till 2028.

Exempel på materiel som planeras att köpas in:

* Patrullrobot – är ett system med en drönare som innehåller någon form av verkansdel som kan riktas mot ett mål. Till vardags brukar dessa ofta benämnas som kamikazedrönare. I och med att dessa anskaffas inom ramen för läglighetsköp tidigareläggs den operativa effekten med mellan fem och sex år.
* Spaningsdrönare – är olika system för effektiv underrättelseinhämtning genom en direkt förmåga att spana på motståndaren i terrängen. Används ofta i kombination med patrullrobotar, artilleri eller med andra system där mål först behöver identifieras.
* Luftburen fjärrstyrd telekrigsförmåga – utgörs av till exempel sensorer till drönare för att upptäcka hot. Systemet kan baseras både på fartyg och i markförband.
* Marina drönare – är drönare som verkar både ovan och under vattenytan. Det handlar dels om undervattensfarkoster för minsök och bottenspaning, dels om ytfarkoster som används för övervakning av större havsområden.

## Satsning på rymden

Regeringen satsar 1,3 miljarder kronor på ökad rymdförmåga. Satsningen ska öka Försvarsmaktens förmåga till underrättelseinhämtning, långräckviddig bekämpning samtidigt som det ger större förutsättningar till skydd av egna stridskrafter genom till exempel lägesbildinhämtning och övervakning i realtid.

Satsningen följer Sveriges försvars- och säkerhetsstrategi för rymden och är nästa steg i rymdförmågeutvecklingen till stöd för totalförsvaret sedan 2024 då Sveriges första egna militära satellit sköts upp i rymden.

Detta rymdpaket innebär att ytterligare ett tiotal satelliter kommer att anskaffas som kraftigt kommer öka Sveriges egen rymdförmåga, strategiska oberoende och värde som relevant allierad och partner på den internationella rymdarenan.

Anskaffningen innebär att ytterligare 1,3 miljarder kronor tillförs den rymdmiljard som beslutades av regeringen 2024. Leverans av satelliterna beräknas påbörjas under 2026 och pågå fram till 2028.

Satsningarna på obemannade system och ökad rymdförmåga görs genom att utnyttja medel inom ramen för de 25 miljarder kronor som finns för de s.k. läglighetsköp som riksdagen beslutade om i 2025 års vårändringsbudget.
