# Dubbla straff för gängkriminella, 50-tal skärpta straffskalor och livstid för upprepade grova våldtäkter

Regeringen genomför en genomgripande omläggning av svensk kriminalpolitik som har sin utgångspunkt i ett grundläggande perspektivskifte, där fokus flyttas från gärningsman till brottsoffer och det omgivande samhällets behov av skydd.

Dagens system för bestämmande av straff grundar sig i stor utsträckning på reformer som gjordes på 1960- och 1980-talen. Sedan dess har det svenska samhället förändrats i grunden. Det straffrättsliga systemet har lappats och lagats, men inte reformerats som helhet för att möta en ny verklighet.

Regeringen gav därför sommaren 2023 dåvarande riksåklagaren, och nuvarande rikspolischefen Petra Lundh, i uppdrag att leda en omfattande översyn av straffsystemet. Detta resulterade i betänkandet En straffreform (SOU 2025:66). Lagrådsremissen tar omhand vissa av förslagen i betänkandet.

– Straffreformutredningens förslag skulle sammantaget innebära den största reformen av det svenska straffsystemet i modern tid. I dag tar vi viktiga steg vidare för att åstadkomma ett mer rimligt och rättvist straffsystem där straffen bättre motsvarar brottens allvar och skyddar samhället mot allvarlig brottslighet, säger justitieminister Gunnar Strömmer.

– Detta är ett tydligt fokusskifte där vi slutar dalta med förövare och i stället värnar brottsoffer och samhälle. Gängkriminella ska mötas av dubbla straff och den som upprepade gånger begår grova vålds- och sexualbrott ska kunna dömas till livstid, säger Henrik Vinge, ordförande i justitieutskottet för Sverigedemokraterna.

– Det vi nu ser är ett paradigmskifte i kriminalpolitiken i synen på brott och straff. Brottsoffers upprättelse ska stärkas och straffen återspegla brottens allvar. Upprepade grova vålds- och sexualbrott kan ge livstids fängelse och vi skärper straffen för ett 50-tal brott. Allt för att reducera brottsligheten och stärka tryggheten, säger Torsten Elofsson, rättspolitisk talesperson för Kristdemokraterna.

– Mäns våld mot kvinnor ska mötas med samma kompromisslösa kraft som gängkriminaliteten. Upprepade grova våldtäkter är bland de allvarligaste brotten vi har, och då ska livstids fängelse kunna bli konsekvensen, säger Martin Melin, rättspolitisk talesperson för Liberalerna.

### Ny straffskärpningsregel för gängbrott

Organiserad brottslighet är ett av de största hoten mot tryggheten i Sverige. Därför införs en ny straffskärpningsregel som gäller alla brott med koppling till kriminella nätverk. Regeln riktar bland annat in sig på den typ av brottslighet som skapar stor otrygghet och är systemhotande. När regeln används ska straffet som utgångspunkt höjas till det dubbla. Dessutom införs en ny paragraf om förhöjt straffmaximum i dessa fall.

Samtidigt utvidgas den nuvarande straffskärpningsbestämmelsen om skjutningar och sprängningar på allmän plats så att den blir tillämplig i fler fall. När regleringen tillämpas ska straffvärdet som utgångspunkt höjas till det dubbla.

### Skärpningar av ett femtiotal straffskalor

Närmare 50 straffskalor skärps. Det gäller bland annat grov misshandel, grov våldtäkt och andra integritetskränkande brott som inte sällan drabbar kvinnor och barn. Även allvarliga välfärds- och förmögenhetsbrott omfattas av förslagen. Till exempel höjs minimistraffen för grova ekobrott från 6 månader till 1 år, vilket innefattar bland annat grov stöld, grovt bedrägeri, grovt penningtvättsbrott och grovt skattebrott.

### Livstids fängelse vid upprepade fall av mycket grova brott

Vid särskilt allvarliga fall där någon ska dömas för flera grova vålds- eller sexualbrott ska livstids fängelse kunna dömas ut som gemensamt straff, även om livstidsstraff inte ingår i straffskalan för något av de enskilda brotten. Detta kommer att gälla för brotten synnerligen grov misshandel, grov våldtäkt och grov våldtäkt mot barn.

### Utvidgad häktningspresumtion

Presumtionen för häktning vid allvarlig brottslighet utvidgas. Den ska även omfatta grov kvinnofridskränkning, grov fridskränkning och hedersförtryck. Även försök, förberedelse och stämpling till brott med ett minimistraff om fyra års fängelse eller mer ska omfattas. På så sätt görs det ännu tydligare att personer som misstänks för dessa brott ska vara häktade och därmed förhindrade att fortsätta begå brott, fly eller påverka utredningen av brottet.

Dessa lagändringar föreslås träda i kraft den 3 juli 2026 – ett och ett halvt år tidigare än utredningens ursprungliga förslag.

Övriga förslag från betänkandet En straffreform (SOU 2025:66) bereds fortsatt i Regeringskansliet.
