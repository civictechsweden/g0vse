# Ökad informationsdelning för att stärka brottsbekämpningen

För att godkänna betalningar och använda andra tjänster hos finansiella företag krävs ofta att användaren har e‑legitimation, och i dag genomförs de flesta transaktioner med hjälp av en sådan. E-legitimationer kan dock utnyttjas för att genomföra brott, till exempel för att godkänna transaktioner vid penningtvätt. Med hjälp av information om hur och när en e-legitimation används i finansiella tjänster är det möjligt att upptäcka mönster som tyder på brottslig verksamhet.

− Den organiserade brottsligheten ska tryckas tillbaka. Nu blir det lättare för brottsbekämpande myndigheter att begära in information som kan vara avgörande i det arbetet, säger finansmarknadsminister Niklas Wykman.

Banker och andra finansiella företag är i dag skyldiga att på begäran lämna uppgifter om personer till brottsbekämpande myndigheter. Uppgifts­skyldigheten omfattar uppgifter om hur personer använder sin e‑legitimation för att nyttja företagens tjänster, till exempel för att logga in på e‑tjänster, godkänna betalningar eller ansöka om lån.

Detta gäller dock i dagsläget inte för e-legitimationsföretagen. I lagrådsremissen föreslår regeringen nu att de brottsbekämpande myndig­heterna även ska kunna vända sig direkt till e-legitimationsföretagen för att få uppgifter om en persons e-legitimationsanvändning vid nyttjande av finansiella tjänster.

Förslagen gäller företag som tillhandahåller e-legitimationer som kan användas av privatpersoner i finansiella företags tjänster. I dagsläget är det två företag som omfattas: Finansiell ID-teknik BID AB som tillhandahåller bank-id och Freja eID Group AB som tillhandahåller Freja plus.

Lagändringarna föreslås träda i kraft 1 maj 2026.
