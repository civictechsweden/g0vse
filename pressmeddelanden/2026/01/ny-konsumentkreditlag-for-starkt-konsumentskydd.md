# Ny konsumentkreditlag för stärkt konsumentskydd

Den nya lagen innebär att fler typer av krediter kommer att omfattas av konsumentskyddande regler, bland annat räntefria krediter som lämnas av tredje part (företag som till exempel Riverty, Klarna eller Qliro). Regeringen föreslår också skärpta krav på kreditprövning för att motverka överskuldsättning. Kreditprövningen ska göras i konsumentens intresse och det införs tydliga regler för vilka uppgifter som ska beaktas.

Konsumentens rättigheter kommer också att stärkas genom tydligare regler för ångerrätt och förtidsbetalning. Bland annat ska ångerfristen börja löpa först när konsumenten fått information om sin rätt att ångra avtalet. Vid betalningssvårigheter ska kreditgivare erbjuda alternativa lösningar, som till exempel sänkt ränta eller uppskov, innan åtgärder för att driva in skulden vidtas.

Förslaget innehåller även ett nytt tillståndskrav som innebär att fler aktörer som lämnar eller förmedlar krediter ska stå under Finansinspektionens tillsyn och bland annat uppfylla krav på kunskap och kompetens.

Förslagen i lagrådsremissen genomför EU:s konsumentkreditdirektiv och den nya lagen föreslås träda i kraft den 20 november 2026.
