# Regeringen vill stärka kunskapen om idéburna organisationers roll på arbetsmarknaden

Idéburna organisationer spelar en viktig roll i samhället, särskilt inom välfärd, demokrati och social innovation. Deras innovationskraft och kompetens skulle kunna utnyttjas bättre.

Regeringen vill nu öka kunskapen om den idéburna sektorns betydelse på arbetsmarknaden. Därför får Institutet för arbetsmarknads- och utbildningspolitisk utvärdering (IFAU) i uppdrag att ta fram en rapport om hur den idéburna sektorn bidrar till sysselsättning och påverkar arbetsmarknaden. Dessutom ska Arbetsförmedlingen redovisa hur myndigheten samverkar med den idéburna sektorn.

– Civilsamhället bidrar med viktiga insatser inom välfärden, med arbetstillfällen och med innovation. Vi behöver tydliggöra de idéburna organisationernas betydelse för arbetsmarknaden och hur de bidrar till sysselsättning, säger civilminister Erik Slottner.
