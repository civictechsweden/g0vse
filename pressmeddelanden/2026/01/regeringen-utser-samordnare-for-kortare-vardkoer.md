# Regeringen utser samordnare för kortare vårdköer

– De svenska vårdköerna har blivit som en naturlag som under alldeles för lång tid fått riskera patienters liv och hälsa. Att korta vårdköerna är en prioriterad fråga för att varje patient ska få den vård man behöver i tid.  Genom en nationell samordnare tar vi ytterligare ett steg för att stärka arbetet med att korta köerna och förbättra tillgängligheten men också för att identifiera vilka framtida åtgärder som är nödvändiga, säger sjukvårdsminister Elisabet Lann (KD).

– Den som är sjuk har rätt att snabbt få vård av hög kvalitet. Genom en nationell samordnare stärker vi möjligheterna för nya metoder och samverkan, som kan korta vårdköerna och sätta patienten i centrum i stället för i väntrum – oavsett var i landet man bor, säger socialtjänstminister Camilla Waltersson Grönvall (M).

– I Sverige behövs kortare väntetider och en mer sammanhållen vård. Med en nationell samordnare stärker vi samarbete, ansvar och uppföljning över hela landet. Patienter ska få vård i tid, oavsett var de bor, säger Lina Nordquist, sjukvårdspolitisk talesperson (L).

– Det är mycket välkommet att staten nu tar ett tydligare ansvar för vårdköerna. Patienternas behov måste alltid gå först och all tillgänglig kapacitet, både offentlig och privat, ska användas för att korta köerna och säkerställa att fler får vård i tid, säger Jessica Stegrud, socialpolitisk talesperson (SD).

Regeringen presenterar i dag Anders Sylvan som nationell samordnare med uppdrag att korta vårdköerna och förbättra tillgängligheten i hälso- och sjukvården.

Samordnaren ska analysera och följa upp arbetet med vårdköer, identifiera hinder för samverkan och föreslå åtgärder som snabbt kan öka tillgängligheten, exempelvis genom innovativ upphandling av ledig kapacitet hos privata vårdgivare. Uppdraget omfattar även att sprida framgångsfaktorer och framgångsrika arbetssätt samt säkerställa att statsbidrag används effektivt.

Delredovisning lämnas den 12 juni 2026 och slutredovisning den 4 januari 2027.
