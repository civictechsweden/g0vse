# Kompletterande regler ska underlätta tillståndsprocesser för strategiskt viktiga industrier

– Tempot i tillståndsprocesserna måste upp, annars har vi ingen chans i den globala konkurrensen. Cirka 240 miljarder kronor av industrins investeringar i omställning är just nu i någon form av tillståndsprocess. Nu vidtar regeringen åtgärder för att svenska företag ska kunna växa och investera för framtiden, säger energi- och näringsminister Ebba Busch.

## Kontaktpunkter och tidsfrister ska underlätta tillståndsprocesser

Högt tempo i tillståndsprocesser är viktigt för vår konkurrenskraft. Näringslivet efterfrågar snabbare och mer förutsebara tillståndsprocesser, och det är just det kontaktpunkterna för strategiskt viktiga industrier ska bidra till.

Regeringen har sedan tidigare gett sex länsstyrelser i uppdrag att vara kontaktpunkter enligt EU-förordningen om kritiska råmaterial och EU-förordningen om nettonollindustri. Promemorian som nu skickats ut på remiss lämnar kompletterande förslag som syftar till att EU-förordningarna ska fungera som avsett i Sverige. Det gäller kontaktpunkterna och tidsfristerna för tillståndsprocesser i första instans samt de särskilda bestämmelserna om miljöbedömningar.

De kompletterande bestämmelserna föreslås träda i kraft den 1 oktober 2026.

## Stärkta förutsättningar för nettonollindustrin

För att ytterligare stärka förutsättningarna för nettonollindustrin har regeringen sedan tidigare beslutat om en förordning där processen för erkännanden av strategiska nettonollprojekt tydliggörs. I förordningen pekas Tillväxtverket ut som ansvarig myndighet för erkännanden av strategiska projekt när det gäller tillverkningsprojekt för nettonollteknik. Det omfattar även projekt i vissa sektorer som minskar utsläpp av koldioxidekvivalenter från energiintensiv industri.

Sveriges geologiska undersökning pekas ut som ansvarig myndighet för erkännanden av strategiska projekt inom koldioxidvärdekedjan. Det omfattar projekt för koldioxidlagring, koldioxidavskiljning och infrastruktur för koldioxidtransport.

Att ett projekt klassas som ett strategiskt nettonollprojekt innebär framför allt att det gäller kortare tidsfrister för tillståndsprocesser. Det innebär också att företag endast behöver kontakta en myndighet som guidar dem genom hela tillståndsprocessen. Projektägaren får även vid behov råd om finansieringen av satsningen.
