# Förbättrad kontroll och uppföljning av privata utförare i kommuner och regioner

Kommuner och regioner kan överlåta skötseln av vissa uppgifter till privata utförare. Även om en uppgift, till exempel hemtjänst, lämnas över till en privat utförare behåller kommuner eller regionen det övergripande ansvaret på samma sätt som när verksamhet bedrivs i egen regi.

I många kommuner finns det behov av att förbättra arbetet med kontroll och uppföljning av sådan verksamhet som lämnats över till privata utförare. I dag finns utmaningar med att i tid upptäcka och hantera potentiella risker för oegentligheter och välfärdsbrott.

– Nu förbättrar vi kontrollen och uppföljningen av de privata utförarna för att motverka välfärdsbrott, oseriösa aktörer och korruption. En stärkt kontroll bidrar till att brister upptäcks i tid och att skattemedel används på ett ansvarsfullt sätt, säger civilminister Erik Slottner.

Förslagen innebär två förändringar:

* Kommun- och regionstyrelsens uppsiktsplikt förtydligas så att det framgår att uppsikten även omfattar hur övriga nämnder kontrollerar och följer upp verksamheter som lagts ut på privata utförare.
* Kommun- och regionstyrelsen ska varje år rapportera till fullmäktige om nämndernas kontroll och uppföljning av dessa verksamheter.

Genom förslag om förtydligande och årlig rapportering stärks hela styrnings- och uppföljningskedjan. Fullmäktige får samtidigt ett mer heltäckande underlag för strategiska beslut som rör privata aktörer.

Lagändringarna föreslås träda i kraft den 1 juli 2026.
