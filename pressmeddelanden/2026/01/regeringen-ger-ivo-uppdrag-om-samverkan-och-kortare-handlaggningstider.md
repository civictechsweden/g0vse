# Regeringen ger IVO uppdrag om samverkan och kortare handläggningstider

– Genom uppdraget till IVO vill vi stärker vi hela kedjan för tillsyn och ansvar. IVO:s granskningar fyller en viktig funktion både för enskildas upprättelse i de fall när vården brister och för att granska och motverka patientsäkerhetsrisker. När handläggningstiderna kortas och brister åtgärdas snabbare får både patienter och vårdgivare en tryggare process, säger sjukvårdsminister Elisabet Lann.

Regeringen skärper kraven på IVO. I regleringsbrevet för 2026 får myndigheten nya uppdrag som ska stärka tillsynen och öka tryggheten i vården och omsorgen.

## Utvecklad samverkan för att åtgärda brister

IVO ska analysera hur myndigheten kan utveckla sitt arbete med att ge råd och vägledning så att brister och missförhållanden som upptäcks vid tillsyn åtgärdas. Myndigheten ska också samarbeta med Socialstyrelsen för att berörda vårdgivare och verksamheter ska få tillgång till kunskapsstöd. Uppdraget ska redovisas senast den 31 mars 2027.

## Plan för kortare handläggningstider

IVO ska ta fram en plan för att hantera handläggningstider och ärendebalanser, bland annat för enskildas klagomål enligt patientsäkerhetslagen. Planen ska innehålla tidsatta mål och redovisa vilka åtgärder som vidtas, såsom utveckling av ändamålsenliga IT-system. Delredovisning ska lämnas senast den 1 mars 2026 och slutredovisning senast den 22 februari 2027.

## Fler uppdrag under året

Utöver dessa uppdrag ska IVO bland annat stärka arbetet mot oseriösa och kriminella aktörer, öka förmågan att använda AI och datadrivet arbetssätt samt genomföra ägar- och ledningsprövningar av äldre tillstånd. Myndigheten ska också höja sin informations- och cybersäkerhet och öka tillsynen av tandvården efter reformen om förstärkt högkostnadsskydd. Ett särskilt uppdrag gäller granskning av vård på distans, med fokus på patientsäkerhet och informationssäkerhet.
