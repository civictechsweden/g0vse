# Regeringen stärker vårdkapaciteten i vuxenpsykiatrin

– Den här satsningen är en viktig del i vårt arbete med att förbättra tillgängligheten. Vi vill att fler vuxna som behöver specialiserad psykiatrisk vård snabbt ska få en trygg och personcentrerad vård, säger socialminister Jakob Forssmed.

Det finns stora utmaningar inom den specialiserade psykiatriska vården för vuxna, bland annat när det gäller vårdkapacitet, tillgänglighet och kompetensförsörjning. Det finns också utmaningar när det gäller omhändertagandet av personer med komplexa psykiatriska behov.

För att möta det växande behovet av psykiatrisk vård har regeringen i budgetpropositionen för 2026 aviserat en fortsatt och förstärkt satsning inom området. Totalt handlar det om 1,49 miljarder kronor som går till regionerna för att:

* öka vård­kapaciteten genom fler vårdplatser
* stärka de akut­psykiatriska verksam­heterna
* genomföra insatser för att göra vården tryggare och mer flexibel utifrån patientens behov, exempelvis genom självvald inläggning
* skapa bättre övergångar mellan barn- och ung­doms­­­psykiatrin och vuxenpsykiatrin

Socialstyrelsen ska även genomföra nationella utvecklingsinsatser för att stödja regionerna. Detta genom att utveckla den nationella styrningen med kunskap, stödja en effektiv och hållbar kompetensförsörjning samt utveckla analys och uppföljning med fokus på resultat och effekter.

Socialstyrelsen ska dessutom föra dialog med och inhämta kunskap och erfarenheter från Sveriges Kommuner och Regioner (SKR), regioner, kommuner, professionsföreningar, patient-, brukar- och anhörigorganisationer och andra berörda aktörer, till exempel organisationer inom det civila samhället.

Socialstyrelsen ska senast den 30 mars 2026 lämna en första delredovisning av upp­draget till Regeringskansliet (Socialdepartementet). Delredovisningen ska innehålla en plan för uppdragets genomförande, inbegripet en tids­plan för när insatserna ska genomföras.
