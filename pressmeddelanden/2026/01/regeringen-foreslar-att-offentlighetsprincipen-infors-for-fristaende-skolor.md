# Regeringen föreslår att offentlighetsprincipen införs för fristående skolor

– En viktig del i regeringens helrenovering av friskolesektorn är att skapa bättre insyn och mer transparens. Därför föreslår vi nu att offentlighetsprincipen ska gälla för alla fristående skolor och förskolor, säger utbildnings- och integrationsminister Simona Mohamsson.

– Vi har sett ett behov av ökad insyn i friskolor, och därmed lika villkor mellan friskolor och kommunala skolor. Nu får vi det på plats samtidigt som vi ser till att den ökade administrativa bördan inte blir orimligt betungande för de små friskolorna, vilket hela tiden varit vårt fokus, säger kulturminister Parisa Liljestrand.

– Friskolor är ett bra komplement till de befintliga kommunala skolorna. I grunden ska familjer alltid få välja den skola de tycker passar sina barn bäst. Samtidigt är det viktigt att säkerställa att dessa skolor lever upp till höga krav och undviker all typ av fusk. Därför föreslår regeringen nu att offentlighetsprincipen även ska omfatta fristående skolor och fritidshem för att säkerställa att kraven efterlevs och att barn får en trygg och bra utbildning, säger Mathias Bengtsson, utbildningspolitisk talesperson för Kristdemokraterna.

– Att införa offentlighetsprincipen har inte varit vår utgångspunkt i förhandlingarna, men det är vår förhoppning att de lättnader som nu görs kommer att mildra effekterna för de mindre friskolorna. Jag tycker också att det är bra att det ska göras en utvärdering av den administrativa bördan för mindre huvudmän, säger Patrick Reslow, skolpolitisk talesperson för Sverigedemokraterna.

De nya reglerna är planerade att gälla för alla fristående förskolor, grundskolor, anpassade grundskolor, gymnasieskolor, anpassade gymnasieskolor och fristående fritidshem från och med den 1 januari 2027.

## Vissa lättnadsregler för mindre huvudmän

Offentlighetsprincipen kommer att gälla hos både kommunala och offentliga huvudmän. Samma regler kommer att gälla både stora och små enskilda huvudmän när det gäller vilka handlingar som är allmänna och i vilka fall handlingar inte får lämnas ut på grund av sekretess. För att hålla nere det administrativa arbetet för små verksamheter föreslår regeringen vissa lättnadsregler för mindre enskilda huvudmän för fristående förskolor, skolor och fritidshem. De mindre huvudmännen ska fortfarande lämna ut allmänna handlingar på begäran, men det kommer att finnas en viss flexibilitet i relation till kraven, till exempel kan de få lite extra tid på sig. En huvudman ska räknas som mindre om huvudmannen eller koncernen har sammanlagt högst 450 elever (för skola, förskola, fritidshem) eller högst 100 barn (bara förskola).

Förslagen bygger på en överenskommelse mellan regeringen och Sverigedemokraterna.
