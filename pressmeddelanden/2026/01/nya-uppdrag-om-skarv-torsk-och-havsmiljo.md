# Nya uppdrag om skarv, torsk och havsmiljö

Regeringen arbetar för en starkare integrering mellan hållbar fiskförvaltning och förvaltning av säl och skarv. Det finns ett tydligt behov av samordnade åtgärder både längs kusterna och i våra insjöar. Länsstyrelserna i Stockholm, Södermanland, Uppsala, Västmanland och Örebro får i uppdrag i sina regleringsbrev att ta fram en gemensam, adaptiv och effektiv skarvförvaltningsplan för Mälaren och Hjälmaren.

– Skarven bryr sig inte om länsgränser. Vi vill att länsstyrelserna samordnar sig kring en gemensam plan för att minska problemen som skarven orsakar i Mälaren och Hjälmaren. Det är ett bland flera steg som regeringen har tagit för en bättre skarvförvaltning, säger landsbygdsminister Peter Kullgren.

Stora utmaningar kvarstår för torskens återhämtning trots flera år av kraftigt reglerat fiske. Som en del av arbetet med att genomföra havsmiljöpropositionen ger regeringen Havs- och vattenmyndigheten i uppdrag att utreda vilka åtgärder som krävs och bedöms vara effektiva för att återställa bestånden av torsk i svenska vatten.

Vidare växlar regeringen upp arbetet med hållbar svensk sjömat inom ramen för Livsmedelsstrategin 2.0. Genom att landa mer fisk såsom sill och skarpsill i Sverige och i högre utsträckning använda dem till livsmedel kan livsmedelsberedskapen förbättras. Livsmedelsverket får i uppdrag att tillsammans med Jordbruksverket, fiskerinäringen och Centrum för blå mat, utreda och föreslå hur mer av denna fisk kan gå till humankonsumtion utan hälsorisker.

Som ytterligare steg i genomförandet av havsmiljöpropositionen ska Havs- och vattenmyndigheten lämna underlag inför förhandlingar om fiskemöjligheter, inklusive förslag till alternativa kvoter och fiskemöjligheter, för 2027 i Östersjön. Målsättningen är att utifrån en ekosystembaserad fiskförvaltning accelerera återhämtningen av fiskbestånd och marina ekosystem bland annat för en stärkt livsmedelsberedskap.

Havs- och vattenmyndigheten ska även redovisa myndighetens insatser för en ökad samordning av EU:s miljölagstiftning inom havs- och vattenförvaltningen och EU:s gemensamma fiskeripolitik som i högre grad beaktar försiktighetsansatsen samt skrivningarna i Havsmiljöpropositionen om en förvaltning baserad på ekosystemansatsen.

– I havsmiljöpropositionen, som riksdagens beslutade om för strax över ett år sedan, slog regeringen fast att en ekosystemansats gäller för havsförvaltningen och att bättre samordning behövs mellan miljö- och fiskeripolitiken. Nu tar vi ytterligare ett steg i genomförandet genom att låta Havs- och vattenmyndigheten redovisa sina insatser för en ökad samordning av EU:s miljölagstiftning inom hav och vatten och EU:s gemensamma fiskeripolitik, säger klimat- och miljöminister Romina Pourmokhtari.
