# Socialstyrelsen får uppdrag om lagerhållning av sjukvårdsprodukter för storskalig testning

– Covid-19-pandemin visade hur avgörande det är att snabbt kunna testa stora delar av befolkningen. När det väl gäller behöver vi vara väl förberedda och ha tillgång till den utrustning som behövs. Med detta uppdrag stärker vi beredskapen och ger regionerna rätt förutsättningar för att kunna utföra utökad testning om en allvarlig smittspridning skulle inträffa, säger socialminister Jakob Forssmed.

Socialstyrelsen ska även beräkna kostnaderna för lagerhållningen och lämna förslag på nivåer som ska gälla vid omfattande smittspridning.

Bakgrunden till beslutet är utredningen Stärkt framtida smittskydds delbetänkande Stärkt pandemiberedskap (SOU 2025:48), som konstaterar att en bristfällig pandemihantering kan få allvarliga konsekvenser för samhället. Utredningen föreslår att regionerna ska säkerställa kapacitet för provtagning, laboratorieanalys och smittspårning samt lagerhållning av nödvändiga produkter.

Socialstyrelsen ska lämna en muntlig delredovisning till Socialdepartementet senast den 17 mars 2026 och en skriftlig slutredovisning senast den 30 juni 2026. För uppdraget får myndigheten använda 1 miljon kronor under 2026.
