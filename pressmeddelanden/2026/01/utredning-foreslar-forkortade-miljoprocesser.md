# Utredning föreslår förkortade miljöprocesser

Regeringen tillsatte Miljötillståndsutredningen år 2023 för att se över och lämna förslag på hur tillståndsprövningen enligt miljöbalken kan förenklas och förkortas. Syftet var att göra prövningen mer flexibel, effektiv och förutsebar.

– En av den här regeringens viktigaste prioriteringar från start har varit att effektivisera och snabba på miljötillståndsprocesserna, vilket också är mycket efterlängtat av näringslivet. För att Sverige ska kunna möta klimatomställningens utmaningar och säkra näringslivets konkurrenskraft krävs förutsebarhet och moderna tillståndsprocesser som avgörs i rimlig tid. Med det tredje delbetänkandet har vi fått ytterligare förslag som syftar till att korta den totala handläggningstiden för mål och ärenden enligt miljöbalken och plan- och bygglagen, säger klimat- och miljöminister Romina Pourmokhtari.

– Beslut om detaljplaner och bygglov kan i dag överklagas i flera olika instanser, vilket gör att plan- och byggprocesser ofta förlängs och planerade bostäder försenas, ibland med flera år. Regeringen anser att det finns ett behov att ett ökat bostadsbyggande, över hela landet, och att tillståndsprocesserna för byggande därför behöver kortas, bli mer effektiva och mer förutsebara. Utredningen har lämnat förslag som bland annat innebär att det införs en avgift för överklagade mål och ärenden enligt miljöbalken och plan- och bygglagen och en kortare instansordning för dessa mål och ärenden. Regeringen kommer nu titta närmare på förslagen för att se hur vi bäst går vidare, säger infrastruktur- och bostadsminister Andreas Carlson.

Miljötillståndsutredningen har tagit fram två betänkanden som bereds inom Regeringskansliet. Utredningens viktigaste förslag är att starta en ny myndighet. Regeringen meddelade i budgetpropositionen för 2026 att förslaget kommer att genomföras.

Förslagen i det tredje delbetänkandet innebär bland annat att instanskedjan förkortas och begränsas till högst tre instanser. Utredningen föreslår även att dispensgrunderna för Mark- och miljööverdomstolen begränsas i sådana mål som Mark- och miljööverdomstolen prövar som sista instans.

Dessutom föreslås att en avgift införs för att överklaga beslut till mark- och miljödomstol samt Mark- och miljööverdomstolen. Förslagen innebär också att detaljplaneprocessen förenklas och förtydligas.

Ändringarna föreslås träda i kraft den 1 januari 2028.
