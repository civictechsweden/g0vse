# Fortsatta försörjningslösningar och utbildningsinsatser till förmån för Ukraina

## Uppdrag om att genomföra en försörjningslösning för materiel donerad till Ukraina

Viss materiel som Sverige donerat är i behov av reparation och med detta uppdrag får Försvarsmakten föra in ukrainsk materiel som överlåtits av Sverige för reparation. Försvarsmakten får också genomföra mekaniker- och operatörsutbildning av ukrainsk personal i Sverige eller i EU- eller Natoländer. Sverige har sedan 2022 levererat ett stort antal olika kvalificerade vapen- och sensorsystem till stöd för Ukraina. Dessa system och materiel kräver en långsiktig och anpassningsbar försörjningslösning som innehåller bland annat tekniskt systemstöd, reservdelar och utbytesenheter samt ammunition.

## Uppdrag om genomförande av utbildningsverksamhet under 2026 till förmån för Ukraina

Försvarsmakten får också i uppdrag att under 2026 genomföra och delta i utbildningsverksamhet för att utveckla Ukrainas försvarsförmåga. Uppdraget omfattar militär grund- och befattningsutbildning, utbildning kopplad till försvarsmateriel som Sverige har skänkt till Ukraina, samt annan utbildning för ukrainska elever, utifrån Ukrainas behov. Utbildningsverksamheten gör det möjligt för Ukraina att upprätthålla och stärka sin försvarsförmåga och utgör del av det stöd som Sverige lämnar. Under 2026 finns behov av fortsatt utbildningsverksamhet till stöd för Ukraina, bland annat inom ramen för de förmågekoalitioner som etableras inom ramen för multilaterala samarbeten.

Uppdragen innebär att Försvarsmakten får förhandla och ingå nödvändiga avtal med behöriga myndigheter i berörda länder och organisationer inom EU och Nato. Kostnader för uppdragen tas inom befintlig ekonomisk ram för det militära stödet till Ukraina.
