# Regeringen ger SBU uppdrag att utveckla och stärka kunskapen om adhd och autism

– Kunskap är avgörande för att möta behoven hos personer med adhd och autism. Med detta uppdrag utvecklar vi kunskapen och ökar förutsättningarna för en mer jämlik vård och ett bättre stöd, säger socialminister Jakob Forssmed.

SBU ska sammanställa kunskap om adhd och autismspektrumtillstånd, inom områden där det i dag saknas kunskap, med särskild hänsyn till kön och socioekonomiska faktorer. Uppdraget omfattar även hälsoekonomiska bedömningar och löpande kommunikation av resultaten till berörda aktörer.

En delredovisning ska lämnas senast den 29 maj 2026 och slutredovisning senast den 29 maj 2027.
