# Fler unga ska kunna bo kvar i familjehem efter 18-årsdagen

Många familjehemsplaceringar avslutas när en ungdom fyller 18 år, vilket kan skapa osäkerhet och risk för utanförskap. Unga som har varit placerade är en särskilt utsatt grupp, med ökad risk för psykisk ohälsa och svårigheter att etablera sig i vuxenlivet.

Samtidigt kan många sakna trygghet och stöd utanför familjehemmet. Att få bo kvar i familjehemmet kan ge trygghet och stöd under övergången till ett självständigt liv, och säkerställa att unga med fortsatta omsorgs- eller stödbehov får dessa tillgodosedda.

– Alla unga har rätt till en trygg uppväxt och en ljus framtid. Men tryggheten ska inte upphöra från en dag till en annan, på en ungdoms artonårsdag. Det här uppdraget är ett viktigt steg för att ge några av de mest utsatta ungdomarna en trygg och stabil övergången till vuxenlivet, säger socialtjänstminister Camilla Waltersson Grönvall.

– Vi behöver fokusera mer på personen och mindre på personnumret. Att bli vuxen är en ömtålig process där mycket kan gå fel. Därför behövs det så mycket lugn och förutsägbarhet i tillvaron som möjligt. Genom detta uppdrag ser vi till att tryggheten som den unga människan behöver på sin väg in i vuxenlivet kan bestå, säger socialminister Jakob Forssmed.

– Behovet av trygghet och stabilitet försvinner inte på artonårsdagen, särskilt inte för unga som vuxit upp med en turbulent och osäker barndom. Att tvingas lämna ett familjehem från en dag till en annan kan få stora konsekvenser. Därför är det här ett viktigt steg för att fler unga ska kunna bo kvar i en trygg miljö och få det stöd som krävs för att etablera sig i vuxenlivet, säger Helene Odenjung, socialpolitisk talesperson för Liberalerna.

Regeringen har beslutat att ge Socialstyrelsen i uppdrag att undersöka hur vanligt det är att familjehemsplaceringar avslutas i samband med 18-årsdagen, varför det sker och vilket stöd som efterfrågas av kommuner, familjehem och familjehemsplacerade unga själva.

Socialstyrelsen ska bland annat föreslå vilka åtgärder som kan vidtas för att fler ungdomar som vill ska få möjlighet att bo kvar i familjehemmet efter att vården enligt socialtjänstlagen eller LVU har upphört.
