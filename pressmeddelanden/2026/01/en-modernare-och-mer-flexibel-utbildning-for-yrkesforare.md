# En modernare och mer flexibel utbildning för yrkesförare

– En välutbildad yrkesförarkår gynnar trafiksäkerheten för alla som är ute på vägarna. Nu förenklas kompetensutvecklingen för Sveriges yrkesförare med en mer flexibel utbildning där både fjärr- och distansundervisning tillåts. Syftet är att underlätta för förare och företag, säger infrastruktur- och bostadsminister Andreas Carlson.

Transportstyrelsen redovisade i december 2023 ett regeringsuppdrag där de lämnade förslag på en modernare utbildning för yrkesförarkompetens. Ändringarna som regeringen beslutat om utökar utbildningsanordnarnas möjligheter till att bedriva fjärr- och distansundervisning vid grundutbildningen och fortbildningen av yrkesförare. Det blir även tillåtet att körträna i en avancerad simulator vid grundutbildningen.

Ändringarna börjar gälla den 1 september 2026.
