# 60 miljoner kronor i ökade medel till de frivilliga försvarsorganisationerna

– I det allvarligaste säkerhetsläget sedan andra världskriget behöver vi hela samhällets engagemang. De frivilliga försvarsorganisationerna spelar en central roll för folkförankringen av totalförsvaret och för att snabbt kunna förstärka vår samlade försvarsförmåga. Därför stärker vi nu deras långsiktiga förutsättningar, säger försvarsminister Pål Jonson.

– Ett starkt civilt försvar bygger på delaktighet och ansvarstagande i hela samhället. De frivilliga försvarsorganisationerna kanaliserar viljan att bidra och omsätter den i konkret förmåga. Genom att öka resurserna säkerställer vi att engagemanget kan tas om hand och utvecklas, säger minister för civilt försvar Carl-Oskar Bohlin.

Satsningen på att stärka de frivilliga försvarsorganisationerna är ett viktigt komplement till regeringens historiskt stora investeringar i försvaret. Medlen uppgår i år till cirka 175 miljarder kronor för det militära försvaret och cirka 13 miljarder för det civila försvaret, vilket är mer än 100 miljarder kronor mer än 2022. Tillsammans bidrar dessa satsningar till att öka förmågan inom totalförsvaret.

I Sverige finns i dag 18 frivilliga försvarsorganisationer med omkring 380 000 medlemmar. Deras verksamhet stärker totalförsvaret genom att bidra till folkförankring, tillhandahålla förstärkningsresurser och öka försvarsviljan i samhället. Flera organisationer bedriver även en omfattande ungdomsverksamhet som är viktig för den långsiktiga försörjningen av kompetens och engagemang.

Genom beslutet uppgår ökningen av den årliga tilldelningen till de frivilliga försvarsorganisationerna till totalt 60 miljoner kronor, inklusive tidigare beslutad ökning. Totalt uppgår medlen till ca 513 miljoner kronor under 2026.
