# Utredning föreslår effektivare bodelning och enklare skilsmässa

Utredningen tillsattes eftersom dagens regler för bodelning inte alltid fungerar som de ska. I vissa fall kan en partner fördröja eller försvåra processen och på så sätt utöva ekonomisk press på den andra parten. Det kan göra det svårt att ordna boende, få ekonomin på plats och att gå vidare i livet, särskilt för den som är ekonomiskt svagare.

– Mäns våld mot kvinnor måste bekämpas alldeles oavsett form. Vi ser hur den privata ekonomin kan användas för att kontrollera och utöva makt. Bland annat i bodelningar, där den som vill missbruka processen kan fördröja eller i värsta fall göra det omöjligt för den ekonomiskt svagare parten att lämna en destruktiv relation. Det här ska vi nu äntligen göra något åt, och då är de här förslagen om att säkerställa skyndsamma och rättvisa bodelningar mycket välkomna, säger justitieminister Gunnar Strömmer.

– Ekonomiskt våld i samband med skilsmässa är ett allvarligt problem. Män som vill behålla kontrollen över sin partner har alldeles för enkelt kunna utnyttja slappa regler i bodelningsprocessen. Nu föreslår utredningen viktiga steg i rätt riktning med bland annat tidsgränser och hot om vite för den som obstruerar. Rättsväsendet måste stå på de utsatta kvinnornas sida, säger jämställdhetsminister Nina Larsson.

Förslagen innebär bland annat att en bodelningsförrättare, som är den person som domstolen utser när makarna inte kan komma överens, ska få nya verktyg för att driva processen framåt. Det handlar till exempel om att kunna kräva in uppgifter om tillgångar och skulder från andra än makarna, förena krav med vite och sätta tydligare ramar för handläggningen.

Förslagen är en del av regeringens arbete mot mäns våld mot kvinnor och våld i nära relationer, där även ekonomiskt våld ingår. Målet är att den som vill lämna en relation inte ska hållas kvar av långa processer eller ekonomisk maktutövning.

Utredningen föreslår även ändrade regler om betänketid vid äktenskapsskillnad. För att förenkla skilsmässoprocessen föreslås att kravet på betänketid tas bort när bara en av makarna vill skiljas. Utredningen har däremot bedömt att det inte finns tillräckliga skäl för att helt ta bort betänketiden. Kravet ska därför, liksom i dag, gälla när det finns barn under 16 år som bor varaktigt med någon av makarna.

Utredningen har letts av justitierådet Margareta Brattström. Förslagen ska nu beredas vidare inom Regeringskansliet. Lagändringarna föreslås träda i kraft den 1 juli 2027.
