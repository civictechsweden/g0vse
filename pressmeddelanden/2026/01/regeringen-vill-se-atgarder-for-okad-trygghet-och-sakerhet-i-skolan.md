# Regeringen vill se åtgärder för ökad trygghet och säkerhet i skolan

Undersökningar visar att många elever utsätts för brott och kränkningar i skolan och den grova och organiserade brottsligheten går allt lägre ned i åldrarna. Regeringen vidtar därför en rad åtgärder för att förbättra säkerheten och tryggheten i skolan. Detta som en del av de största reformerna för skolan på 30 år som regeringen nu genomför.

### Registerkontrollen av personer som arbetar i skolan ska utökas

Barn och elever ska skyddas mot våld och övergrepp samt mot olämplig påverkan av personer som arbetar i förskolan och skolan. Regeringen föreslår att registerkontrollen som ska göras inför att en person anställs i förskolan eller skolan också ska gälla vissa uppgifter i misstankeregistret. Registerkontrollerna kommer även i framtiden innefatta fler brottstyper än vad som gäller idag och registerutdraget får inte vara äldre än sex månader. Reglerna om registerkontroll ska även gälla för komvux.

### Skolor ska dela information med varandra

För att säkra tryggheten och kunna arbeta brottsförebyggande är det viktigt med samverkan mellan skolan och andra aktörer som socialtjänst och polis. Regeringen har sedan tidigare förbättrat möjligheterna till det och går nu ett steg längre. Skolor behöver också sinsemellan kunna utbyta uppgifter, i brottsförebyggande syfte, när en elev byter skola. När byte görs och det, på grund av konkreta omständigheter, finns risk för att eleven kommer begå eller utsättas för brott, ska uppgifter delas mellan skolorna. Dessutom ska skolenheter inom fler skolformer bli skyldiga att informera om att man tagit emot en elev vid ett skolbyte.

– För att skolan ska vara en plats för lärande så måste man vara trygg. Trots detta träffar och hör jag om flera barn och unga som vuxenvärlden, samhället och skolan har svikit. Det är en verklighet vi aldrig kan acceptera. Därför är jag glad över att kunna presentera ny lagstiftning för skärpta registerkontroller för alla som söker jobb inom skola och förskola, säger utbildnings- och integrationsminister Simona Mohamsson.

– Detta är ett viktigt steg i att öka skyddet för barn och unga så att de kan känna sig säkra och trygga i förskolan och skolan. Registerkontroller är centrala verktyg för att se till att bara lämpliga personer arbetar inom skolan. Detta är inte en dag för tidigt, säger socialtjänstminister Camilla Waltersson Grönvall.

– För att säkra tryggheten och kunna arbeta brottsförebyggande är det viktigt med samverkan mellan skolan och andra aktörer som socialtjänst och polis. En förutsättning för att det samarbetet ska fungera är att aktörerna kan utbyta nödvändig information, säger Mathias Bengtsson, utbildningspolitisk talesperson för Kristdemokraterna.

– Förslaget vi presenterar här i dag innebär att om en elev, som t.ex. har en hotbild mot sig, byter skola och det finns risk för att eleven kommer att utsättas för eller begå brott, ska den överlämnande skolan lämna uppgifter som den mottagande skolan behöver för att förebygga eller förhindra brott. Det är en viktig åtgärd för att den mottagande skolan ska kunna sätta in lämpliga stödinsatser, säger Patrick Reslow, skolpolitisk talesperson för Sverigedemokraterna

Lagrådsremisserna kommer beslutas den 22 januari. Förslagen bygger på en överenskommelse mellan regeringen och Sverigedemokraterna.
