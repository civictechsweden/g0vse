# Flera myndighetsuppdrag för att genomföra bidragsreformen

– Det måste löna sig mer att gå från bidrag till arbete och egen försörjning. Alla som kan arbeta ska arbeta. Därför genomför vi en bidragsreform, som kommer göra att fler barn ser sina föräldrar gå till jobbet och får möjlighet till en klassresa i stället för att ärva sina föräldrars utanförskap. Nu ger vi flera myndigheter uppdrag för att stödja detta arbete, säger äldre- och socialförsäkringsminister Anna Tenje.

– Det är viktigt att bidragsreformen genomförs för att fler ska komma i arbete och vara en del av att bygga Sverige, vårt gemensamma hem, starkt igen. Arbete kan även bidra till ökad självkänsla för den enskilde och dennes familj, säger Hans Eklind, ekonomisk-politisk talesperson för Kristdemokraterna.

– Att sätta stopp för långvarigt bidragsberoende är avgörande. Bidragsreformen skapar drivkrafter för arbete och egen försörjning. Genom reformen bryts utanförskapet och fler barn får chansen att växa upp i familjer där arbete är normen, säger arbetsmarknadsminister Johan Britz.

– Med bidragsreformen rättar vi till ett orättvist system där vissa varje morgon går till jobbet medan andra kan leva på bidrag. Det ska alltid löna sig att arbeta och ta ansvar för sin egen försörjning, säger Oscar Sjöstedt, ekonomisk-politisk talesperson för Sverigedemokraterna.

## Uppdrag till sex myndigheter

Socialstyrelsen får i uppdrag att stötta kommunerna med implementeringen av bidragsreformen. Det handlar bland annat om att ta fram kunskapsstöd till kommunerna gällande delar av reformen, såsom arbetsplatsförlagda aktiviteter, jobbpremien och insatser till biståndsmottagare för att förebygga och bryta långvarigt bidragsberoende.

Skolverket får i uppdrag att sprida information till kommunerna om de extra medel som tilldelats för att barn, vars föräldrar omfattas av aktivitetskravet, ska erbjudas utökad tid i förskola och fritidshem.

Upphandlingsmyndigheten får i uppdrag att ge vägledning i tillämpningen av statsstödsregler när kommunerna anlitar utförare av aktiviteter inom ramen av aktivitetskravet.

I bidragsreformen föreslås en moderniserad och stramare riksnorm, så att den bättre speglar dagens konsumtionsmönster och skapar ökad rättvisa mellan olika hushåll. Statistiska centralbyrån (SCB) får under 2026 i uppdrag att beräkna ett jämförelsetal som ska användas som grund för att fastställa riksnormen inom försörjningsstödet för nästkommande år.

En tillfällig jobbpremie föreslås också för dem som lämnar försörjningsstödet för jobb, för att stärka de ekonomiska drivkrafterna till självförsörjning. Försäkringskassan får i uppdrag att utveckla statistik om jobbpremien för att möjliggöra utvärdering av reformen.

Institutet för arbetsmarknads- och utbildningspolitisk utvärdering (IFAU), ska, i samråd med Konjunkturinstitutet och Inspektionen för socialförsäkringen, ta fram ett förslag till hur en uppföljning av bidragsreformen kan genomföras.
