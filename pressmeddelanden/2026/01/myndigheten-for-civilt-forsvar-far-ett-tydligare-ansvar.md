# Myndigheten för civilt försvar får ett tydligare ansvar

Torsdagen den 15 januari 2026 uppmärksammas Myndigheten för civilt försvars nya namn vid en invigning, där ministern för civilt försvar närvarar. Ministern kommer i sitt invigningstal tillkännage ett antal förändringar av myndighetens instruktion, som återspeglar dess roll som toppnod i det civila försvaret.

– Sveriges civila försvar är på frammarsch och nu tar vi ytterligare steg för att utveckla totalförsvarsplaneringen. I och med dagens besked så förtydligar och förstärker regeringen Myndigheten för civilt försvars ansvar och roll i totalförsvaret, säger minister för civilt försvar Carl-Oskar Bohlin.

I och med regeringens beslut förtydligas Myndigheten för civilt försvars ansvar för det civila försvaret. Myndigheten ska vara pådrivande i arbetet med civilt försvar samt inrikta och samordna det civila försvaret nationellt för att förebygga och hantera konsekvenser av krig och krigsfara.

Ändringarna tydliggör också att Myndigheten för civilt försvar ansvarar för att inför och vid fredstida krissituationer och höjd beredskap bistå näringslivet med information om försörjningsberedskap eller uppgift om vart företag kan vända sig för att få sådan information.
