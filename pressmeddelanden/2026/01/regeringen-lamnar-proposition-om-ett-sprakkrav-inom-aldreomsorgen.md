# Regeringen lämnar proposition om ett språkkrav inom äldreomsorgen

Bristande språkkunskaper hos personalen i äldreomsorgen kan få allvarliga konsekvenser. Regeringen föreslår därför att ett språkkrav införs i socialtjänstlagen med ikraftträdande den 1 juli 2026.

Förslaget innebär att den som bedriver verksamhet inom socialtjänstens omsorg om äldre personer ska arbeta för att personal i äldreomsorgen har en kunskapsnivå i svenska språket som är relevant för att genomföra insatser. Relevant nivå av kunskaper i svenska föreslås vara Gers B2 (Gemensam europeisk referensram för språk).

– Äldre måste kunna förstå och göra sig förstådda. Ett språkkrav i äldreomsorgen är därför mycket efterlängtat. Det gör vi för att stärka kvaliteten och patientsäkerheten, öka tryggheten och stärka äldres delaktighet. Steg för steg höjer vi kraven för att jobba i äldreomsorgen, säger äldre- och socialförsäkringsminister Anna Tenje.

– Människor som får insatser inom äldreomsorgen ska känna sig trygga i att bli förstådda och ha goda möjligheter att förstå den personal som möter dem. Ett språkkrav handlar om att skapa dessa förutsättningar. Det kommer att stärka kvaliteten, patientsäkerheten och bidra till en trygg och värdig omsorg, säger socialminister Jakob Forssmed.

– Äldreomsorgen ska inte vara ett integrationsprojekt utan styras av de äldres behov. Med språkkrav höjer vi kvaliteten och stärker tryggheten, säger Jessica Stegrud, socialpolitisk talesperson för Sverigedemokraterna.

– Alla äldre har rätt att bemötas med trygghet, respekt och förståelse. Därför blir språkkrav i äldreomsorgen nu verklighet. Genom att säkerställa att personalen har goda språkkunskaper kan vi ge äldre den omsorg de förtjänar och möta deras behov på bästa sätt, säger Lina Nordquist, gruppledare för Liberalerna.

I budgetpropositionen för 2026 avsätter regeringen 90 miljoner kronor kommunernas arbete med språkkravet, samt 165 miljoner kronor för 2027, och 150 miljoner kronor för 2028 och framåt.

Förslaget bygger på en överenskommelse mellan regeringen och Sverigedemokraterna.
