# Starkare skydd för Sveriges befolkning

– De förslag som regeringen presenterat syftar till att skärpa lagstiftningen och tydliggöra kravställningen gentemot alla ansvariga aktörer. Regeringen har gjort stora satsningar på att höja skyddet av civilbefolkningen – nu vill vi se att förmågan ökar, säger Carl-Oskar Bohlin, minister för civilt försvar.

– Att skydda civilbefolkningen är statens mest grundläggande ansvar. Med den här lagstiftningen tar vi ett nödvändigt steg från goda intentioner till tydliga krav, ansvar och faktisk förmåga. Skyddsrum och skyddade utrymmen ska fungera när de behövs – inte bara finnas på papper. Det handlar ytterst om att värna människoliv och hålla ihop samhället även i krig, säger Mikael Oscarsson, försvarspolitisk talesperson för Kristdemokraterna.

– Det som utspelar sig i Ukraina är en brutal påminnelse om vad vi måste lära av. Ryssland respekterar inte civilbefolkningen, utan riktar sina angrepp mot samhällenas mest sårbara. Därför är skyddet av civila en gemensam angelägenhet. I Sverige måste alla ta ansvar, så att vi i kris eller krig har förmågan att skydda människor, upprätthålla trygghet och hålla samhället samman, säger Gulan Avci, försvarspolitisk talesperson för Liberalerna.

Erfarenheterna från Ukraina har tydligt visat på behovet av moderna och ändamålsenliga skyddsrum och andra utrymmen som kan erbjuda skydd. Skyddat utrymme införs därför som ett skyddsalternativ genom den nya lagen. I den nya lagen om skyddsrum och skyddade utrymmen lämnas också bland annat förslag som innebär att:

* Ägaren till en byggnad eller annan anläggning där det finns ett skyddsrum blir skyldig att utföra en förenklad kontroll, en slags enklare egenkontroll, av skyddsrummet efter föreläggande.
* Det anges uttryckligen i lagen att fastighetsägare och nyttjanderättshavare är skyldiga att ställa i ordning ett skyddsrum eller skyddat utrymme inför höjd beredskap.
* En kommun ska, på det sätt som kommunen bedömer är lämpligt, ansvara för att förmedla information om bland annat skyddsalternativ i kommunen.

Regeringen kommer även på sikt att ge länsstyrelserna ansvar för kontroller av skyddsrum i stället för Myndigheten för civilt försvar.

I lagrådsremissen lämnas också förslag på ändringar i den lag som gäller utrymning och inkvartering under höjd beredskap i syfte att skapa en tydlig planering och ansvarsfördelning. Berörda länsstyrelser och kommuner ska ta fram, dokumentera, se över och öva planeringen. Kommunerna ska också förmedla information om planeringen till kommuninvånarna.

Lagändringarna föreslås träda i kraft den 1 juni 2026.
