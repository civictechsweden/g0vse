# Myndigheter ska rapportera kostnader för kommunikation

Redovisningen kan exempelvis innehålla uppgifter om kostnader för profilprodukter, annonskampanjer och publikationer. Myndigheterna ska även motivera hur det bidragit till att uppfylla myndighetens kärnuppdrag.

– Skattebetalarnas pengar ska alltid användas på ett ansvarsfullt och effektivt sätt. Det är med en stark kärnverksamhet som vi bygger förtroende för staten, inte genom varumärkesbyggande, säger civilminister Erik Slottner.

För att säkerställa att myndigheternas resurser används effektivt och att deras kommunikationsverksamhet bidrar till kärnuppgifterna har regeringen beslutat om ett återrapporteringskrav i regleringsbrev för 2026. I återrapporteringen ska myndigheterna motivera sina val av kommunikationsmedel.

Återrapporteringskravet innebär att regeringen får ett tydligare underlag för att följa upp hur statliga medel används inom kommunikationsområdet. Redovisningen är en del av regeringens fortsatta arbete med att stärka effektiviteten och transparensen i statsförvaltningen.
