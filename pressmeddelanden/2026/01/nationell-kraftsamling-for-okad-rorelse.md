# Nationell kraftsamling för ökad rörelse

–  Vi sitter stilla mer än någonsin och det är en är en växande utmaning då det påverkar både livskvalitet och hälsa. Med en nationell kraftsamling för rörelse samlar vi aktörer i hela samhället för att tillsammans förbättra förutsättningarna till hälsa och skapa ett mer rörelsefrämjande samhälle, säger socialminister Jakob Forssmed.

– Genom detta uppdrag stärker vi människors möjligheter att vara aktiva i sin vardag, oavsett ålder. För äldre kan rörelse göra särskild stor skillnad både för hälsa och livskvalitet och bidra till att bryta ofrivillig ensamhet. Rörelse främjar både fysisk och psykisk hälsa och bidrar till ökad livskvalitet i hela befolkningen. Det här är en viktig satsning för att bygga ett mer hälsofrämjande samhälle där fler kan må bra genom hela livet oavsett ålder, säger äldre- och socialförsäkringsminister Anna Tenje.

– Stillasittande är ett växande problem som får omfattade negativa konsekvenser för hela livskvaliteten och hälsan. Nu kraftsamlar vi nationellt för att öka rörelsen i hela samhället. Alla, oavsett ålder, bakgrund eller förutsättningar, ska få bättre möjligheter till ett aktivt liv. Tillsammans bygger vi ett Sverige där hälsa och välbefinnande är en självklar del av vardagen, säger Liberalernas sjukvårdspolitiska talesperson Lina Nordquist.

Folkhälsomyndigheten ska genomföra en kraftsamling för att öka den dagliga rörelsen i befolkningen under 2026 och skapa förutsättningar för ett aktivt samhälle. Utbildning, fritid, samhällsplanering, transport, hälso- och sjukvård och omsorg samt arbetsliv är sektorer i särskilt fokus. Målet är att öka den dagliga rörelsen och främja fysisk aktivitet i hela samhället, där fokusområden ska vara barn och unga, personer i yrkesför ålder, äldre, samt att särskilt uppmärksamma förutsättningarna för daglig rörelse för personer med funktionsnedsättning.

Kraftsamlingen bygger på det förberedande uppdrag som genomfördes under 2025 och sker i dialog med en bredd av aktörer såsom myndigheter, regioner, kommuner och civilsamhällesaktörer. Arbetet genomförs i linje med etableringen av det nationella kompetenscentret för främjande av fysisk aktivitet på Folkhälsomyndigheten.

För uppdraget får myndigheten använda 15 miljoner kronor under 2026. Delredovisning ska lämnas senast den 30 april 2026, och slutredovisning senast den 31 mars 2027.
