# Nya gruvor avgörande för Sveriges totalförsvar och ekonomiska säkerhet

– Gruvpolitiken är inte längre enbart en näringspolitisk fråga. Det har blivit en säkerhetspolitisk och diplomatisk angelägenhet. Nu måste vi stärka vår strategiska autonomi och rusta Sverige starkt. En avgörande del i det är att vi använder de tillgångar och inte minst råvaror som vi har, säger energi- och näringsminister Ebba Busch.

Europa står i dag för 3 procent av världsproduktionen av metaller, men använder omkring 25 procent. Sverige och EU är till stor del beroende av ett fåtal tredjeländer vad gäller kritiska råmaterial. Vissa av dessa länder delar inte europeiska värderingar eller lever upp till de miljökrav och anställningsvillkor som finns inom EU. Kina har skapat sig en monopolställning som gör att de i praktiken kontrollerar den internationella tillgången till dessa metaller.

För att minska Sverige och EU:s beroende behövs fler gruvor. Sverige har stor potential att utvinna de metaller som är avgörande för Europas industri och säkerhet.
