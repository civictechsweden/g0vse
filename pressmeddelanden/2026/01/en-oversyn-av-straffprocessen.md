# En översyn av straffprocessen

De senaste åren har regeringen genomfört ett stort antal straffskärpningar och förändringar av straffrätten. Straffrättsliga förändringar påverkar det processuella regelverket och därför ges nu en utredare i uppdrag att genomföra en översyn av de processrättsliga reglerna så att domstolar och brottsutredande myndigheter även fortsättningsvis kan använda de processuella verktygen på ett ändamålsenligt och avsett sätt.

Utredaren ska också föreslå åtgärder som gör det lättare att frihetsberöva misstänkta som befinner sig utomlands. Regeringen och svenska myndigheter arbetar hårt för att personer som styr grova brott och dödligt våld i Sverige från utlandet ska gripas och ställas inför rätta oavsett var i världen de befinner sig. Det är därför angeläget att det nationella regelverket ses över så att det är så ändamålsenligt som möjligt i sådana sammanhang.

Utredaren ska bland annat

* föreslå hur utrymmet att avgöra brottmål i den tilltalades utevaro kan utökas,
* ta ställning till om utrymmet att avgöra brottmål utan medverkan av nämndemän bör utökas,
* undersöka om kravet på prövningstillstånd i brottmål i hovrätt bör utvidgas,
* undersöka och lämna förslag på olika åtgärder som säkerställer att frihetsberövanden av misstänkta som befinner sig utomlands kan verkställas utan att åtgärden på förhand röjs för den misstänkte.

Utredare blir justitierådet Stefan Johansson. Uppdraget ska redovisas senast den 8 juli 2027.
