# Ny lag möjliggör fängelseplatser utomlands

Regeringens omläggning av rättspolitiken innebär att fler personer kommer sitta i fängelse, och under längre tid. Samtidigt kom utbyggnaden av Kriminalvården i gång alldeles för sent. Behovet av nya häktes- och anstaltsplatser är därför mycket stort och expansionen behöver fortsätta med full kraft.

Den 18 juni 2025 undertecknades ett avtal mellan Sverige och Estland om att personer dömda till fängelse i Sverige ska kunna avtjäna sitt straff i Estland. Avtalet bygger på att estländsk lag ska tillämpas i samband med att straffet verkställs, och att anstalten i huvudsak ska bemannas med estländsk personal.

Förslagen i lagrådsremissen syftar till att avtalet mellan Sverige och Estland ska kunna omsättas i praktiken. Samtidigt föreslås den nya lagen vara generellt utformad för att kunna tillämpas i förhållande till alla länder som Sverige har eller kan komma att ingå denna typ av överenskommelse med. Bedömningen görs också att verkställighet av svenska fängelsestraff utomlands ska ske inom EU eller EES.

Lagen innehåller bestämmelser om bland annat följande:

* Kriminalvårdens handläggning,
* urvalet av intagna som kan komma i fråga för tillfällig verkställighet utomlands,
* permissioner,
* försändelser,
* upphörande av tillfällig verkställighet, och
* möjligheten att överklaga beslut.

Lagrådsremissen innehåller även förslag och bedömningar i frågor som rör bland annat migrationsrätt, skadeståndsrätt, arbetsrätt, socialrätt och skatterätt.

Avtalet med Estland och lagförslag planeras för överlämning till Sveriges riksdag under våren 2026. För ett godkännande av avtalet krävs kvalificerad majoritet i riksdagen. Avtalet behöver godkännas av både Sveriges och Estlands parlament.

Lagförslagen föreslås träda i kraft den 3 juli 2026.
