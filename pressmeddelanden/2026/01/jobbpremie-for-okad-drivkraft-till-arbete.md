# Jobbpremie för ökad drivkraft till arbete

Regeringen genomför en bidragsreform för att göra det mer lönsamt att arbeta än att leva på bidrag. Reformen består av flera delar: ett bidragstak, som gör det mer lönsamt att arbeta än att leva på bidrag, ett aktivitetskrav för personer som tar emot försörjningsstöd och en kvalificering till vissa socialförsäkringsförmåner för personer som bosätter sig i Sverige.

Till detta föreslår regeringen också en tillfällig jobbpremie för att stärka de ekonomiska drivkrafterna till självförsörjning ytterligare. Jobbpremien ska vara en skattefri ersättning till människor som fått försörjningsstöd under en viss period, och därefter övergått till anställning och blivit självförsörjande.

– Alldeles för många människor i Sverige har fastnat i ett långvarigt bidragsberoende. Konsekvenserna är förödande, både för den som cementeras in i ett utanförskap och för de barn som växer upp utan att se sina föräldrar gå till jobbet. Med en tillfällig jobbpremie ökar incitamenten ytterligare att gå från bidrag till arbete, säger äldre- och socialförsäkringsminister Anna Tenje.

– Vi måste hjälpa människor som har fastnat i ett långvarigt bidragsberoende att komma tillbaka till arbetslivet och kunna försörja sig själva. Jobbpremien blir ett av regeringens verktyg för att bryta utanförskap och ge människor hopp om en bättre framtid, säger socialminister Jakob Forssmed.

– Jobbpremien är ett konkret sätt att belöna den som tar steget från bidrag till arbete. Det är viktigt att arbetslinjen stärks och att fler får en verklig chans att etablera sig på arbetsmarknaden, säger arbetsmarknadsminister Johan Britz.

– Jobbpremien är ett tydligt steg för att återupprätta arbetslinjen. Den som lämnar bidrag för arbete ska märka det direkt i plånboken. Samhället ska inte längre premiera passivitet framför ansvar och egen försörjning, säger Oscar Sjöstedt, ekonomisk-politisk talesperson för Sverigedemokraterna.

**Rätt till jobbpremie har den som:**

* har fått försörjningsstöd utbetalt för varje månad från juli 2025 till december 2025,
* har kontant bruttolön inklusive skattepliktiga förmåner för samma kalendermånad som ansökan om jobbpremie avser, och
* inte har fått försörjningsstöd utbetalt för samma kalendermånad som ansökan om jobbpremie avser.

Ansökan om jobbpremie lämnas till Försäkringskassan. Premien kommer som mest kunna vara 3 750 kronor per månad, och lämnas till den sökande under maximalt 18 kalendermånader under den period som jobbpremien gäller. Jobbpremien är en tillfällig ersättning som gäller under två års tid från och med den 1 mars 2026. Jobbpremien kommer att utvärderas.
