# Stärkt kompetens och mentorskap för ökad trygghet och säkerhet i äldreomsorgen

Att personal inom äldreomsorgen har rätt kompetens är viktigt för en trygg och säker äldreomsorg. Därför har regeringen valt att förlänga kompetenssatsningen Äldreomsorgslyftet till och med år 2027. Inom ramen för Äldreomsorgslyftet finns möjlighet att på arbetstid stärka personalens kunskaper om exempelvis våld mot äldre, munhygien och basala hygienrutiner, eller kunskaper i svenska

Samtidigt vidgas användningsområdena i syfte att möta kommunernas behov av att stärka personalens, inklusive chefers, kompetens.

– Äldreomsorgen ska vara trygg och säker för både äldre och personal. Äldreomsorgslyftet är ett viktigt och uppskattat verktyg för att öka kompetensen och höja kvaliteten och patientsäkerheten., säger Anna Tenje.

– Med Äldreomsorgslyftet fortsätter vi att satsa på att höja kompetensen och därigenom stärka kvaliteten i vården och omsorgen. Rätt kompetens är avgörande för att äldre ska få den omsorg de behöver och för att personalen ska känna sig trygga i sitt arbete. Alla ska kunna åldras med värdighet, säger socialminister Jakob Forssmed.

– Trygghet och omtanke ska prägla vår äldreomsorg. Därför måste fokus ligga på att stärka både kompetensen och kvaliteten i verksamheten. Genom satsningar på utbildning, språkutveckling och mentorskap ger vi personalen bättre förutsättningar, och våra äldre får den omsorg de har rätt till, säger Lina Nordquist, gruppledare för Liberalerna.

Inför 2026 vidgas äldreomsorglyftet till att även omfatta kompetensutveckling för personal i bostad med särskild service enligt LSS, vissa ledarskapsutbildningar som inte är på högskolenivå samt språkutvecklande insatser på arbetsplatsen. Kompetenssatsningen omfattar 1,8 miljarder kronor per år 2026 och 2027.

En åtgärd för att förbättra förutsättningarna att behålla personal, kan vara att införa mentorskap som en del av seniora medarbetares tjänst. En mentor med erfarenhet av arbetet kan bidra till ökad trygghet och kvalitet i verksamheten samtidigt som den seniora medarbetaren själv får möjlighet att dela med sig av sin kunskap och kompetens till sina kollegor.

Regeringen ger därför Socialstyrelsen i uppdrag att skapa förutsättningar för att mentorskap ska kunna ingå i Äldreomsorgslyftet. För uppdraget får Socialstyrelsen under 2026 använda 2,5 miljoner kronor. Uppdraget ska slutredovisas senast den 1 mars 2027.
