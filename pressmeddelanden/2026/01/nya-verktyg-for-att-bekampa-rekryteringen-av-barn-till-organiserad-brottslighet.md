# Nya verktyg för att bekämpa rekryteringen av barn till organiserad brottslighet

– Allt yngre personer påträffas, både som förövare och som offer, i samband med de värsta och grövsta våldsbrotten. Regeringen lägger om systemet för att hantera barn och unga som begår brott, men för att på allvar lyckas bryta utvecklingen måste vi också komma åt dem som rekryterar barnen. Denna rekrytering sker i hög grad i sociala medier. Vi går nu fram med en ny lag som gör att polisen ska kunna plocka ned gängens rekryteringsannonser på samma sätt som de i dag kan göra i fråga om terrorisminnehåll. Samtidigt måste priset höjas för de som rekryterar barnen, säger justitieminister Gunnar Strömmer.

### Ny möjlighet att avlägsna rekryteringsinnehåll på nätet

I dag remitteras en promemoria med förslag till ny lag som gör det möjligt för Polismyndigheten att förelägga plattformar att avlägsna innehåll på nätet som syftar till att rekrytera personer till brottslighet.

Ett föreläggande om att ta bort innehåll ska kunna beslutas när innehållet skäligen kan antas utgöra ett led i en straffbar förberedelse eller stämpling till ett brott för vilket det är föreskrivet fängelse i två år eller mer, eller involverande av en person under 18 år i brottslighet. Beslutet ska riktas mot den som tillhandahåller den plattform (värdtjänst) där innehållet finns. Innehållet ska tas bort eller göras oåtkomligt så snart som möjligt och senast inom en timme från det att föreläggandet tagits emot. En sanktionsavgift ska kunna tas ut om plattformen inte följer lagen.

Förslagen föreslås träda i kraft den 1 september 2026.

### Översyn av straffen för att involvera barn i brottslighet

Utöver att fler och yngre barn rekryteras av gängen är det numera vanligt att åldersskillnaden mellan den som rekryterar och den som rekryteras är liten. I dag finns en undantagsregel som gör att dessa fall inte alltid är straffbara som involverande av en underårig i brottslighet.

Regeringskansliet bereder för närvarande förslag som kan innebära ett tredubblat maxstraff för brottet involverande av en underårig i brottslighet, från fyra till tolv år. För att säkerställa att straffen motsvarar brottets allvar i alla fall där någon rekryterar ett barn till gängen har Justitiedepartementet inlett ett parallellt arbete med att se över straffbestämmelsen för involverande av en ​underårig i brottslighet.
