# Regeringen möjliggör inrättandet av en hubb för ukrainare i Sverige

– Det svenska stödet till Ukraina handlar inte bara om att stödja landet politiskt, militärt och ekonomiskt, utan också om att stödja det ukrainska folket. Tusentals ukrainare har hittat en fristad här i Sverige och jag hoppas att Ukrainahubben kommer att bli en viktig samlingsplats för dem. Jag är stolt över att Sveriges stöd till Ukraina och ukrainare i Sverige fortsätter vara starkt och unisont, säger migrationsminister Johan Forssell.

– Ukrainas kamp för frihet är något vi står bakom fullt ut, och för oss är det fullt naturligt att detta även innefattar stöd och hjälp till de ukrainare som tvingats söka skydd här i Sverige. Vi är överens med regeringen om att en central hubb där ukrainska medborgare kan samlas och ta del av information om båda våra respektive länder kommer vara till gagn för ukrainare som befinner sig i Sverige till följd av Rysslands lagvidriga invasion, säger Ludvig Aspling, migrationspolitisk talesperson för Sverigedemokraterna.

– Rysslands övergrepp mot Ukraina innebär ett brutalt anfallskrig i vårt närområde. Miljontals ukrainare har tvingats fly och en del har tagit sin tillflykt till Sverige. Ukrainas sak är och förblir vår. Sverige står vid Ukrainas sida på olika sätt och inrättandet av en Ukraina hubb innebär en samlingsplats där man kan få relevant information och stöd relaterat både till Ukraina och Sverige, säger Ingemar Kihlström, migrationspolitisk talesperson för Kristdemokraterna.

– Ukrainahubben ska bli en plats där ukrainare snabbt kan få vägledning, hitta rätt stöd och fatta informerade beslut om sin framtid i Sverige. Det är ett konkret steg som gör vardagen enklare för människor som redan har burit mer än nog. Liberalernas bestämda uppfattning är att Ukraina slåss för Sveriges och hela Europas frihet. Det minsta vi kan göra är att fortsätta stötta Ukraina och de ukrainare som lever här med full kraft, säger Patrik Karlson, migrationspolitisk talesperson för Liberalerna.

Beslutet som fattades under dagens regeringssammanträde innebär att organisationen International Centre for Migration Policy Development (ICMPD) kommer att få ett bidrag på 900 000 euro för att inrätta och bedriva hubben under 2026.  ICMPD kommer samverka med svenska myndigheter, Ukraina och civilsamhällesorganisationer. Förhoppningen är att hubben ska öppna i sommar.
