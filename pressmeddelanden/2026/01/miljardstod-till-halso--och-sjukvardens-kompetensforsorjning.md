# Miljardstöd till hälso- och sjukvårdens kompetensförsörjning

– Kompetensförsörjning en ödesfråga för sjukvården. Vårdpersonalen behöver fler kollegor och personalens tid och kompetens behöver användas till rätt saker. Den dagliga arbetsbelastningen hänger tätt samman med kompetensförsörjningen. Det här är ett viktigt tillskott för att göra det lättare för vården att attrahera och behålla personal, säger sjukvårdsminister Elisabet Lann (KD).

– I dessa tider när den psykiska ohälsan ökar väljer regeringen att satsa på människor. Vi satsar på att förbättra möjligheten till praktisk tjänstgöring för personer som har slutfört psykologutbildningen, för en vård som finns där när den behövs som mest, säger socialminister Jakob Forssmed (KD).

– Vårdens medarbetare gör ett ovärderligt arbete varje dag, men vi vet att många har en tuff arbetssituation. Den här satsningen ger bättre förutsättningar till kommuner och regioners arbete med kompetens och arbetsmiljö. Det är en investering i både vårdpersonalens arbetsliv och patienternas trygghet, säger socialtjänstminister Camilla Waltersson Grönvall (M).

– En fungerande vård förutsätter långsiktiga satsningar på kompetens och en stark personalförsörjning. När fler utbildas och kan utvecklas i yrket stärks också förutsättningarna för en hållbar arbetsmiljö och för att patienter ska få vård i tid, säger Jessica Stegrud (SD), socialpolitisk talesperson.

– Alla ska kunna gå till och från jobbet med energi och stolthet. Med den här satsningen tar regeringen ett samlat grepp för att stärka kompetensen och förbättra arbetsmiljön i hälso‑ och sjukvården, så att fler medarbetare orkar stanna, utvecklas och faktiskt få tid för patienten. Vården ska vara trygg för både patienter och personal, säger Lina Nordquist (L), sjukvårdspolitisk talesperson.

Regeringen har beslutat att Socialstyrelsen ska fördela drygt en miljard kronor till kommuner och regioner för att stärka kompetensförsörjningen inom vården under 2026. Medlen ska användas för insatser som följer den nationella planen för kompetensförsörjning.

Det handlar bland annat om fler verksamhetsförlagda utbildningsplatser, särskilt för sjuksköterskeprogrammet, fortbildning och vidareutbildning av personal samt satsningar på handledarutbildning och klinisk forskning. Även kompetensen inom cancerområdet och precisionsmedicin ska stärkas.

Socialstyrelsen ska följa upp hur insatserna genomförs och får återkräva medel som inte används enligt syftet. Satsningen är en del av regeringens långsiktiga arbete för att öka tillgängligheten inom hela sjukvården.
