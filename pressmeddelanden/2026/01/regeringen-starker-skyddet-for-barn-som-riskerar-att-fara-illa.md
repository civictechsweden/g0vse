# Regeringen stärker skyddet för barn som riskerar att fara illa

Den 15 januari träder nya lagar i kraft för att stärka skyddet för barn. Det handlar bland annat om att fler aktörer i samhället ska vara skyldiga att anmäla till socialnämnden om de i sin verksamhet får kännedom om eller misstänker att ett barn far illa.

Nu ger regeringen tre myndigheter – Socialstyrelsen, Polismyndigheten och Myndigheten för familjerätt och föräldraskapsstöd – i uppdrag att sprida information om de nya reglerna till de yrkesgrupper som berörs.

– Alla barn har rätt till en trygg uppväxt och en ljus framtid. I dag lever över 200 000 barn i Sverige i hem där olika former av våld eller andra övergrepp förekommer. Som samhälle måste vi bli bättre på att tidigt uppmärksamma barn som riskerar att fara illa, och därför ger vi nu fler yrkesgrupper bättre verktyg att anmäla misstankar. Det handlar om att barn ska få det skydd och den hjälp de behöver, säger socialtjänstminister Camilla Waltersson Grönvall.

– Det får aldrig inträffa att barn fortsätter att fara illa och utsätts för våld på grund av att vuxna är osäkra på om de får eller bör anmäla sin oro. Därför är det så viktigt att fler grupper får en skyldighet att göra orosanmälan när barn far illa, säger socialminister Jakob Forssmed.

## Fler yrkesgrupper ska anmäla när barn far illa

Socialnämnden måste få bättre möjligheter och mer information för att kunna fatta beslut med barnets välmående och trygghet i centrum. Enligt den nya lagen ska fler myndigheter, anställda hos dessa myndigheter och ordningsvakter vara skyldiga att anmäla till socialnämnden om de i sin verksamhet får kännedom eller misstanke om att ett barn far illa.

Det är av stor vikt att de som träffas av de nya lagändringarna får information om vad förändringarna inne­bär. Social­styrelsen får därför i uppdrag att sprida information till yrkesverksamma, både inom social­tjänsten och de som i övrigt omfattas av den anmälningsskyldig­heten i socialtjänstlagen.

Myndigheten för familjerätt och föräldraskapsstöd ska i sin tur ta fram stödmaterial till huvudmän och yrkesverksamma inom kommunernas familjerätter. Polismyndigheten, som ansvarar för utbildning av ordningsvakter, ska komplettera utbildningen med information om anmälningsskyldigheten.
