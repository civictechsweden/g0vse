# Socialstyrelsen ska fördela medel för kortare vårdköer

– Det statliga stödet till utvalda operationer har inneburit att tusentals fler patienter har fått sin operation. Nu utvidgar vi stödet till fler vårdområden för att korta köerna. Nu är det upp till regionerna ta ansvar och använda den kapacitet som finns både hos privata vårdgivare och i andra regioner, säger sjukvårdsminister Elisabet Lann (KD).

– Vi måste ha en trygg och tillgänglig vård i hela landet. Med den här satsningen ger regeringen inte bara förutsättningar, utan också tydliga incitament, för regionerna att använda resurserna de har tillgång till, säger socialtjänstminister Camilla Waltersson Grönvall (M).

– Nu stärker vi incitamenten för regionerna att öka antalet operationer för att korta vårdköerna där de är som längst. Det är en investering i människors hälsa och i vården. Genom tydliga prestationskrav säkrar vi att resurserna gör störst nytta för dem som väntar, säger Lina Nordquist (L), sjukvårdspolitisk talesperson.

– Vårdköerna är oacceptabelt långa och nu måste regionerna ta ansvar för att fler operationer verkligen blir gjorda och Socialstyrelsens uppföljning blir avgörande för att säkerställa att pengarna leder till kortare väntetider för patienterna, säger Jessica Stegrud (SD), socialpolitisk talesperson.

Regeringen ger Socialstyrelsen i uppdrag att under 2026 fördela upp till 750 miljoner kronor till regionerna. Medlen är prestationsbaserade och ska användas för att öka antalet operationer av höft- och knäproteser, grå starr, framfall, ljumskbråck samt koloskopiundersökningar för att därigenom korta vårdköerna.

Regionerna ersätts för åtgärder som innebär en faktisk ökning jämfört med tidigare år. Socialstyrelsen ska följa upp resultaten och redovisa hur satsningen påverkar vårdproduktionen och väntetiderna.

Socialstyrelsen ska senast den 28 februari 2026 meddela regionerna villkoren för att få ta del av bidraget.

Insatsen är en utveckling av den satsning som inleddes under 2025 och en del av regeringens bredare arbete för bättre tillgänglighet i vården.

I syfte att följa upp användningen av tillgängliga medel inom ramen för satsningen samt för att diskutera behov av andra stöd för att öka tillgängligheten i den specialiserade vården har sjukvårdsminister Elisabet Lann bjudit in regionerna till ett möte den 21 januari.

## Så mycket kan varje region få

Ersättning betalas ut till regionerna för varje åtgärd som innebär en ökning jämfört med tidigare år. Ersättningen betalas ut upp till ett maxtak.

Så mycket medel kan varje region max få, avrundat till hela miljoner kronor:

|  |  |
| --- | --- |
| Stockholm | 161 |
| Uppsala | 28 |
| Södermanland | 22 |
| Östergötland | 34 |
| Jönköping | 27 |
| Kronoberg | 15 |
| Kalmar | 19 |
| Gotland | 5 |
| Blekinge | 12 |
| Skåne | 101 |
| Halland | 25 |
| Västra Götaland | 124 |
| Värmland | 22 |
| Örebro | 23 |
| Västmanland | 21 |
| Dalarna | 22 |
| Gävleborg | 22 |
| Västernorrland | 18 |
| Jämtland | 10 |
| Västerbotten | 20 |
| Norrbotten | 19 |
