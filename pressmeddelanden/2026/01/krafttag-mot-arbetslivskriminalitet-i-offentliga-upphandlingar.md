# Krafttag mot arbetslivskriminalitet i offentliga upphandlingar

Offentlig sektor köper varje år varor och tjänster för över 1 000 miljarder kronor. De pengarna ska gå till seriösa företag och organisationer, inte till kriminella aktörer som fuskar och använder dåliga arbetsvillkor för att vinna kontrakt.

En granskning som Riksrevisionen har gjort visar att arbetet med att ställa arbetsrättsliga krav i offentliga upphandlingar inte fungerar effektivt. Att ta hänsyn till arbetsrätten är en viktig del av offentlig upphandling, inte bara för arbetstagarnas sociala skydd, utan också för att det bidrar till sund konkurrens.

För att motverka arbetslivskriminalitet i offentliga upphandlingar får nu Upphandlingsmyndigheten och Ekobrottsmyndigheten i uppdrag att utveckla stödet för kommuner att motverka arbetslivskriminalitet och brottslighet i välfärden i inköpsprocessens olika delar. Stödet ska bland annat:

* Göra det enklare att ställa arbetsrättsliga villkor i upphandlingar och att följa upp dessa villkor.
* Stötta kommuner i hanteringen av misstänkt låga anbud.

– Kriminella aktörer utnyttjar offentliga medel genom fusk och dåliga arbetsvillkor. Med den här satsningen ger vi kommunerna bättre verktyg för att stoppa arbetslivskriminalitet, säger civilminister Erik Slottner.

Upphandlingsmyndigheten ska dessutom underlätta inköpssamverkan mellan kommuner. Om fler kommuner deltar i samordnade ramavtal kan exempelvis viss uppföljning ske centralt med möjlighet till specialisering och effektivisering.

Satsningen med att stödja kommunerna att motverka arbetslivs- och välfärdskriminalitet inom de offentliga affärerna löper i tre år och innebär anslagsökningar på över 60 miljoner kronor till Upphandlingsmyndigheten och Ekobrottsmyndigheten. Den ska ge kommunerna bättre verktyg för att upptäcka och utesluta oseriösa aktörer i upphandlingar.
