# Ny utredning för att underlätta gränsöverskridande investeringar inom EU

En väl fungerande kapitalmarknad är avgörande för att främja och underlätta gränsöverskridande investeringar inom EU. Investeringar över gränserna ökar i sin tur kapitaltillgången för företag och förbättrar förutsättningarna för ekonomisk tillväxt.

– Att möjliggöra fler investeringar mellan EU-länder är avgörande för att säkra vår långsiktiga konkurrenskraft och ekonomiska tillväxt. Att modernisera lagstiftningen för källskatt är ett viktigt steg i det arbetet, säger finansminister Elisabeth Svantesson.

De nuvarande regelverken har i många medlemsstater lett till betungande, kostsamma och långdragna processer vilket bedöms avskräcka från investeringar mellan EU-länder. Effekten förstärks av att olika medlemsstater har olika regelverk. Dessutom har reglerna varit otillräckliga för att förebygga skattebedrägerier och skattefusk.

EU-gemensamma bestämmelser för källskatt på utdelning kan förenkla hanteringen för både investerare och finansiella mellanhänder och minska den administrativa bördan, samtidigt som ett system med en rapporteringsskyldighet förbättrar skattemyndigheters möjligheter att upptäcka missbruk.

Regeringen tillsätter därför en utredning som bland annat ska

* föreslå de bestämmelser som krävs för att källskattedirektivet ska genomföras i svensk rätt,
* analysera och föreslå hur regelverket om källskatt på utdelning kan moderniseras, och
* analysera och föreslå hur förfarandet för källskatt på utdelning kan effektiviseras och föras in i skatteförfarandelagen.

Utredare blir justitierådet Johanna Mihaic. Uppdraget ska redovisas senast den 13 augusti 2027.
