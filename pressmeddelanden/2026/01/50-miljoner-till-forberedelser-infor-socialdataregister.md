# 50 miljoner till förberedelser inför socialdataregister

Regeringen ger Socialstyrelsen i uppdrag att förbereda införandet av en ny lag om socialdataregister och föreslagna bestämmelser om uppgiftsskyldighet för socialnämnden, kommunen och utförare i socialtjänstlagen respektive lagen om stöd och service till vissa funktionshindrade, förkortad LSS.

Satsningen på 50 miljoner kronor årligen – varav 35 miljoner går till kommunerna 2026 – ska bidra till en mer kunskapsbaserad socialtjänst. Lagen, som föreslås träda i kraft 1 juli 2026, utökar Socialstyrelsens möjlighet att behandla personuppgifter i nationella register samtidigt som den personliga integriteten skyddas.

– En socialtjänst som bygger på kunskap och fakta är en förutsättning för att kunna ge rätt stöd till rätt person. Utökad individbaserad statistik ger oss bättre möjligheter att följa barn och vuxna över tid, och fördjupad kunskap om socialtjänstens insatser. Med satsningen skapar vi också bättre förutsättningar för kommunerna att arbeta förebyggande och kvalitetssäkra sin verksamhet, säger socialtjänstminister Camilla Waltersson Grönvall.

Syftet med den nya lagen är att stärka socialtjänstens kunskapsbas genom bättre tillgång till data. Det ska leda till mer effektiva insatser och högre kvalitet i verksamheten.

Socialstyrelsen ska redovisa uppdraget till regeringen senast 30 september 2027. Under 2026 kommer myndigheten att fördela medel till kommunerna och inleda dialogen med berörda aktörer.
