# Nu ska den nya beredskapsbroschyren skickas ut till Sveriges företag

– Svenska företag är oumbärliga för landets beredskap och näringslivet äger en av nycklarna till ett starkt totalförsvar. Till skillnad från det kalla krigets dagar så axlar privata aktörer idag ett stort ansvar för många av de funktioner och förmågor som samhället bygger på och är beroende av. Därför behöver de vara väl förberedda på sin uppgift, säger minister för civilt försvar Carl-Oskar Bohlin.

Genom att alla företag stärker sin verksamhet stärks också försvarsviljan hos befolkningen. Pandemin visade också att näringslivets kompetens och förmåga att agera och anpassa sig snabbt till nya förhållanden är en förmåga som samhället måste främja och hålla levande.

## En samlande kontaktpunkt för näringslivet

Myndigheten för civilt försvar har tidigare fått i uppdrag att fungera som en kontaktpunkt för näringslivet och kunna ge samlad och lättillgänglig information om försörjningsberedskap. Den broschyr som myndigheten nu tagit fram vänder sig till såväl stora som små företag. Där finns information om hur man som företagare kan säkerställa ett effektivt cybersäkerhetsarbete, hur företagets verksamhet ska kunna fortsätta att bedrivas oavsett störning samt om vikten av, och metoder för, övning. Den ska också stimulera till samtal och diskussion och skapa medvetenhet.

Såväl broschyren som fördjupningar från broschyren finns från den 20 januari 2026 på Myndigheten för civilt försvars webbplats och den kommer också att levereras proaktivt till 130 000 företag med fem eller fler anställda. Den kommer dessutom att distribueras till exempelvis stiftelser, kyrkor och idrottsföreningar.

Broschyren finns översatt till engelska.
