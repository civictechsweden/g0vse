# Försäkringskassan och Skatteverket ska etablera en AI-verkstad för den offentliga förvaltningen

– Med utgångspunkt i dessa myndigheters kapacitet skulle statsförvaltningen på ett kostnadseffektivt och ändamålsenligt sätt kunna accelerera offentlig verksamhets förmåga att utveckla och använda AI till nytta för medborgare och samhälle, säger civilminister Erik Slottner.

Utgångspunkten är att AI-verkstaden ska vara kostnadseffektiv, säker och robust. Vid genomförandet av uppdraget ska myndigheterna föra en dialog med berörda aktörer i syfte att inkludera bland annat näringslivets perspektiv.

För att etablera AI-verkstaden ökades Försäkringskassans och Skatteverkets respektive anslag med 100 miljoner kronor vardera genom förslag i budgetpropositionen för 2026. Ökningen beräknas bestå även under 2027–2030.

AI har potential att förändra den offentliga förvaltningen i grunden och därigenom effektivisera processer, höja kvaliteten på tjänster till medborgarna, leda till effektivare användning av skattemedel och spara resurser. Försäkringskassan och Skatteverket har gjort stora investeringar i att bygga storskalig it- och AI-infrastruktur som klarar moderna krav på tillgänglighet och säkerhet. Skatteverket och Försäkringskassan fick i juli 2025 i uppdrag att utreda förutsättningarna för att etablera en AI-verkstad.
