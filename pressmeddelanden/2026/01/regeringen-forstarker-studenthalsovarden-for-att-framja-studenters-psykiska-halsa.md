# Regeringen förstärker studenthälsovården för att främja studenters psykiska hälsa

– Många studenter upplever stress, har symtom på utmattning, ångest och depression och känner oro för att inte klara av sina studier. Det är allvarligt. Högskolor och universitet är en viktig arena för att nå studenter med insatser som främjar psykisk hälsa och förebygger psykisk ohälsa. Genom den här förstärkningen har studenthälsovården möjlighet att växla upp insatserna för att nå fler studenter och ge bättre stöd för deras psykiska hälsa, säger gymnasie-, högskole- och forskningsminister Lotta Edholm.

Regeringens ambitioner för psykisk hälsa och suicidprevention är höga, vilket inte minst framgår av den nationella strategi som regeringen beslutade i början av 2025. Flera insatser i strategin har specifikt bäring på arbetet för att utveckla insatserna till unga vuxna, bland annat genom att stödja studenthälsovården vid universitet och högskolor för att främja studenters fysiska och psykiska hälsa.

Förstärkningen av studenthälsovården kompletterar också Folkhälsomyndighetens uppdrag att genomföra insatser för att stärka och utveckla arbetet med studenters psykiska hälsa som regeringen beslutade om i augusti 2025.

Regeringen beräknar att 22 miljoner kronor per år även kommer avsättas för ändamålet under 2027 och 2028.
