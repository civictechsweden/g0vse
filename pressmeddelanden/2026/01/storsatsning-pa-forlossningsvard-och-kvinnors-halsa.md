# Storsatsning på förlossningsvård och kvinnors hälsa

– Kvinnors hälsa har allt för länge varit ett underprioriterat område med stora kunskapsluckor. Med den här satsningen stärker vi vården vid graviditet och förlossning samt för tillstånd som främst drabbar kvinnor och flickor. Varje kvinna ska få den vård hon behöver genom hela livet, säger sjukvårdsminister Elisabet Lann (KD).

– Med den här satsningen stärker vi tryggheten och kvaliteten i vården för flickor och kvinnor i hela landet. Genom tydliga vårdkedjor, bättre kunskapsstöd och riktade insatser för kompetensförsörjning säkerställer vi att vården möter behoven, från första kontakten till eftervården, säger socialtjänstminister Camilla Waltersson Grönvall (M).

– Förlossningsvården ska vara trygg och tillgänglig i hela landet. Med den här satsningen stärker vi både bemanning och kompetens och ser till att kvinnor får en sammanhållen vård från graviditet till eftervård, oavsett var man bor, säger Jessica Stegrud (SD), socialpolitisk talesperson.

– Varje kvinna ska få vård som gör att hon känner sig trygg före, under och efter sin graviditet. Nu stärker vi förlossningsvården i hela landet, säger Lina Nordqvist (L), sjukvårdspolitisk talesperson.

Regeringen avsätter cirka 957 miljoner kronor till regionerna under 2026. Socialstyrelsen får i uppdrag att fördela, betala ut och följa upp medel för utveckling av mödrahälsovården, förlossningsvården och vården för flickors och kvinnors hälsa.

Medlen ska användas för att stärka vården för tillstånd och sjukdomar som främst drabbar flickor och kvinnor samt för genomförande av den nationella planen för vård vid graviditet, förlossning och tiden efter. Medel får bland annat betalas ut för åtgärder för en stärkt tillgänglighet, tydliga vårdkedjor, ökad vårdkapacitet och en ändamålsenlig kompetensförsörjning.

Socialstyrelsen får även i uppdrag att ta fram kunskapsstöd för genomförande av den nationella planen för förlossningsvården.

Vidare har Statens beredning för medicinsk och social utvärdering fått i uppdrag att ta fram kunskapsunderlag inom området kvinnors hälsa, exempelvis endometrios och klimakteriet. Myndigheten för vård- och omsorgsanalys har även fått i uppdrag att följa upp satsningen på området förlossningsvård och kvinnors hälsa ur ett system- och patientperspektiv under perioden 2026–2027.
