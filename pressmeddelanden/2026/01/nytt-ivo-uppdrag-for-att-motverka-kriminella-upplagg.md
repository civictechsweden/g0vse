# Nytt IVO-uppdrag för att motverka kriminella upplägg

– Välfärdsbrottslighet innebär inte bara felaktig utnyttjande av våra offentliga medel, utan framför allt att personer inte får den vård och omsorg de har behov av och har rätt till. Det måste vara enkelt att agera mot oseriösa utförare. Med detta uppdrag stärker vi IVO:s möjligheter att upptäcka och agera när tillstånd används i brottsupplägg, säger socialtjänstminister Camilla Waltersson Grönvall.

Genom lagändringar som trädde i kraft den 1 januari 2026 får IVO möjlighet att återkalla tillstånd för verksamheter som varit vilande under längre tid. Det kan finnas naturliga skäl till att ett tillstånd är vilande, men sådana tillstånd kan samtidigt användas i kriminella upplägg. Tillståndet kan till exempel användas som ett reservbolag när en annan verksamhet stoppas.

Med uppdraget får IVO bättre förutsättningar att identifiera sådana risker och agera. Myndigheten ska återkommande kartlägga vilande tillstånd inom verksamheter enligt socialtjänstlagen och LSS (lag om stöd och service till vissa funktionshindrade), och kontrollera om tillstånden bör återkallas enligt den nya lagstiftningen.

IVO får använda 10 miljoner kronor för uppdraget under 2026. Uppdraget ska slutredovisas senast den 31 januari 2029.
