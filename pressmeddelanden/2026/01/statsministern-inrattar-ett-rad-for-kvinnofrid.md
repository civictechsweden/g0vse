# Statsministern presenterar Rådet för kvinnofrid

Arbetet i rådet ska vägledas av en nollvision för det dödliga våldet mot kvinnor och ska vara en del av Regeringskansliet.

I rådet ska statsministern, justitieministern, socialministern, socialtjänstministern och jämställdhetsministern ingå, samt rikspolischefen, chefen för Polismyndighetens nationella operativa avdelning, riksåklagaren och generaldirektörerna vid Brottsförebyggande rådet, Kriminalvården, Socialstyrelsen och Jämställdhetsmyndigheten samt chefen för avdelningen för vård och omsorg vid Sveriges kommuner och regioner.

– Regeringen bekämpar mäns våld mot kvinnor med samma beslutsamhet som gängkriminaliteten. Inrättandet av ett nytt råd för kvinnofrid är en unik kraftsamling för att stoppa det dödliga våldet mot kvinnor. Det ska inte var livsfarligt att vara kvinna i Sverige, säger statsminister Ulf Kristersson.

– Alla kvinnor och flickor ska kunna känna sig trygga både ute och i sina hem. Regeringen genomför en rad reformer som sätter brottsoffer och samhällsskydd i fokus. Alltifrån skärpta straff till olika förebyggande åtgärder. Rådet för kvinnofrid är ett viktigt led i det arbetet, säger justitieminister Gunnar Strömmer.

– På senare tid har ​samhället skakats av flera fall av dödligt våld där kvinnor drabbats och där det har funnits koppling till psykisk sjukdom hos gärningsmannen. De allra flesta med psykisk sjukdom begår aldrig några våldshandlingar, och vissa fall är genuint svåra att förutse. Men samtidigt är det uppenbart att psykiatrin och andra aktörer behöver bli bättre på att förebygga våld med koppling till psykisk sjukdom, säger socialminister Jakob Forssmed.

– Mäns våld mot kvinnor ska bekämpas på bred front i alla delar av samhället. En bred samverkan är grunden för det. Vi vet att det finns mer att göra, och regeringen är redo att fortsätta ta ansvar för detta livsviktiga arbete, säger socialtjänstminister Camilla Waltersson Grönvall.

–  Mäns våld mot kvinnor är den yttersta formen av kvinnoförtryck. Regeringen växlar nu upp arbetet mot våldet, och det kommer att göra skillnad för kvinnors trygghet och frihet i Sverige, säger jämställdhetsminister Nina Larsson.

Regeringen avser att fatta beslut om att inrätta rådet för kvinnofrid på regeringssammanträdet torsdag den 29 januari.
