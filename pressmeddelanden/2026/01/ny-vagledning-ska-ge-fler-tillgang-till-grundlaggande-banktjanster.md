# Ny vägledning ska ge fler tillgång till grundläggande banktjänster

Bankerna fyller en central roll i samhällets grundläggande infrastruktur. Därför är bankerna skyldiga att ingå avtal med konsumenter om betalkonto med grundläggande funktioner. De är också skyldiga att erbjuda inlåningskonto – det vill säga ett konto som omfattas av insättningsgarantin – till konsumenter, företag och föreningar.

Trots dessa skyldigheter är det ibland svårt för människor att få ett konto. En anledning kan vara oklarheter i hur bankerna ska kombinera skyldigheten att motverka penningtvätt och att tillhandahålla konton. Det kan leda till att banker i vissa fall nekar även dem som borde kunna få tillgång till grundläggande banktjänster.

Regeringen ger nu Finansinspektionen i uppdrag att vägleda bankerna, så att de kan uppfylla sina skyldigheter kring grundläggande banktjänster samtidigt som de möter penningtvättslagens krav. Skärningspunkterna mellan dessa båda skyldigheter väcker tillämpningsfrågor, och Finansinspektionen ska därför ta fram vägledning genom till exempel allmänna råd.

– Bankerna ska motverka penningtvätt och terrorfinansiering. Det är samtidigt viktigt att undvika att människor hamnar utanför samhället genom att de helt stängs ute från banktjänster. En tydligare vägledning för hur bankerna kan värna båda dessa intressen stärker förutsättningarna för bra konsumentvillkor samtidigt som arbetet mot penningtvätt upprätthålls, säger finansmarknadsminister Niklas Wykman.

Som grundläggande funktioner till ett betalkonto räknas att sätta in och ta ut pengar samt att göra vissa betalningar. Dock inte e-legitimationer som bank-id eller omedelbara betalningar som till exempel Swish.

Finansinspektionen ska redovisa sitt uppdrag till Regeringskansliet senast den 29 maj 2026.
