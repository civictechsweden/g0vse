# Försvarsmakten får ny generaldirektör

– Christina Malm har en gedigen erfarenhet och bakgrund i arbetet med att upprusta totalförsvaret. Hon kommer bli ett viktigt tillskott för Försvarsmakten i sin nya roll som generaldirektör, säger försvarsminister Pål Jonson.

Christina Malm kommer senast från rollen som generaldirektör för Totalförsvarets plikt- och prövningsverk. Christina Malm har tidigare bland annat varit överdirektör på Försvarets radioanstalt (FRA), administrativ chef/ställföreträdande generaldirektör på Internationella programkontoret för utbildningsområdet (före detta Svenska EU-programkontoret), ekonomidirektör såväl på Sjöfartsverket som Totalförsvarets forskningsinstitut (FOI) där hon också började som analytiker.

Christina Malm sitter i Fortifikationsverkets styrelse samt har tidigare suttit i Arbetsgivarverkets styrelse.

Försvarsmaktens huvuduppgift är att försvara Sverige mot ett väpnat angrepp. Myndigheten ska främja Sveriges säkerhet, hävda Sveriges territoriella integritet och ha förmåga att värna Sveriges suveräna rättigheter och svenska intressen samt förebygga och hantera konflikter och krig såväl nationellt som internationellt. Försvarsmakten genomför också operationer, deltar i internationella fredsfrämjande insatser, lämnar stöd till civil verksamhet samt utför andra uppgifter som bidrar till riksdagens mål för totalförsvaret och det militära försvaret.
