# Ny nationell strategi för marknadskontroll

– E-handel är i grunden något väldigt bra som har ökat utbudet av varor för många människor. Samtidigt måste konkurrensen ske på lika villkor. Utmaningarna i dag kopplat till e-handel och de kinesiska plattformarna är enorma, med potentiellt farliga produkter och en negativ påverkan på vår konkurrenskraft. Genom den nya nationella strategin vässar vi vår marknadskontroll, och visar att vi tar problemen som svenska företag och konsumenter upplever på allvar, säger bistånds- och utrikeshandelsminister Benjamin Dousa.

Tullverket och totalt 13 marknadskontrollmyndigheter omfattas av genomförandet av strategin. Utöver strategin får de ansvariga myndigheterna även i uppdrag att öka sin samverkan, såväl nationellt som på EU-nivå, kring utmaningarna kopplat till den ökade e-handeln.
