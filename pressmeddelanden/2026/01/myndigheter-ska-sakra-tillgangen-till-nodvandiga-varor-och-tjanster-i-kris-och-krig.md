# Myndigheter ska säkra tillgången till nödvändiga varor och tjänster i kris och krig

24 myndigheter, alla så kallade beredskapsmyndigheter, får i uppdrag att identifiera behov av avtal för att upprätthålla försörjningen av varor och tjänster som är nödvändiga för myndigheternas prioriterade uppgifter i kris och i krig. Vid behov ska myndigheterna gå vidare och teckna sådana avtal.

– Det finns inte en enda uppgift inom totalförsvaret som långsiktigt kan lösas utan näringslivet. Därför får nu 24 beredskapsmyndigheter i uppdrag att se över vilka avtal med näringslivet som behövs. Det är en viktig pusselbit för att bygga upp försörjningsberedskapen och att stärka Sveriges motståndskraft, säger minister för civilt försvar Carl-Oskar Bohlin.

– Företagen är inte bara motorer i vår ekonomi – de är också nyckelspelare i vår beredskap. Många av våra mest kritiska samhällsfunktioner drivs av näringslivet. Därför måste vi säkerställa att det finns tydliga strukturer för samverkan mellan företag, myndigheter och staten – i fred, kris och krig, säger energi- och näringsminister Ebba Busch.

– Under pandemin var näringslivets kompetens och förmåga till anpassning oerhört viktig för svensk beredskap. Det visade på vilken nyckelroll de har i vårt totalförsvar. Därför är det också angeläget att vi får på plats en struktur som tillvaratar den resursen, för att stärka Sveriges försörjningsberedskap, säger Gulan Avci, försvarspolitisk talesperson för Liberalerna.

## Myndigheten för civilt försvar samordnar arbetet

Uppdraget till de 24 myndigheterna bygger på slutbetänkandet från utredningen om näringslivets försörjningsberedskap, som pekade ut avtal för försörjningsberedskap som ett sätt att säkra samhällets försörjning av särskilt viktiga varor och tjänster och inkludera näringslivet på frivillig grund. Avtalen kan se olika ut beroende på vilka varor och tjänster som berörs, skyddsvärden och upphandlingslagstiftning med mera.

Myndigheten för civilt försvar får ett sammanhållande uppdrag att ta fram metodstöd för beredskapsmyndigheternas arbete med avtal för försörjningsberedskap och att upprätta ett nationellt register för avtalen.

## Uppdrag till samtliga beredskapsmyndigheter

Regeringen har också beslutat att samtliga 67 beredskapsmyndigheter systematiskt ska arbeta med försörjningsberedskap, vidta åtgärder för att stärka försörjningsberedskapen inom sina ansvarsområden och dela information om behovs- och försörjningsanalyser med andra myndigheter.

Samtliga beredskapsmyndigheter får även möjlighet att inhämta information från näringsidkare, genom att använda lagen om skyldighet för näringsidkare, arbetsmarknadsorganisationer med flera att delta i totalförsvarsplaneringen.
