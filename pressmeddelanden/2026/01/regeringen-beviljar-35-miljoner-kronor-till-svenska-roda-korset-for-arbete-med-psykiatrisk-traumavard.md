# Regeringen beviljar 35 miljoner kronor till svenska Röda Korset för arbete med psykiatrisk traumavård

– Detta bidrag är ett viktigt steg för att stärka den psykiatriska traumavården i Sverige. Svenska Röda Korset har lång erfarenhet och expertis inom området och kommer med dessa medel kunna utveckla behandlingsverksamheten för personer som behöver stöd, säger socialminister Jakob Forssmed.

Med stöd av bidraget planerar Svenska Röda Korset att:

* säkerställa och vidareutveckla upparbetad kapacitet, kvalitet och långsiktighet inom behandlingsverksamheten,
* bedriva ett kontinuerligt kvalitetshöjande arbete, avseende exempelvis metod-, verksamhets- och kompetensutveckling, och med ett ökat fokus på patient- och brukarinflytande,
* fortsätta förbättra och utveckla insatser för anhörigstöd, för både vuxna och barn,
* förbättra tillgängligheten till insatser där behov finns, som komplement till den offentliga hälso- och sjukvården,
* bidra till fortsatt forskningsutveckling, för att förbättra insatsernas kvalitet och effektivitet, samt för att stärka och utveckla evidens för olika behandlingsmetoder, och
* arbeta med kunskapsspridning och utbildning till samverkanspartners, inklusive andra hälso- och sjukvårdsaktörer.

Regeringen beviljar ansökan eftersom den bedöms öka tillgängligheten till psykiatrisk traumavård och stödja offentliga aktörer i arbetet med traumabehandling. Den bedöms även bidra till att utveckla insatser inom ramen för den nationella strategin för psykisk hälsa och suicidprevention.
