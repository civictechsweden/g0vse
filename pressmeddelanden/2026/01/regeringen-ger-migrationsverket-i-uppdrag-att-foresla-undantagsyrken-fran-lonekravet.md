# Regeringen ger Migrationsverket i uppdrag att föreslå undantagsyrken från lönekravet

I propositionen Nya regler för arbetskraftsinvandring föreslås att ett lönekrav motsvarande 90 procent av medianlönen ska gälla för den som vill arbetskraftsinvandra till Sverige. Men för att samtidigt värna arbetsmarknadens behov och möjliggöra rekrytering till bristyrken ska regeringen kunna besluta om undantag för yrkesgrupper där det saknas inhemsk arbetskraft.

För de yrken som undantas lönekravet gäller att löner och villkor inte får vara sämre än vad som följer av kollektivavtal eller etablerad praxis vid heltidsarbete.

– Det tidigare lönekravet för arbetskraftsinvandring låg på en alldeles för låg nivå, särskilt med tanke på hur många som idag står utanför arbetsmarknaden i Sverige. Därför höjer vi nu lönekravet och satsar på att få fler människor som redan befinner sig i Sverige att komma i arbete. Samtidigt finns det branscher med stor kompetensbrist och där är arbetskraftsinvandringen nödvändig för att täcka upp bristen på inhemsk arbetskraft. Med de regler som nu föreslås går vi ifrån det tidigare orimligt låga lönekravet samtidigt som vi värnar möjligheten att rekrytera till bristyrken, säger migrationsminister Johan Forssell.

–  Arbetskraftsinvandring är nödvändigt för att säkra arbetskraft och ny kompetens till Sverige, men den måste ske i ordnade former. Inriktningen är att främja högkvalificerad arbetskraftsinvandring, men det måste också finnas en möjlighet för undantag från lönekravet när det finns ett starkt behov av att tillgodose brist på nödvändig arbetskraft inom vissa yrkesgrupper. Uppdraget ges nu till Migrationsverket och Arbetsförmedling att ta fram förslag på yrken aktuella för undantag, säger Ingemar Kihlström, migrationspolitisk talesperson för Kristdemokraterna.

–  Sverige behöver mer arbetskraftsinvandring. Detta är ett steg i arbetet att förenkla för svenska företag att kunna rekrytera kompetent arbetskraft från utlandet, säger arbetsmarknadsminister Johan Britz.

Uppdraget ska redovisas senast den 20 mars 2026.

Uppdraget bygger på en överenskommelse mellan regeringen och Sverigedemokraterna.
