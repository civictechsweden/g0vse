# Socialstyrelsen ska följa upp användningen av läkemedel mot obesitas

– När nya läkemedel förändrar behandlingen av obesitas behöver vi följa utvecklingen noggrant. Uppdraget att kartlägga och analysera användningen handlar ytterst om att kombinera medicinska framsteg med en ändamålsenlig förskrivning, säger socialminister Jakob Forssmed.

Övervikt och obesitas utgör idag ett stort folkhälsoproblem i Sverige. Andelen personer i befolkningen med en vikt som klassificeras som övervikt eller obesitas ökar, både bland vuxna och barn.

Semaglutid och tirzepatid är två nyare substanser som används för behandling av obesitas och övervikt med viktrelaterad samsjuklighet. Läkemedlen verkar genom att minska aptiten och öka mättnadskänslan, vilket leder till viktminskning. Efterfrågan på och användningen av dessa läkemedel ökar snabbt, både i Sverige och internationellt, vilket medför behov av noggrann uppföljning.

Socialstyrelsen får därför i uppdrag att analysera användningen av läkemedel mot obesitas. Kartläggningen och analysen ska bland annat beskriva:

* andelen förskrivningar inom, respektive utanför, läkemedelsförmånerna
* regionala skillnader i förskrivningsmönster
* skillnader i förskrivning mellan vårdgivare med olika ägarformer

Uppdraget bör också inkludera en kartläggning av huruvida läkemedel mot obesitas förskrivs till andra patientgrupper. Socialstyrelsen ska även, i den mån det är möjligt, kartlägga och analysera offentlig finansiering av läkemedel mot obesitas som ligger utanför läkemedelsförmånerna.

Myndigheten ska vid genomförandet av uppdraget samverka med relevanta aktörer såsom Tandvårds- och läkemedelsförmånsverket, E-hälsomyndigheten, Läkemedelsverket, Sveriges Kommuner och Regioner och professions- och patientföreträdare.

Socialstyrelsen fick 2024 i uppdrag att analysera och utvärdera vården vid obesitas. Det nya uppdraget ska komplettera det pågående, med en första delredovisning senast den 30 maj 2026.
