# Samarbetspartierna överens om uppdrag till Kriminalvården

Samarbetspartierna ser mycket allvarligt på de uppgifter som har framkommit. Sexualförbrytare ska aldrig avtjäna sina straff bland barn. Kriminalvården kommer därför ges ett uppdrag för att säkerställa att myndigheten vidtar alla de åtgärder som krävs för att kunna garantera att detta inte sker igen.

Uppdraget kommer handla om att analysera orsakerna till de olämpliga placeringarna, och om att utifrån resultatet av detta se över och identifiera behov av ändrade rutiner, arbetssätt och styrning. Allt för att detta inte ska kunna ske igen. Våra barn och unga ska känna sig trygga med vuxna personer som vistas på 4H-gårdar, fritidsgårdar och liknande ställen.

– Jag ser väldigt allvarligt på de missförhållanden som har kommit fram. Så här ska det absolut inte gå till och jag förstår att det upprör många i vårt samhälle. Ingen som är dömd för den här typen av brott ska utföra samhällstjänst där det finns barn. Och det måste alla kunna lita på. Med det här uppdraget vill vi säkerställa att Kriminalvården går till botten med det som har hänt, och gör allt som krävs för att detta inte ska hända igen. Vi kommer följa det fortsatta arbetet nära och noggrant, säger justitieminister Gunnar Strömmer.

– Att personer dömda för sexualbrott placeras i verksamheter där barn vistas är fullständigt oacceptabelt. När sådant kan ske har systemet uppenbart brustit. Barn ska skyddas från sexuella övergrepp – inte exponeras, säger jämställdhetsminister Nina Larsson.

– Att pedofiler och sexualförbrytare har placerats i miljöer där barn vistas är fullkomligt vidrigt. Det är ett grovt systemfel som aldrig får upprepas. Nu ger vi Kriminalvården ett tydligt uppdrag att täppa till de här luckorna och säkerställa barns trygghet, säger Henrik Vinge, ordförande i justitieutskottet för Sverigedemokraterna.

– Det som nu har hänt får inte ske. Dessa placeringar har gjorts på fel sätt när man ser att personer som dömts för denna typ av brott placerats i verksamhet för barn och unga. De föreningar som tar emot personer för samhällstjänst måste kunna lita på att Kriminalvården ser till att dessa felaktiga placeringar inte sker igen, säger Ingemar Kihlström, kriminalvårdspolitisk talesperson för Kristdemokraterna.
