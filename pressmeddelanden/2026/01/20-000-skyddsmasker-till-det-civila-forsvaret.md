# 20 000 skyddsmasker till det civila försvaret

– Erfarenheterna från Ukraina har med all önskvärd tydlighet visat på behovet av skyddsmasker i det civila försvaret. Det handlar bland annat om att räddningstjänsten ska kunna fortsätta rädda liv, även i rök- och gasfyllda miljöer liksom i områden där biologiska, kemiska, eller nukleära stridsmedel har använts. Därför är det angeläget att staten i ett första steg beställer 20 000 skyddsmasker, säger minister för civilt försvar Carl-Oskar Bohlin.

I flera verksamheter inom det civila försvaret saknar Sverige idag tillgång till skyddsmasker. Regeringen har därför beslutat om ett uppdrag till Myndigheten för civilt försvar att säkerställa en grundläggande beredskap med skyddsmasker som stödresurs inom det civila försvaret, utifrån en analys av hur behoven ser ut. Totalt handlar det om cirka 20 000 skyddsmasker inklusive filter som ska fördelas ut.

Myndigheten får även i uppdrag att bedöma behov av utbildning och lagerhållning samt tillkommande behov av skyddsmasker som stödresurs inom det civila försvaret och ska vid behov anskaffa ytterligare skyddsmasker.
