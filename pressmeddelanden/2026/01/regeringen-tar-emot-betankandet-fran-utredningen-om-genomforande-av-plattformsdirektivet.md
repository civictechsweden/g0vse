# Regeringen tar emot betänkandet från Utredningen om genomförande av plattformsdirektivet

Plattformsdirektivet antogs den 23 oktober 2024. Syftet med direktivet är bland annat att förbättra arbetsvillkoren för de som jobbar via digitala arbetsplattformar. En central fråga i direktivet är vem som ska anses vara arbetstagare vid plattformsarbete. Utredningen har haft i uppdrag att lämna förslag på hur direktivet ska genomföras i svensk rätt och har nu överlämnat sitt betänkande till regeringen.

Utredningen föreslår bland annat att:

* plattformsdirektivet ska genomföras genom en ny lag: lagen om plattformsarbete,
* den nya lagen ska innehålla bestämmelser om när en person som utför plattformsarbete ska anses vara arbetstagare,
* den nya lagen ska innehålla bestämmelser om algoritmisk verksamhetsledning, det vill säga arbetsledning som sker genom eller med stöd av automatiserade datasystem.

Betänkandet går nu vidare för remissbehandling.
