# Uppdrag om robusthöjande åtgärder för dagligvaruhandel och centrallager för dagligvaror

– Folk behöver mat även i kristider. Därför ger vi nu uppdrag till myndigheter att peka ut vilka butiker och centrallager som ska robusthöjas för att kunna leverera även i ansträngda lägen, säger landsbygdsminister Peter Kullgren.

– För att samhället ska fortsätta fungera även i allvarstider så krävs det att vi kan upprätthålla försörjningen av dagligvaror. Det handlar om att mammor och pappor ska kunna köpa de produkter och varor som krävs för att vardagspusslet ska gå ihop, också för att kunna sätta mat på bordet. Att regeringen nu tar steg för att stärka den förmågan är ett viktigt besked för Sveriges beredskap, säger minister för civilt försvar Carl-Oskar Bohlin.

Att det finns tillgång till livsmedel och andra dagligvaror är avgörande för befolkningens överlevnad i en kris eller krig. Det är också viktigt för att upprätthålla försvarsviljan. Att säkerställa att dagligvarubutiker finns och kan verka i alla delar av landet även i händelse av en kris eller krig är därför en prioriterad fråga för regeringen.

Under 2025 har Livsmedelsverket haft i uppdrag att genomföra ett pilotprojekt om robusta livsmedelsbutiker. Projektet har fokuserat på bland annat möjligheten att förse butikerna med reservkraft. Butiker i tio kommuner har haft möjlighet att söka stöd för installation av utrustning för att kunna använda reservkraft. Totalt 30 miljoner avsattes för projektet under förra året.

Nu går regeringen vidare och har beslutat att ge Livsmedelsverket, Tillväxtverket och Myndigheten för civilt försvar (MCF) i uppdrag att analysera behovet av och föreslå robusthöjande åtgärder för butiker och centrallager för dagligvaror. Myndigheterna ska också analysera om alla – eller ett urval av – butiker och centrallager ska prioriteras när det gäller dessa åtgärder. Därtill ska myndigheterna analysera behovet av och föreslå konkreta åtgärder för att säkerställa att livsmedel ska nå konsumenter i händelse av att butikslokaler eller centrallager är obrukbara.

Uppdraget pågår till och med 1 juni 2027, med en delredovisning 1 juni 2026.
