# Skolmyndigheter får flera uppdrag för att förbättra barns och elevers språkutveckling

– Skolan ska tillbaka till grunderna. Det handlar inte minst om att stärka elevers språkkunskaper, vilket är en förutsättning för att förstå och lära sig i alla ämnen. Därför ger vi nu våra skolmyndigheter flera uppdrag som ska stärka det svenska språket i skolan, säger utbildnings- och integrationsminister Simona Mohamsson.

## Tillgången till bemannade skolbibliotek ska granskas

Bemannade och välutrustade skolbibliotek spelar en viktig roll för att främja både läsintresset och läsförmågan hos elever. Från den 1 juli 2025 gäller förtydliganden i skollagen som innebär att elever som huvudregel ska ha tillgång till bemannade skolbibliotek på den egna skolenheten. 2025 avsattes 216 miljoner kronor och från 2026 och framåt beräknas 433 miljoner kronor årligen avsättas för stärkta skolbibliotek. Skolinspektionen får nu i uppdrag att granska elevers tillgång till bemannade skolbibliotek i förskoleklassen, grundskolan och gymnasieskolan utifrån de nya bestämmelserna.

## Förskolebarns språkutveckling i svenska

Det finns ett brett forskningsstöd för att förskolan har positiva effekter för språkutvecklingen hos barn som inte har svenska som modersmål, eftersom de ofta har sämre möjligheter att utveckla sina kunskaper i svenska hemma. Skolinspektionen får därför i uppdrag att granska huvudmännens arbete med att uppfylla de språkkrav i svenska som finns för förskolan, inklusive att stimulera barnens språkutveckling i svenska. Granskningen ska särskilt rikta sig mot förskolor där andra språk än svenska dominerar utbildningen.

## Kartläggningsmaterial för val av svenska eller svenska som andraspråk

Vissa elever som inte har svenska som modersmål läser ämnet svenska som andraspråk i stället för svenska. Det är rektorn som fattar beslutet om vilket svenskämne en elev ska läsa. I dag finns det dock inget stöd för att fatta det beslutet vilket innebär att det ibland görs på oklara grunder. Skolverket ska därför ta fram ett nationellt kartläggningsmaterial som ska ligga till grund för rektorns beslut om en elev ska få undervisning i svenska eller i svenska som andraspråk.

Skolverket och Skolinspektionen får uppdragen i sina regleringsbrev för 2026.
