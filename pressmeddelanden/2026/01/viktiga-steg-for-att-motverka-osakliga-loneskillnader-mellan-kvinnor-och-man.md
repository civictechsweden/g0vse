# Viktiga steg för att motverka osakliga löneskillnader mellan kvinnor och män

Kvinnor och män ska ha samma möjligheter och villkor i fråga om betalt arbete som ger ekonomisk självständighet livet ut. 2024 var löneskillnaden mellan kvinnor och män 10,2 procent och den oförklarade löneskillnaden 4,6 procent. I syfte att motverka osakliga löneskillnader och lönediskriminering genomförs nu EU:s lönetransparensdirektiv i svensk rätt. Det innebär bland annat ökad transparens och insyn i lönesättningen samt nya sanktioner och rättegångsregler.

– Lönediskrimineringen måste bort. Lika lön ska gälla oavsett kön. Regeringen föreslår nu tydliga och uppföljningsbara regler som bland annat ger rätt till insyn i hur löner sätts, och i faktiska löneskillnader hos arbetsgivare. Det ger nya konkreta verktyg för att åstadkomma förändring, säger jämställdhetsminister Nina Larsson.

## Flera nya regler men begränsad administration

För regeringen är det centralt att det svenska genomförandet av lönetransparensdirektivet så långt det är möjligt begränsar den administrativa bördan för arbetsgivare och värnar den svenska arbetsmarknadsmodellen. Detta har därför varit en viktig utgångspunkt för förslagen, som bygger vidare på de bestämmelser om aktiva åtgärder och lönekartläggning som finns i diskrimineringslagen.

Förslagen som regeringen avser lägga fram innebär bland annat att:

* Arbetsgivaren ska informera arbetssökande om ingångslön eller ingångslöneintervall för den befattning som ska tillsättas.
* Arbetsgivaren ska på begäran av en arbetstagare lämna information till arbetstagaren om genomsnittlig lön för andra arbetstagare som utför lika eller likvärdigt arbete.
* Arbetsgivare med minst 100 anställda ska sammanställa en lönerapport med uppgifter om bland annat skillnader i genomsnittlig lön mellan kvinnor och män. Lönerapporterna ska lämnas till Diskrimineringsombudsmannen (DO). Vissa delar av rapporterna ska offentliggöras av DO.
* Arbetsgivare som bryter mot bland annat skyldigheten att lämna information till arbetssökande och arbetstagare ska vara skyldiga att betala skadestånd. En arbetsgivare som inte har uppfyllt sina skyldigheter att bland annat lämna lönerapporten till DO ska vara skyldig att betala en sanktionsavgift till staten.
* Rättegångsregler ändras för att stärka möjligheten för enskilda att genomdriva sina rättigheter. Till exempel införs en möjlighet för den som anser sig ha blivit diskriminerad att föra talan om att få det fastställt, och preskriptionstiden förlängs till tre år.

I lagrådsremissen föreslås att lagändringarna ska träda i kraft den 1 juli 2026.
