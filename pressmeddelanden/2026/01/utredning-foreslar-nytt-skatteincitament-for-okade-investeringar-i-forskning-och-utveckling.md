# Utredning föreslår nytt skatteincitament för ökade investeringar i forskning och utveckling

Goda förutsättningar för forskning och utveckling (FoU) är av stor betydelse för att skapa tillväxt i en globaliserad ekonomi. Här kan skatteincitament spela en viktig roll. Flera länder i EU och OECD har på senare tid höjt sina ambitioner gällande FoU, och för att Sverige fortsatt ska kunna vara ledande i konkurrensen om sådana investeringar finns skäl att överväga införandet av ett nytt FoU-incitament i Sverige.

Utredningen har haft i uppdrag att kartlägga olika typer av skatte­incitament för FoU. I uppdraget har också ingått att föreslå hur ett incitament kan utformas inom svensk skattelagstiftning. Incitamentet ska i första hand utgå från företags FoU-utgifter och ge möjlighet till reducerad inkomstskatt.

I slutbetänkandet lämnar utredningen två alternativa förslag på ett nytt skatteincitament:

1. Ett förhöjt kostnadsavdrag med 200 procent av lönekostnaderna för FoU-personal. Det innebär att avdrag totalt medges med 300 procent av lönekostnaderna för sådan personal.
2. En återbetalningsbar skattereduktion på 20 procent av lönekostnaderna för FoU-personal. Att skattereduktionen är återbetalningsbar innebär att om det inte finns skatt att reducera betalas återstående belopp ut.

Båda alternativen föreslås vara frivilliga för företagen, och gälla alla företagsformer och för arbete som utförs inom EES. För båda alternativen gäller också att lagändringarna föreslås träda i kraft den 1 januari 2027.

Sedan utredningen färdigställt slutbetänkandet har det slutits en överenskommelse på internationell nivå om en ny skattemässig behandling av skatteincitament för FoU (se faktaruta). Utredningens förslag kommer nu att beredas i Regeringskansliet med detta i beaktande.
