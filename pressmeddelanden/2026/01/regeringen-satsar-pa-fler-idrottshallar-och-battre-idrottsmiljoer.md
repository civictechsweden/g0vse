# Regeringen satsar på fler idrottshallar och bättre idrottsmiljöer

– Nu möjliggör vi för fler att få tillgång till idrott och mer rörelse. Vi tar nästa steg för att ge fler barn, unga och vuxna möjlighet att röra på sig och delta i föreningsgemenskapen, säger socialminister Jakob Forssmed.

En stärkt tillgång till idrottshallar och annan plats för idrott främjar en positiv samhällsutveckling på många olika sätt och har länge varit efterfrågat från idrottsrörelsen. Tillgängliga anläggningar och idrottsmiljöer gör att fler människor vistas ute i samhället, vilket bidrar till ökad social interaktion och trygghet. Idrottsanläggningar främjar också folkhälsan genom att skapa lättillgängliga möjligheter för fysisk aktivitet, vilket i sin tur minskar risken för livsstilssjukdomar och stärker både fysisk och psykisk hälsa.

Tillgängliga och välfungerande idrottsanläggningar är dessutom en viktig del av ett bredare förebyggande arbete. Genom att främja en aktiv fritid och gemenskap kan idrotten exempelvis bidra till att minska risken att barn och unga involveras i kriminalitet.

Regeringen stärker nu förutsättningarna för idrottsrörelsen genom två satsningar: Boverket får i uppdrag att stödja kommuner och föreningar med kunskap och processtöd, och Riksidrottsförbundet tilldelas 240 miljoner kronor för delfinansiering av lokala nybyggnads- och renoveringsprojekt för idrottshallar och annan plats för idrott.

En första delredovisning ska lämnas till regeringen den 15 juni.
