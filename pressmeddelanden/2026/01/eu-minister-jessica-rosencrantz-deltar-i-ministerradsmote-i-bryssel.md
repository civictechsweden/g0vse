# EU-minister Jessica Rosencrantz deltar i ministerrådsmöte i Bryssel

– Det är en orolig tid i världspolitiken. Nu är det viktigare än någonsin att EU står enat och gör det som krävs för att stärka vår ekonomiska styrka och säkerhet. Därför är det bra att det cypriotiska EU-ordförandeskapet har gett dessa frågor högsta prioritet. EU behöver också göra mer för att slå vakt om våra demokratier och motverka utländsk påverkan – det kommer jag och mina kollegor att diskutera, säger EU-minister Jessica Rosencrantz.

Den 1 januari tog Cypern över det roterande ordförandeskapet i EU:s ministerråd. Under mötet kommer EU-ministrarna att få en presentation av det cypriotiska ordförandeskapets prioriteringar, med fokus på de frågor som ingår i allmänna rådets ansvarsområde.

Inom ramen för den årliga rättsstatsdialogen kommer ministrarna också att diskutera situationen för rättsstatens principer i Danmark, Estland, Grekland och Spanien.

Ministrarna ska även diskutera den europeiska demokratiskölden. Demokratiskölden samlar initiativ och aktiviteter inom EU i syfte att stärka den demokratiska motståndskraften. Detta för att bättre kunna möta hot i en ny teknisk och säkerhetspolitisk kontext, exempelvis desinformation och otillbörlig informationspåverkan.
