# Regeringen tar nästa steg mot aktivitetskrav för försörjningsstöd

– Aktivitetskravet är en viktig del i arbetet att fler ska komma närmare arbetsmarknaden. Under lång tid har personer som fått försörjningsstöd passiviserats. Man har kunnat få bidrag utan motprestation. Nu införs ett aktivitetskrav så att alla får en meningsfull aktivitet som för en närmare arbetsmarknaden och egen försörjning, säger arbetsmarknadsminister Johan Britz.

En viktig utgångspunkt är att personer som redan deltar på heltid i ett arbetsmarknadspolitiskt program inte ska omfattas av aktivitetskravet. Arbetsförmedlingen ansvarar för att bedöma om programdeltagare har tillräcklig sysselsättning. Socialnämnden ska meddela Arbetsförmedlingen när en arbetssökande kan vara aktuell för aktivitetskravet. Om en programdeltagare saknar beslutad insats ska Arbetsförmedlingen göra en bedömning av om personen riskerar att stå utan tillräcklig sysselsättning under den närmaste tiden. I ett sådant fall ska Arbetsförmedlingen informera socialnämnden om att personen kan omfattas av aktivitetskravet.

– Det måste löna sig mer att arbeta än att leva på bidrag. Konsekvensen av ett långvarigt bidragsberoende är förödande. Både för den som cementeras in i ett bidragsberoende och för de barn som växer upp utan att se sina föräldrar gå till jobbet. Med ett aktivitetskrav ställer vi tydliga krav både på kommunerna att erbjuda rätt insatser och på individen att ta steg mot egen försörjning, säger äldre- och socialförsäkringsminister Anna Tenje.

Aktivitetskravsreformen förutsätter ett effektivt informationsutbyte mellan Arbetsförmedlingen och kommunernas socialnämnder. Uppdraget att utveckla systemstöd för informationsöverföring ska ske i dialog med Sveriges Kommuner och Regioner (SKR).

En muntlig lägesavstämning om utvecklingen av systemstöd och samverkansstrukturer ska lämnas till Regeringskansliet (Arbetsmarknadsdepartementet) senast den 1 juni 2026. Slutredovisning av vidtagna åtgärder och uppnådda resultat ska ske senast den 15 januari 2028. Regeringskansliet ska hållas löpande informerat om arbetet.
