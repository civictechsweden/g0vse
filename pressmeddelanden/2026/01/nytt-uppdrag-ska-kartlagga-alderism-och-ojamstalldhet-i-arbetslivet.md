# Nytt uppdrag ska kartlägga ålderism och ojämställdhet i arbetslivet

– Ett arbete är mycket mer än att bara gå till jobbet – det bidrar till meningsfullhet och tillhörighet. Det här uppdraget ska analysera forskning om hur ensamhet kan uppstå när arbetsgemenskapen försvinner och hur det kan motverkas, säger socialminister Jakob Forssmed

– En åldersfixering på svensk arbetsmarknad ska inte hindra människor från att fortsätta arbeta. Genom uppdraget kan ett bättre kunskapsunderlag tas fram om vilka forskningsbehov som finns, vilket är viktigt för att minska ålderismen i arbetslivet, säger arbetsmarknadsminister Johan Britz.

I regleringsbrevet för 2026 får Forskningsrådet för hälsa, arbetsliv och välfärd (Forte) i uppdrag att genomföra en analys av forskningsbehovet inom området åldrande i arbetslivet. Analysen ska särskilt belysa frågor om ålderism, äldre kvinnors och mäns möjligheter att stanna kvar i arbetslivet samt ofrivillig ensamhet som kan uppstå när arbetsgemenskapen försvinner.

En viktig utgångspunkt är att undersöka skillnader mellan kvinnor och män och att inkludera olika vetenskapliga perspektiv. Resultatet ska ge underlag för den förstärkning av det nationella forskningsprogrammet för arbetsliv som regeringen aviserat i forsknings- och innovationspropositionen Forskning och innovation för framtid, nyfikenhet och nytta.

Uppdraget ska redovisas till Regeringskansliet senast den 1 september 2026.
