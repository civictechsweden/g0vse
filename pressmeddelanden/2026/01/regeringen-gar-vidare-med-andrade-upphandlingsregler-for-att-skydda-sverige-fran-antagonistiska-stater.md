# Regeringen går vidare med ändrade upphandlingsregler för att skydda Sverige från antagonistiska stater

– Nu går vi vidare med ett förslag som stärker Sveriges säkerhet och värnar om svenska intressen. Genom detta förslag minskar risken för att känsliga områden såsom IT, infrastruktur och energi infiltreras av fientligt sinnade stater, säger civilminister Erik Slottner.

Dagens svenska upphandlingslagar gör ingen uttrycklig skillnad mellan leverantörer från EU och leverantörer från tredjeländer som saknar frihandelsavtal med EU. Det innebär att alla leverantörer kan delta i upphandlingar och har rätt till likabehandling och domstolsprövning. EU-domstolen har i två domar klargjort att tredjelandsleverantörer från stater utan frihandelsavtal med EU inte har samma rättigheter.

Den 25 november 2025 tog regeringen emot en utredning med förslag på ändrade upphandlingslagar. Förslaget som nu remitteras innebär att upphandlingslagarna ska ändras så att de inte gäller för tredjelandsleverantörer från stater som saknar frihandelsavtal med EU.

Utredningen föreslår att upphandlande myndigheter får möjlighet att välja om dessa leverantörer ska tillåtas delta i upphandlingar och om deras anbud ska behandlas på samma sätt som anbud från leverantörer från Sverige eller EU. Utredningens förslag innebär även att leverantörer från stater som saknar frihandelsavtal med EU inte längre kommer omfattas av de möjligheter till domstolsprövning som finns enligt upphandlingslagarna.

Bland remissinstanserna finns i huvudsak ett urval av upphandlande myndigheter och enheter, samt ett antal domstolar.
