# Förslag om ersättning när artskydd begränsar markanvändning

– Regeringen vill med detta efterlängtade besked önska våra svenska skogsägare ett gott nytt år. I dag finns det en obalans där ansvarsfulla markägare som bedriver ett hållbart skogsbruk riskerar att få sin avverkning stoppad helt utan ersättning, och där varje beslut riskerar att leda till långdragna processer, ökade kostnader och i värsta fall försvagad brukanderätt. Nu lägger regeringen fram ett förslag på ett potent ersättningssystem som förstärker både äganderätten och incitamenten för att vårda, värna och förvalta skog och mark., säger klimat- och miljöminister Romina Pourmokhtari.

– Äganderätten för skogs- och markägare måste stärkas. Osäkerheten kopplat till artskydd har varit alldeles för stor och kostanden för hög. Regeringen föreslår därför en ny ersättning så att inte hårt arbetande skogs- och markägare ska tvingas ta notan när fridlysta arter måste skyddas, säger EU-minister Jessica Rosencrantz

– Rättsosäkerheten i skogen är alldeles för stor och har varit så alldeles för länge. Nu påbörjas uppstädningsarbetet och ett viktigt steg är rätten till en ersättning värd namnet när ägande- och därmed brukanderätten inskränks., säger vice ordförande i miljö- och jordbruksutskottet för Kristdemokraterna, Kjell-Arne Ottosson.

Regeringen föreslår att ge Skogsstyrelsen i uppgift att å statens vägnar försöka träffa överenskommelser om ersättning med berörda fastighetsägare. Frågan regleras av miljöbalken och ersättningens storlek motsvarar exempelvis beloppet vid inrättande av ett naturreservat.

Förslaget kommer nu att skickas ut på remiss. Regeringen arbetar för att lämna en proposition till riksdagen som kan hanteras under nuvarande mandatperiod.
