# Nationell samordnare föreslår stärkt vård för placerade barn och unga

Bristen på fungerande vårdplatser inom den sociala barn- och ungdoms­vården har länge varit en utmaning. Kommunerna har haft svårt att hitta platser som motsvarar barns och ungas behov, och det har lett till akuta och ibland olämpliga lösningar.

År 2023 utsåg regeringen Thomas Ardenfors till nationell samordnare med uppdrag att föreslå åtgärder för fler kvalitativa vårdplatser inom den sociala barn- och ungdomsvården.

– Alla barn har rätt till en trygg uppväxt och en ljus framtid. Den nationella samordnarens förslag, att samla ansvar och stärka samverkan, är ett viktigt steg mot en mer jämlik och rättssäker vård för barn och unga, säger socialtjänstminister Camilla Waltersson Grönvall.

− Samhället måste bli bättre på att samla och samordna sina resurser utifrån vad som är bäst för det placerade barnet. Barn och unga måste få rätt vård, på rätt plats och i rätt tid. Det gäller oavsett var i landet de bor, och oavsett placering i familjehem, på HVB eller på ett SiS-hem, säger den nationella samordnaren Thomas Ardenfors.

## Stärkt statlig styrning

Bland förslagen som den nationala samordnaren presenterat ingår bland annat en stärkt statlig styrning och stöd i den sociala barn och ungdomsvården. Enligt förslaget bör staten ta ett större ansvar för att stödja kommunerna i vården av samhällsplacerade barn- och unga. Exempelvis föreslås att en statlig myndighet ska samla övergripande familjehemsfrågor, såsom rekrytering, utbildning, handledning och uppföljning.

## Från familjehemsstöd till barnrättsombud

I slutredovisningen finns ytterligare flera förslag, bland annat:

* en nationell strategi för familjehemsvården för att säkerställa en långsiktigt hållbar, rättssäker och jämlik vård
* ökad trygghet och mer likvärdigt stöd till familjehemmen
* att stärka barnets rätt till obruten skolgång och satsningar på Skolfam, en arbetsmodell för att stärka skolresultat för barn i familjehem
* ett nationellt system för regelbundna brukarundersökningar utvecklas samt nationella och regionala brukarråd
* att utreda oberoende barnrättsombud som kan företräda placerade barns intressen
* en digital portfölj för placerade barn för att samla viktig information och minska administration.

Förslagen kommer att analyseras och beredas vidare i Regeringskansliet.
