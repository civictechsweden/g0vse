# Konsekvenserna av stormen Johannes och ovädret Anna

Regeringen arbetar för att möjliggöra undantag från artskyddsreglerna för att inte hindra upparbetning av stormfälld skog. När miljontals kubikmeter skog ligger nedblåst måste fokus vara att få bort virket för att minska säkerhetsrisker, stoppa värdeförstöring och förhindra omfattande granbarkborreangrepp som riskerar att slå ut även frisk skog.

– Det är inte rimligt att skogsägare i ett krisläge ska mötas av samma detaljkrav som i vardagssituationer. Regeringen kommer därför att använda det handlingsutrymme som finns, både nationellt och inom EU:s regelverk, för att möjliggöra en effektiv och ansvarsfull hantering av stormskadorna, säger landsbygdsminister Peter Kullgren.

– Regeringen tar ansvar när regelverk som är utformade för normallägen inte fungerar i en kris. Vid omfattande stormskador måste beslut fattas snabbt och med en rejäl dos verklighetsförankring. Att avvakta, eller skjuta problemen framför sig riskerar att förvärra skadorna ytterligare. I det här läget krävs handlingskraft, säger klimat- och miljöminister Romina Pourmokhtari.

– Stormen Johannes och ovädret Anna visar med all önskvärd tydlighet att extrema väderhändelser får mycket konkreta konsekvenser för samhället. När stora arealer skog blir stormfälld krävs snabba beslut för att minska riskerna för följdskador, olyckor och långvariga störningar. Därför agerar regeringen för att regelverken ska fungera även i kris – och inte stå i vägen för nödvändiga åtgärder, säger minister för civilt försvar Carl-Oskar Bohlin.
