# Regeringen sänker avgiften för förskolan

Maxtaxan är helt central för att alla familjer, oavsett inkomst, ska kunna ha sina barn på förskola. Regeringen har sänkt nivån för hur höga avgifter kommuner får ta för förskola och fritidshem inom ramen för maxtaxa.

– Förskolan är helt avgörande för barns språkutveckling och för en bra start i livet. Det gäller inte minst för de barn som växer upp i hem där det inte talas svenska. Ingen familj ska behöva tacka nej till förskola för att plånboken inte räcker till, säger utbildnings- och integrationsminister Simona Mohamsson.

– Att stärka barnfamiljernas ekonomi är en investering i tryggare familjer. Det gör det lättare för föräldrar att få ihop livspusslet, och skapar mer utrymme för närvaro, stabilitet och omsorg i vardagen. Det ger barn en fastare grund att stå på och ger samhället en större sammanhållning, säger Mathias Bengtsson, utbildningspolitisk talesperson för Kristdemokraterna.

Regeringen har nu beslutat om en förändring i förordningen om statsbidrag till kommuner som tillämpar maxtaxa inom förskola och fritidshemmet som reglerar hur höga avgifter kommunerna får ta ut, beroende på hushållens inkomster och antalet syskon som deltar i förskola eller fritidshem. För att kompensera kommunerna för de lägre intäkterna har statsbidraget för maxtaxa förstärkts rejält med 1 miljard kronor för 2026, och regeringen beräknar en förstärkning på 1,5 miljarder kronor från och med 2027.

Satsningen kan bidra både till ett högt deltagande i förskolan och underlätta ekonomin för många barnfamiljer. Genom att stärka hushållens ekonomi bidrar satsningen även till att bryta lågkonjunkturen och att återhämtningen i svensk ekonomi återupptas.

Förordningsändringen bygger på en överenskommelse mellan regeringen och Sverigedemokraterna.
