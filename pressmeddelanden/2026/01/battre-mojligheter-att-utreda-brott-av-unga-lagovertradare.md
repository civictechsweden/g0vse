# Bättre möjligheter att utreda brott av unga lagöverträdare

En nyckel i det brottsbekämpande arbetet är att tidigt fånga upp unga personer som begår brott. Genom att barns brottslighet avslöjas kan barnen skyddas och stödåtgärder sättas in. Samhället måste skydda barn från att utnyttjas och involveras i kriminalitet. Det finns därför behov av effektivare verktyg för att utreda brott av unga lagöverträdare.

I lagrådsremissen föreslås bland annat:

* Fler tvångsmedel ska få användas mot barn som inte uppnått straffbar ålder.
* Tvångsmedlen beslag, husrannsakan och kroppsvisitation ska få an-vändas mot barn som inte uppnått straffbar ålder i fler fall.
* Biometriska underlag ska få tas upp från barn i fler fall.
* Tidsgränsen för häktning av misstänkta under 18 år ska förlängas till fem månader.

– Det är avgörande för det brottsbekämpande arbetet att tidigt kunna fånga upp unga personer som begår brott. Samhället måste skydda barn från att utnyttjas av gängen. Med de här förslagen både stärker vi möjligheterna att utreda brott som begås av barn, och skyddar barn från att dras in i kriminalitet genom tidiga och tydliga ingripanden, säger justitieminister Gunnar Strömmer.

–  Det är helt avgörande att samhället får verktyg att agera tidigt när barn dras in i grov kriminalitet. Att snabbt kunna utreda brott handlar både om att stoppa gängen och om att ge barnen en chans att bryta en farlig bana, säger Henrik Vinge, ordförande i justitieutskottet (SD).

– Allt fler barn utnyttjas cyniskt av kriminella för grov brottslighet. För att stoppa rekrytering och ge barnen ett ökat skydd krävs att polis och åklagare ges bättre möjlighet att utreda och förhindra brott som involverar unga, säger Torsten Elofsson, rättspolitisk talesperson (KD).

– När allt grövre brott begås av allt yngre personer måste rättsväsendet få bättre möjligheter att utreda brott där barn är inblandade. Det handlar inte bara om att lagföra unga, det handlar även om att skydda barn från att dras djupare in i kriminella miljöer, säger Martin Melin, rättspolitisk talesperson (L).

Lagändringarna föreslås träda i kraft den 1 juli 2026.
