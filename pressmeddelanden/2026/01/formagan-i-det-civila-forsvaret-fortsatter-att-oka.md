# Förmågan i det civila försvaret fortsätter att öka

– Sedan regeringen tillträdde så har det civila försvaret gått från att vara en sidouppgift till en av våra högst prioriterade uppgifter, för att det ytterst handlar om Sveriges och svenska folkets säkerhet. Mycket återstår att göra men den förmågeökning som vi ser, för andra året i rad, är ett tydligt kvitto på att vi är på väg i rätt riktning, säger Carl-Oskar Bohlin, minister för civilt försvar.

Under 2025 så vidtogs flera förmågehöjande åtgärder, vilket sammantaget har bidragit till en positiv utveckling. Myndigheten för civilt försvar bedömer att arbetet går framåt inom samtliga beredskapssektorer och civilområden. Vidare ser myndigheten att de åtgärder som har genomförts tenderar att vara mer systemövergripande och av större dignitet än tidigare. Det är också positivt att förmågan till aktörsgemensam hantering av hybridincidenter har utvecklats under 2025 samt att näringslivet i en ökad omfattning har engagerats och aktivt deltagit i utvecklingen av det civila försvaret.

Samverkan mellan offentliga och privata aktörer har utvecklats och samarbetet mellan civila aktörer och Försvarsmakten har intensifierats. Även samarbetet mellan de nordiska länderna har fördjupats och en tendens som kan skönjas är att fler konkreta förmågehöjande åtgärder genomförs tillsammans inom Norden.
