# Regeringen tar ytterligare steg för ökad svensk livsmedelsproduktion

– Sverige har goda möjligheter att stärka sin roll som livsmedelsproducent. Nu tas viktiga steg för att förbättra villkoren för lantbrukare och livsmedelsföretag och frigöra livsmedelskedjans potential, säger landsbygdsminister Peter Kullgren.

– Vi ska upprätthålla den höga standard vi har för djurvälfärd i Sverige och en viktig del är att kor får komma ut på sommarbete. Att alla svenska mjölkkor får vara ute och beta gräs är en kvalitetsstämpel för svenskt jordbruk, säger klimat- och miljöminister Romina Pourmokhtari.

Satsningarna är centrala delar i arbetet med Livsmedelsstrategin 2.0 och markerar början på en ny fas där tillväxten i svensk livsmedelsproduktion är i fokus.

Beslutet berör bland annat följande områden:

### Dikor

Den svenska nötköttsproduktionen är viktig och behöver öka i hela landet. Jordbruksverket har därför fått i uppdrag att ta fram ett förslag till djurvälfärdsersättning för dikoproduktion. Det stärker dikoproduktionen och bidrar till biologisk mångfald. Förslag ska redovisas till regeringen senast den 1 mars 2026.

### Betesersättning

Regeringen förstärker från 2026 den befintliga djurvälfärdsersättningen för mjölkkor med en ersättning för beteskravet. Tillskottet på 282 miljoner kronor årligen 2026 och 2027 innebär att nuvarande djurvälfärdsersättning utökas med 1 000 kronor per mjölkko. En betesersättning ger mjölkföretagarna i Sverige bättre förutsättningar för en lönsam och konkurrenskraftig produktion.

### Norrland

Regeringen förstärker det nationella stödet till jordbruket i norra Sverige med 120 miljoner kronor årligen under perioden 2026–2028. Beloppet motsvarar ett fullt utnyttjande av EU-kommissionens beslut om Sveriges nationella stöd för perioden 2023–2028. Det nationella stödet till jordbruket i norra Sverige är avgörande för en bibehållen jordbruksproduktion i hela landet och bidrar till öppet odlingslandskap, levande landsbygd och stärkt försörjningsförmåga.

### Investeringsfrämjande

Business Sweden får i uppdrag att långsiktigt arbeta med att främja investeringar i svensk livsmedelssektor. 2 miljoner kronor årligen avsätts för åtgärden fram till 2030. Fler investeringar möjliggör teknisk utveckling, ökad innovation och högre produktivitet, vilket stärker Sveriges konkurrenskraft och bidrar till att Sverige kan behålla och stärka landets position som innovativ livsmedelsnation.

Samtliga åtgärder är en del av genomförandet av Livsmedelsstrategin 2.0 där regeringen kraftsamlar inom tre strategiska fokusområden:

* Ökad robusthet i livsmedelskedjan
* Exportfrämjande
* Svensk kvalitet och gastronomi

Dessa beslut är ett uttryck för en ökad ambitionsnivå, ett fördjupat partnerskap med näringen och en tydlig samordning för att nå de riksdagsbundna målen om ökad svensk livsmedelsproduktion till 2030.
