# Utredning föreslår skattelättnad för sponsring

Sponsring brukar betyda att ett företag bidrar ekonomiskt till verksamhet av idrottslig, kulturell eller annan allmännyttig karaktär. Det är en viktig finansieringskälla för stora delar av civilsamhället, och är därmed en möjliggörare av mycket av det positiva Sveriges föreningsliv gör för samhället. För företag i sin tur kan sponsring vara ett sätt att attrahera kunder, kapital och arbetskraft.

Utredningen har bland annat analyserat om det finns behov av särskilda bestämmelser för avdrag eller annan skattelättnad för utgifter för sponsring i inkomstskattelagen.

I slutbetänkandet föreslår utredningen att en bestämmelse om skattelättnad för utgifter för sponsring ska införas. Förslaget innebär att utgifter för att förbättra eller upprätthålla näringsverksamhetens anseende ska dras av. Det kan exempelvis avse åtgärder för att attrahera kunder, arbetskraft eller externt kapital. Den nya bestämmelsen ska inte gälla för utgifter som avser representation och liknande ändamål, politisk verksamhet eller religiös verksamhet.

Utredningen föreslår att de nya reglerna ska träda i kraft den 1 januari 2027.
