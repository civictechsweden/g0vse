# Sverige står värd för första finansieringsdialogen för FN:s fredsbyggande fond

Sveriges engagemang för FN:s fredsbyggande verksamhet är stort. Bland annat ger Sverige omfattande stöd till FN:s fredsbyggande fond (PBF). 2018 uppgick Sveriges stöd till 190 miljoner kronor. Det svenska stödet är en del av Sveriges starka engagemang inom FN för att förebygga våldsamma konflikter och stärka hållbar fred.

För första gången hålls en finansieringsdialog för att nå en gemensam strategi för det fortsatta fredsbyggande arbetet genom PBF. Sverige står som värd och dialogen äger rum i Stockholm den 28-29 mars 2019. De tolv största givarländerna till fonden, samt EU som potentiellt stor givare, kommer att delta i dialogen.

FN:s fredsbyggande fond har en nyckelroll i FN:s fredsbyggande verksamhet och stödjer just nu ca 120 konfliktförebyggande och fredsbyggande projekt i 31 länder. Fonden har bland annat framgångsrikt finansierat gender-rådgivare till polisen i Mali, medverkat till den fredliga pensioneringen av 4 000 militäranställda i Guinea och tränat lokala kvinnliga medlare i Burundi.

Totalt spenderar världens länder varje år ca 1800 miljarder dollar på militära utgifter. Endast 3 miljarder dollar, eller 0,16 procent av de militära utgifterna, spenderas på att bygga hållbar fred.
