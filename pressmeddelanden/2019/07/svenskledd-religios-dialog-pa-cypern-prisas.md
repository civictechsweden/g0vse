# Svenskledd religiös dialog på Cypern prisas

Under snart tio års tid har Salpy Eskidjian Weiderud arbetat med fredsbyggandeinitiativet den religiösa dialogen i Cyperns fredsprocess (The Religious Track of the Cyprus Peace Process). Initiativet för samman religiösa ledare på ön i syfte att stärka mänskliga rättigheter, fred och försoning. Genom ambassaden i Nicosia är Sverige delaktiga i projektet som till största delen finansieras av utrikesdepartementet.

– Salpy Eskidjian Weideruds outtröttliga arbete för fred och försoning är banbrytande och har väckt uppskattning inte bara i Cypern utan världen över. Hennes insatser för dialog, mänskliga rättigheter och jämställdhet i fredsprocessen är något som regeringen kommer att fortsätta stödja, säger utrikesminister Margot Wallström.

Dialogen har pågått sedan 2009 och lyfts fram av FN:s generalsekreterare och FN:s säkerhetsråd som ett förtroendeskapande initiativ i Cypern. Ett konkret exempel som uppmärksammats är de religiösa ledarnas gemensamma fördömande av våld mot kvinnor och flickor från 2017 som är det första i sitt slag i världen.

 – Det är en ära att tilldelas denna utmärkelse som ett uppskattat erkännande av Cyperns religiösa ledares gemensamma arbete för fred och försoning med stöd av den svenska regeringen, säger Salpy Eskidjian Weiderud.

Priset, som delas ut för första gången i år, ska ges till personer som visar ett pågående och obevekligt engagemang för främjandet av religionsfrihet. Utdelningsceremonin äger rum i Washington idag.

För mer information om priset och utdelningsceremonin följ länken: [International Religious Freedom Award Winners](https://www.state.gov/international-religious-freedom-award-winners/ "International Religious Freedom Award Winners")

Ceremonin sänds live på [www.state.gov](http://www.state.gov "www.state.gov") klockan 18:00 lokal tid.
