# Följ med ut i fält i fjärde säsongen av UD-podden

Programledare är, liksom förra säsongen, Kristoffer Triumf, som intervjuar UD\-tjänstemän i fem nya avsnitt för att ge lyssnarna en bild av hur det är att jobba i utrikesförvaltningens tjänst.

Säsong fyra inleds med ett avsnitt från Thailand där Kristoffer Triumf beger sig till Bangkok och träffar vår ambassadör Staffan Herrström. Därefter bjuder UD\-podden på en intervju med vicekonsul Pär Kågeby på plats i Pattaya. I resterande avsnitt utforskar vi hur jemenkonsultationerna i Rimbo utspelade sig, varför Sverige behöver en ambassad i Köpenhamn och hur relationen mellan Sverige och Mexiko ser ut.

I första avsnittet ger Staffan Herrström svar på frågan varför han valde att bli diplomat och berättar hur det är att bo och arbeta i Bangkok. Hur är relationerna mellan Sverige och Thailand? Vad har dominerat arbetet hittills i år? Hur många svenskar reser till Thailand varje år och hur många svenskar bor permanent i landet? Finns det platser som man bör undvika att åka till i Thailand? I säsongens första avsnitt ger Staffan Herrström svar på bland annat dessa frågor och delar med sig av annat intressant. Passa på att lyssna när han ger sin bild av ett land som lockar många svenska turister varje år!

Kort om de fem avsnitten i säsong fyra:

**\#16 Thailand \- en granne i fjärran?**

Intervju med Staffan Herrström, Sveriges ambassadör i Bangkok.

**\#17 Svenskar i Thailand**

Intervju på plats i Pattaya med vicekonsul Pär Kågeby som arbetar vid Sveriges ambassad i Bangkok.

**\#18 Jemensamtalen i Rimbo**

Intervju med Hans Grundberg, gruppchef på UD:s Mellanöstern\- och Nordafrikaenhet.

**\#19 Behövs en svensk ambassad i Köpenhamn?**

Intervju med Fredrik Jörgensen, Sveriges ambassadör i Danmark.

**\#20 Mexikanska gränser och svenska tacos**

Intervju med Annika Thunborg, Sveriges ambassadör i Mexiko.

[Här](https://play.acast.com/s/ud "Här") kan du lyssna på UD\-podden.
