# Diskussioner om lagstiftning för att minska utsläppen på EU:s miljöministermöte

Under miljörådet kommer ministrarna diskutera det så kallade ”Fit for 55-paketet”. Paketet innehåller en rad förslag med syfte att genomföra EU:s skärpta klimatmål om att minska nettoutsläppen av växthusgaser med minst 55 procent till 2030, jämfört med 1990 års nivåer. Miljö- och klimatministrarna kommer få en lägesuppdatering från det slovenska ordförandeskapet om de tekniska förhandlingar som har hållits under hösten, och som fortsätter under det inkommande franska ordförandeskapet. Regeringen anser att det är viktigt att ramverket blir samstämmigt och prioriterar utsläppsminskande åtgärder som kommer igång så snart som möjligt.

För ett år sedan presenterades ett förslag till ny batteriförordning som är en del av genomförandet av den så kallade gröna given. Förslaget ska modernisera lagstiftningen och bidra till elektrifieringen för att uppnå EU:s klimatmål. Reglerna tar bland annat sikte på att öka återvinningen av batterier, öka användningen av återvunnen råvara vid tillverkning av batterier och att minska klimatpåverkan. I förhandlingarna driver Sverige på för en hög ambitionsnivå gällande miljö och klimat och att denna viktiga lagstiftning inte fördröjs utan kommer på plats.

Kommissionen kommer även informera miljörådet om det nyligen presenterade förslaget till en förordning om avfallstransporter. Förslaget syftar till att bättre skydda miljön och folkhälsan mot effekterna av miljöskadliga gränsöverskridande avfallstransporter. Regeringen anser att EU bör göra mer för att stoppa illegala avfallstransporter och annan avfallsbrottslighet och är därför positiv till EU-kommissionens förslag till skärpta regler på området.
