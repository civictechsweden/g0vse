# Fortsatt uppmaning till svenskar att lämna Etiopien

UD har sedan den 5 november uppmanat svenskar att lämna Etiopien men bedömer att det fortfarande finns hundratals svenskar i landet.

Flygplatsen i Addis Abeba är än så länge inte påverkad och det är fortfarande möjligt att lämna landet med flyg. Samtidigt är det vanligt att antalet flygbolag som trafikerar en flygplats minskar vid oroliga tider och att biljettpriserna snabbt ökar.

UD uppmanar de svenskar som befinner sig i Etiopien att lämna landet medan utresemöjligheter ännu finns. Den som trots detta väljer att stanna kvar uppmanas att iaktta stor försiktighet, undvika folksamlingar, löpande ta del av ambassadens reseinformation via appen UD Resklar eller Sweden Abroad samt att anmäla sig till svensklistan. De svenskar som redan lämnat Etiopien uppmanas att avregistrera sig från svensklistan.

UD och ambassadens möjligheter att hjälpa svenskar på plats i Etiopien är ytterst begränsade.
