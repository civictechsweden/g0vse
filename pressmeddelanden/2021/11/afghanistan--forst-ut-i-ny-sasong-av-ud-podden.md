# Afghanistan – först ut i ny säsong av UD-podden

I sjunde säsongen av UD\-podden gör vi nedslag i Nigeria och vid världsutställningen i Dubai, Kristoffer Triumf reder också ut vilket stöd du kan förvänta dig om du råkar illa ut utomlands och vad biologisk mångfald har med UD att göra.

I första avsnittet hör vi Jonas Westerlund berätta om hur det var att arbeta med ett av UD:s mest krävande uppdrag någonsin – evakueringsinsatsen vid Kabuls flygplats i augusti i år. Dessutom har vi med Per Olsson Fridh, minister för internationellt utvecklingssamarbete. Afghanistan är det land som tar emot störst bistånd från Sverige – vad händer med det nu? Är det möjligt att stötta Afghanistan utan att stötta talibanerna?

Första avsnittet släpps idag den 18 november och därefter kommer ett nytt avsnitt varannan torsdag. Podden finns där poddar brukar finnas och du kan läsa mer om de tidigare avsnitten via länken under Genväg.

## Säsongens avsnitt:

### Afghanistan – evakueringen och framtiden

Efter talibanernas oväntat snabba maktövertagande i Afghanistan följde en av de mest krävande insatser UD någonsin utfört när över 1100 personer evakuerades till Sverige. Ett antal svenska diplomater flögs till Kabul med uppdraget att få ut så många som möjligt med svenskkoppling ur det folkhav som strömmat till flygplatsen. Hör Jonas Westerlund, chef för den svenska evakueringsinsatsen på Kabuls flygplats, berätta.

Afghanistan är det land som tar emot störst bistånd från Sverige. Vad händer med det nu, med talibanerna vid makten? Hur stöttar Sverige Afghanistan utan att stötta talibanerna? Kristoffer Triumf frågar ministern för internationellt utvecklingssamarbete, Per Olsson Fridh.

### Vad visar Sverige upp för omvärlden på världsutställningen i Dubai?

Det är dags för världsutställning! Sveriges paviljong under Expo2020 i Dubai är helt byggd i trä och ledordet för Sveriges deltagande är hållbarhet. Varför deltar Sverige på en världsutställning? I detta skyltfönster mot omvärlden, vilka svenska lösningar visar vi upp? Och hur går ökad handel ihop med regeringens ambitiösa klimatmål? Kristoffer Triumf tar ett snack med Sveriges Expo2020\-general, Jan Thesleff.

### I knipa utomlands – vad kan en ambassad hjälpa till med?

Om pengarna är slut, kan man få sova på ambassaden? Hjälper UD till med att betala en sjukhusräkning? Är man garanterad att få sitta av ett fängelsestraff i Sverige? Många svenskar kommer i kontakt med en ambassad först när de hamnar i knipa utomlands. I det här avsnittet går vi igenom det konsulära stödet – alltså vilken hjälp du eller dina anhöriga kan få om du frihetsberövas, råkar ut för ett brott eller en olycka eller i värsta fall dör utomlands. Kristoffer Triumf träffar Emelie Rennerfelt, gruppchef på UD:s enhet för konsulära och civilrättsliga ärenden.

### Sveriges relation till Afrikas folkrikaste land

Sverige och Nigeria har haft diplomatiska relationer i 60 år. Hur har relationen utvecklats över åren? Vilka möjligheter för svenska företag finns i Afrikas folkrikaste land? Vad jobbar ambassaden med? Kristoffer Triumf pratar med Carl Michael Gräns, Sveriges ambassadör i Nigeria, och Sara Ibru, som är stationerad i Lagos och jobbar med att främja handel mellan svenska och nigerianska företag.

### Vad har UD med biologisk mångfald att göra?

Ett fokusområde för det svenska biståndet är skydd av biologisk mångfald och ekosystem. Artdöd och utarmning av ekosystem sker delvis p.g.a. klimatförändringarna men det är långtifrån den enda eller största orsaken. Vilka är farhågorna och hur kan biståndet hjälpa? UD\-podden gästas av UD:s handläggare för biologisk mångfald Charlotta Rodhe och Jan Wärnbäck som utifrån ambassaden i Nairobi arbetar med att stärka miljö, klimat och biologisk mångfald i utvecklingssamarbetet. Dessutom medverkar Janine Alm Ericson, statssekreterare hos ministern för internationellt utvecklingssamarbete.
