# UD förlänger reseavrådan med anledning av pandemin - men fler länder undantas

Pandemin är inte över och omvärldsläget är på många platser fortsatt osäkert. UD förlänger därför avrådan från icke-nödvändiga resor till de flesta av världens länder till och med den 1 juli.

Samtidigt noterar UD att det på flera platser finns förbättrade förutsättningar för ett säkert resande och utökar därför antalet länder som är undantagna från den breda avrådan. Från och med den 1 juni hävs avrådan för ett antal länder utanför EU med stöd av EU:s lista på länder varifrån man tillåts resa in i EU. Dessa länder är: Australien, Israel, Nya Zeeland, Rwanda, Singapore, Sydkorea och Thailand.

UD kommer fortsättningsvis att följa EU:s undantagslista och lyfta avrådan för länder som förs upp på listan eller återinföra avrådan om länder tas bort från listan.

### UD:s råd till alla som planerar en resa

Avstå från icke-nödvändiga resor till länder som UD avråder ifrån. Även för resor till länder där avrådan hävts vilar ett stort eget ansvar på den enskilde resenären. Pandemin påverkar fortfarande förutsättningarna för resor i hela världen. UD uppmanar alla som planerar en resa att noga läsa på inför resan, särskilt gällande vilka nationella inreseregler som finns till respektive land, att följa lokala regler när man är på plats, att planera hemresan noga samt att ha en reseförsäkring.

UD uppmanar alla som planerar en resa att ladda ner appen UD Resklar. Där finns landspecifik reseinformation och även möjlighet att ta emot viktiga meddelanden från UD och våra ambassader i form av pushnotiser.

### Gällande avrådansbeslut i kortform

* UD avråder inte från resor inom EU/EES/Schengen och Storbritannien.
* Från den 1 juni hävs avrådan även för länder på EU:s undantagslista. Dessa är i nuläget: Australien, Israel, Nya Zeeland, Rwanda, Singapore, Sydkorea och Thailand.
* För alla andra länder avråder UD från icke-nödvändiga resor.
* Beslutet gäller till den 1 juli.
