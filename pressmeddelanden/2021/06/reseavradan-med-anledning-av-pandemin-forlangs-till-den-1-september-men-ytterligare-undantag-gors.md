# Reseavrådan med anledning av pandemin förlängs till den 1 september men ytterligare undantag görs

Omvärldsläget är fortfarande osäkert och snabbt föränderligt. Pandemin pågår fortfarande. UD har därför beslutat att förlänga den breda reseavrådan för icke\-nödvändiga resor med anledning av pandemin. Beslutet gäller till och med den 1 september 2021\.

Från och med den 24 juni 2021 hävs dock avrådan för resor till ytterligare ett antal länder och områden med stöd av EU:s undantagslista: Albanien, Libanon, Nordmakedonien, Serbien, USA samt Hongkong, Macao och Taiwan.

UD avser även fortsättningsvis att lyfta avrådan för ytterligare länder som förs upp på EU:s undantagslista.

UD arbetar med inriktningen att övergå till en ordning där pandemirelaterade avrådansbeslut endast behålls för särskilt utsatta länder/områden. En sådan normalisering sker efter sommaren så snart det är möjligt och under förutsättning att den överlag positiva utvecklingen i världen fortsätter.

**UD:s råd till svenska resenärer**

Även för länder dit UD inte längre avråder från resor vilar ett stort ansvar på den enskilde resenären. UD uppmanar alla svenska resenärer att noga läsa på inför resan, att följa lokala regler och att planera sin hemresa i förväg.

Svenskar uppmanas att fortsätta följa Folkhälsomyndighetens allmänna rekommendationer om att hålla avstånd, tvätta händerna och undvika större sociala sammanhang. Det är viktigt att följa dessa även när man befinner sig utomlands.

**Detta gäller nu**

* UD förlänger avrådan från icke\-nödvändiga resor till de flesta av världens länder till och med den 1 september 2021\.
* UD har i tidigare beslut hävt avrådan från icke nödvändiga resor till: Andorra, Australien, Belgien, Bulgarien, Cypern, Danmark, Estland, Finland, Frankrike, Förenade kungariket Storbritannien och Nordirland, Grekland, Irland, Island, Israel, Italien, Japan, Kroatien, Lettland, Liechtenstein, Litauen, Luxemburg, Malta, Monaco, Nederländerna, Norge, Nya Zeeland, Polen, Portugal, Rumänien, Rwanda, San Marino, Schweiz, Singapore, Slovakien, Slovenien, Spanien, Sydkorea, Thailand, Tjeckien, Tyskland, Ungern, Vatikanstaten och Österrike. Dessa länder är alltså redan undantagna från avrådan från icke nödvändiga resor.
* Från och med den 24 juni 2021 hävs avrådan från icke nödvändiga resor även för Albanien, Libanon, Nordmakedonien, Serbien, USA samt Hongkong, Macao och Taiwan.
