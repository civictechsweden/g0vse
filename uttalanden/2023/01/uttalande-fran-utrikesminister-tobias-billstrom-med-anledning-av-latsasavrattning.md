# Uttalande från utrikesminister Tobias Billström med anledning av låtsasavrättning

Regeringen har förståelse för att Turkiet reagerar, även om vi beklagar att talmansresan är uppskjuten. Relationerna med Turkiet är mycket viktiga för Sverige.

Implementeringen av memorandumet fortsätter.

Vi ser otroligt allvarligt på det som hänt. Att genomföra en slags låtsasavrättning av en utländsk demokratiskt vald ledare är förkastligt i sig, och särskilt i ett land som två gånger har förlorat ledande politiker i mord.

Detta är också ämnat just som ett sabotage mot den svenska Natoansökan, den här organisationen uttrycker det explicit.

Denna skamlösa handling riskerar nu att försvåra och försena den process där Sverige och vår blivande allierade Turkiet steg för steg byggt förtroende för varandra för att möjliggöra en turkisk ratificering av ett svenskt medlemskap i Nato.

Aktionen spelar Ryssland i händerna och försvagar vårt land. Detta i den allvarligaste säkerhetspolitiska situationen sedan andra världskriget. Vi kan inte nog understryka allvaret i detta.
