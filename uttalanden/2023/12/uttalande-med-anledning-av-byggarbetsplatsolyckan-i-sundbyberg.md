# Uttalande med anledning av byggarbetsplatsolyckan i Sundbyberg

Statsminister Ulf Kristersson och jämställdhets\- och biträdande arbetsmarknadsminister Paulina Brandberg, uttalande, Stockholm den 12 december 2023


I dag nåddes regeringen av det fruktansvärda beskedet att det konstaterats att de fem personer som igår var med om en olycka på en byggarbetsplats i Sundbyberg har avlidit.

Våra tankar går till de omkomna och deras anhöriga.

Den allvarliga dödsolyckan är djupt tragisk. Fem personer gick till sitt arbete i går morse. De kom aldrig hem igen.

Det är nu viktigt att de rättsliga och säkerhetsrelaterade utredningarna får ha sin gång. Allt måste göras för att utreda orsakerna till det inträffade så att något liknande inte inträffar igen.
