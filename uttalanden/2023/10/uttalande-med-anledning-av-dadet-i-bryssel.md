# Uttalande från regeringen med anledning av dådet i Bryssel

I går kväll nåddes regeringen av det fruktansvärda beskedet att två svenskar dödats i ett terroristdåd i Bryssel. En attack som av allt att döma är riktad mot Sverige och svenska intressen. Våra tankar går till de omkomna och deras anhöriga.

Regeringen och Regeringskansliet har en nära dialog med ansvariga myndigheter, både i Sverige och i Belgien.

Hotbilden mot Sverige och svenska intressen utomlands är sedan tidigare förhöjd. UD uppmanar svenskar utomlands att iaktta ökad försiktighet och förhöjd vaksamhet samt att hörsamma lokala myndigheters råd.

Svenskar utomlands uppmanas också att skriva upp sig på svensklistan samt ladda ner appen UD Resklar och där aktivera pushnotiser för aktuellt land.
