# Uttalande av statsminister Ulf Kristersson den 30 juli 2023

Statsminister Ulf Kristersson, den 30 juli 2023


Jag har det senaste dygnet haft tät dialog med Danmarks statsminister Mette Frederiksen och den svenska regeringen har diskuterat med den danska regeringen, med anledning av de bränningar som sker av kopior av heliga skrifter. Vi befinner oss i det allvarligaste säkerhetspolitiska läget sedan andra världskriget, och här hemma vet vi att både stater, statsliknande aktörer och enskilda individer kan utnyttja situationen.

Sverige och Danmark är två av världens mest välfungerande demokratier. Vi står upp för yttrandefrihet och demonstrationsfrihet. Vi har en stark tradition av att respektera andra människor och olika trosuppfattningar. Religionsfriheten är en självklar hörnsten i våra samhällen.

Och även om vägen framåt kanske inte blir exakt densamma i olika länder så gör vi nu samma analys: att situationen är farlig och att åtgärder behövs för att stärka vår motståndskraft. I Sverige har vi också redan påbörjat ett arbete med att analysera rättsläget – däribland ordningslagen – i syfte att överväga åtgärder för att stärka vår nationella säkerhet och säkerheten för svenskar i Sverige och i världen.

Ytterst handlar detta om att försvara våra fria och öppna samhällen, vår demokrati och våra medborgares rätt till frihet och säkerhet.
