# Uttalande av utrikesminister Tobias Billström med anledning av stormningen av Sveriges ambassad i Bagdad

I natt klockan 2 lokal tid stormade våldsamma demonstranter den svenska ambassaden i Bagdad. Ambassadkansliet intogs, vandaliserades och sattes i brand.

För mindre än en månad sen skedde en liknande händelse. Det som har skett är helt oacceptabelt och regeringen fördömer å det starkaste dessa attacker.

Irakiska myndigheter har en otvetydig skyldighet att skydda diplomatiska beskickningar och diplomatisk personal enligt Wienkonventionen. Det är uppenbart att irakiska myndigheter allvarligt brustit i detta ansvar.

Regeringen har kontakt med irakiska företrädare på hög nivå för att framföra vår bestörtning. Iraks chargé d’affaires i Stockholm kommer att kallas upp till Utrikesdepartementet i samma syfte.

Personalen på den svenska ambassaden hann lyckligtvis sätta sig i säkerhet. Regeringen ser nu över vilka vidare åtgärder som behöver vidtas med anledning av det inträffade.
