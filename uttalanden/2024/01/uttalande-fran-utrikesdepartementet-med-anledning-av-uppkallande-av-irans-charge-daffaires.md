# Uttalande från Utrikesdepartementet med anledning av uppkallande av Irans chargé d’affaires

Utrikesdepartementet har i dag kallat upp Irans härvarande chargé d’affaires. Vid mötet inskärptes Sveriges krav på omedelbar frigivning av de svenska medborgare som hålls godtyckligt frihetsberövade i Iran, krav på konsulärt tillträde till fängslade medborgare och respekt för internationella åtaganden i konsulära frågor.


Utrikesdepartementet framförde också en protest mot Irans raketbeskjutning mot Erbil i Irak den 15 januari.

Regeringen har nåtts av information om att nya gripanden av svenska medborgare har ägt rum. I slutet av förra året frihetsberövades en man med svenskt och iranskt medborgarskap utan tydlig anledning. UD är i kontakt med hans anhöriga.

Regeringen arbetar intensivt och outtröttligt för att svenska medborgare som utan uppenbar anledning frihetsberövats i Iran ska friges utan dröjsmål.

Regeringen ser allvarligt på situationen och påminner svenskar om den gällande avrådan från alla resor till Iran som sedan tidigare utfärdats av Utrikesdepartementet.

UD söker fortsatt ytterligare information om den svenske medborgare som enligt uppgift frihetsberövades i Iran förra veckan.
