# Uttalande av utrikesminister Tobias Billström

Utrikesdepartementet har i dag kallat upp den ryske ambassadören med anledning av den ryske oppositionspolitikern Aleksej Navalnyjs död.

Sverige har idag också tagit initiativ till att EU ska undersöka förutsättningarna för en ny sanktionsregim mot den interna repressionen i Ryssland.

– EU måste agera mot det politiska förtrycket i Ryssland. Detta är särskilt angeläget mot bakgrund av att Aleksej Navalnyj den 16 februari avlidit i rysk fångenskap, säger utrikesminister Tobias Billström.

En sådan sanktionsregim skulle ge ytterligare möjligheter att agera mot ryska regeringsföreträdare och myndighetspersoner som är delaktiga i kränkningar av de mänskliga rättigheterna.
