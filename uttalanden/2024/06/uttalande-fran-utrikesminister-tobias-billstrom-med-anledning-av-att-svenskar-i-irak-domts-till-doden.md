# Uttalande av utrikesminister Tobias Billström med anledning av att svenskar i Irak dömts till döden

Uttalande av utrikesminister Tobias Billström, den 13 juni 2024, med anledning av att svenskar i Irak dömts till döden.


Iraks chargé d’affaires har i dag brådskande kallats upp till Utrikesdepartementet. Vid mötet framfördes Sveriges protester mot att svenskar i Irak dömts till döden och krav på att dödsstraff inte ska verkställas. Krav framfördes också på att Irak ska respektera sina internationella åtaganden i konsulära frågor. Ett syfte med mötet var även att begära ytterligare information.

Även om mycket fortfarande är oklart är det en allvarlig situation. Sveriges och EU:s hållning när det gäller dödsstraff är mycket tydlig. Vi fördömer tillämpningen av dödsstraffet. Vi motsätter oss det alltid, överallt och oavsett omständigheter.
