# Utrikesminister Tobias Billström om att Johan Floderus och Saeed Azizi kommit hem till Sverige

Talmanus från pressträff den 15 juni 2024\.


Det har nu gått över två år sedan Johan Floderus godtyckligt frihetsberövades i Iran och närmare sju månader sedan Saeed Azizi frihetsberövades, och det är med stor lättnad och glädje som jag kan konstatera att vi till slut lyckades få hem båda två.

För precis som jag har sagt otaliga gånger, det har inte funnits någon som helst grund för att hålla varken Johan eller Saeed frihetsberövade. Och än mindre att ställa dem inför domstol.

Den här regeringen har ända sedan vi tillträdde hösten 2022 arbetat intensivt med att få våra svenska medborgare fria. Vi har utnyttjat alla tillgängliga diplomatiska kanaler. Det handlar om flera saker:

Den svenska ambassaden i Teheran har framfört tydliga budskap till den iranska regeringen men de har också gjort vad de kan för att underlätta Johans och Saeeds situation i fängelset. Därtill har de stöttat på andra sätt.

Jag har också personligen haft flera möten med min iranske utrikesministerkollega. Dessa möten har skett både i New York i samband med FN\-veckan men också via telefon. Vid alla de här samtalen har jag framfört Sveriges och regeringen tydliga budskap; Våra medborgare är godtyckligt frihetsberövade och måste släppas omedelbart.

Samtidigt har vi haft en tät och nära dialog med EU. Utrikeschef Josep Borell har arbetat outtröttligt för Johan Floderus frigivning. Johan är ju som många säkert känner till en uppskattad tjänsteman och medarbetare på EU\-kommissionen.

Helt grundläggande har så klart varit statsministerns outtröttliga engagemang för att få hem de oskyldigt fängslade svenskarna.

Jag vill också uttrycka min beundran för den styrka som familjerna uppvisat genom hela den svåra tid som de genomlidit. En sådan här dag står glädjen hos de återförenade familjerna i fokus. Jag förstår samtidigt att det finns sorg hos andra, över att inte ha fått hem sina anhöriga på planet idag. Till dem vill jag säga: Sveriges regering kommer fortsätta kämpa för att få hem era nära och kära.

Till Djalali och hans familj vill jag säga: regeringen och säkerhetstjänsten gjorde stora ansträngningar för att er make och pappa skulle vara en del av dagens operation. Tyvärr vägrar Iran att erkänna honom som svensk medborgare, och därmed att diskutera honom över huvud taget. Djalali greps i Iran 2016, alltså långt före Hamid Noury greps i Sverige. Han var inte svensk medborgare då, utan har blivit det under tiden i fängelse. Iran ser på Djalali på ett helt annat sätt än Floderus och Azizi som alltså tillfångatogs av Iran efter Hamid Nourys gripande – just för att vara spelbrickor för att få tillbaka Hamid Noury.

Det råder ingen tvekan om vi fortsätter att oförtrutet arbeta vidare för att få hem personer som Djalali, Dawit Isaak och Gui Minhai. Jag vill även rikta ett särskilt tack till alla de tjänstemän på UD för det hårda arbete som de lägger ner.

Avslutningsvis vill jag påminna alla svenskar om att följa vilka länder som UD avråder från att åka till. När UD avråder är det en signal om att säkerhetsläget är allvarligt och att man noga bör tänka igenom sitt beslut att resa. Jag vill poängtera att när Johan Floderus reste till Iran fanns ingen reseavrådan dit. Men vi vet att många svenskar reser till olika länder trots avrådan.

Med de avslutande orden överlämnar jag nu till justitieminister Gunnar Strömmer att beskriva de beslut som fattats i Sverige.
