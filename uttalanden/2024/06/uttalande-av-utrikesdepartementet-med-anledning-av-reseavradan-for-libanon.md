# Uttalande av Utrikesdepartementet med anledning av reseavrådan för Libanon

Säkerhetsläget i Libanon är allvarligt och oförutsägbart. Situationen kan komma att förvärras mycket snabbt.

Sedan oktober 2023 avråder UD från alla resor till Libanon. UD uppmanar också alla svenskar som trots avrådan befinner sig i landet att lämna så snart som möjligt.

Trots den allvarliga situationen och avrådan beräknas åtminstone 2 000 svenskar i nuläget befinna sig i Libanon. Mer än 5 000 svenskar förväntas också resa till landet de närmsta veckorna. Detta är mycket oroande och allvarligt.

En avrådan från alla resor till ett land och en uppmaning att lämna är UD:s skarpaste avrådan. Det är en mycket stark signal om att säkerhetsläget är allvarligt och snabbt kan ändras. Det betyder att UD och ambassaden har mycket begränsade möjligheter att hjälpa de personer som kan komma att behöva konsulärt stöd.

Den som väljer att stanna i Libanon eller resa dit bär ett stort eget ansvar.

Det är viktigt att den som i nuvarande situation väljer att stanna i Libanon eller resa dit är medveten om att UD och ambassaden kommer att ha starkt begränsade möjligheter att lämna konsulärt stöd om situationen skulle försämras.
