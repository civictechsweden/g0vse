# Uttalanden av statsminister Ulf Kristersson med anledning av att Johan Floderus och Saeed Azizi är på väg hem till Sverige

Uttalanden av statsminister Ulf Kristersson, den 15 juni 2024, text och video.

Den 17 april 2022 greps Johan Floderus i Iran. Han har sedan dess –­­ i 790 dagar – varit fängslad, grundlöst anklagad för spioneri och med risk att dömas till döden. Nu sitter han på ett flygplan på väg hem till Sverige.

På samma plan är den svenska medborgaren Saeed Azizi, som på lika oriktiga grunder greps i november 2023.

Iran har gjort dem båda till brickor i ett cyniskt förhandlingsspel, med syftet att få den iranske medborgaren Hamid Noury släppt från fängelse i Sverige. Han är dömd för grova brott begångna i Iran på 1980-talet.

Som statsminister bär jag ett särskilt ansvar för svenska medborgares säkerhet. Regeringen har därför arbetat intensivt med frågan, tillsammans med den svenska säkerhetstjänsten som har förhandlat med Iran.

Det har hela tiden stått klart att operationen skulle kräva några svåra beslut. Nu har vi fattat de besluten. Snart landar två svenska medborgare i Sverige och får äntligen återförenas med sina anhöriga.
