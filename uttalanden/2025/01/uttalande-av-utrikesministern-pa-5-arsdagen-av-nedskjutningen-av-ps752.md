# Uttalande av utrikesministern på 5-årsdagen av nedskjutningen av PS752

För fem år sedan, tidigt på morgonen den 8 januari 2020, sköts Ukraine International Airlines flyg PS752 ned av två iranska luftvärnsrobotar i närheten av Teheran, vilket krävde 176 personers liv, däribland sjutton hemmahörande i Sverige.

Sveriges arbete tillsammans med Storbritannien, Kanada och Ukraina för att säkra insyn, rättvisa och ansvarsutkrävande för Irans olagliga nedskjutning av PS752 fortsätter. Vi vill att Iran ska ta fullt rättsligt ansvar för nedskjutningen.

Under hösten 2024 gav våra fyra länder in en huvudinlaga i målet vid Internationella domstolen i Haag mot Iran i enlighet med 1971 års konvention för bekämpande av brott mot den civila luftfartens säkerhet. Där konstaterar vi att Iran underlåtit att vidta åtgärder för att förhindra att landets väpnade styrkor förstörde PS752 och att gå vidare med en fullständig, transparent och opartisk brottsutredning i överensstämmelse med internationella normer.

Parallellt med detta fortsätter vi att driva en process mot Iran i ICAO, FN:s fackorgan för den civila luftfarten, med anledning av att landet använt vapen mot ett civilt flygplan i strid med sina internationella rättsliga skyldigheter enligt konventionen om internationell civil luftfart.

Vi driver dessa processer för att offrens familjer förtjänar rättvisa. Vi gör det också för att vi tror på att det internationella samfundet tillsammans kan värna säkerheten inom och skyddet av den civila luftfarten, bland annat genom att lösa tvister som uppstår. De som bryter mot reglerna måste ställas till svars. Vår förhoppning är att vår anmälan till ICAO, tillsammans med vår fortsatta strävan efter rättvisa vid Internationella domstolen i Haag, kan leda till verklig förändring och förhindra att liknande tragiska förluster sker igen.
