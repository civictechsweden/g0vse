# Gemensamt uttalande om de ockuperade palestinska områdena

Gemensamt uttalande från 29 internationella partner om de ockuperade palestinska områdena.

Vi som undertecknat detta uttalande har tillsammans ett enkelt och angeläget budskap: kriget i Gaza måste få ett slut nu.

Civilbefolkningens lidande i Gaza har förvärrats ytterligare. Den israeliska regeringens modell för att tillhandahålla nödhjälp innebär faror, underblåser instabiliteten och förvägrar Gazaborna deras mänskliga värdighet. Vi fördömer att nödhjälpen endast ges droppvis och att civila, däribland barn, brutalt dödas när de försöker tillgodose sina mest grundläggande vatten- och livsmedelsbehov. Det är fasaväckande att över 800 palestinier dödats när de försökt få del av nödhjälpen. Det är oacceptabelt att den israeliska regeringen förvägrat civilbefolkningen livsnödvändigt humanitärt stöd. Israel måste leva upp till sina skyldigheter enligt internationell humanitär rätt.

De som så grymt hållits fångna som gisslan av Hamas sedan den 7 oktober 2023 utsätts alltjämt för ett fruktansvärt lidande. Vi fördömer att de fortsatt hålls frihetsberövade och kräver att de omedelbart och villkorslöst släpps fria. En framförhandlad vapenvila ger den bästa möjligheten att få hem dem och få ett slut på deras närståendes vånda.

Vi uppmanar den israeliska regeringen att omedelbart häva restriktionerna mot inflödet av nödhjälp och att brådskande göra det möjligt för FN och humanitära icke-statliga organisationer att på ett säkert och verkningsfullt sätt göra sitt arbete med att rädda liv.

Vi uppmanar samtliga parter att skydda civila och leva upp till den internationella humanitära rättens förpliktelser. Förslag om att förflytta den palestinska befolkningen till en s.k. humanitär stad är fullständigt oacceptabla. Permanent tvångsförflyttning är ett brott mot internationell humanitär rätt.

Vi motsätter oss kraftfullt alla eventuella steg i riktning mot territoriella eller demografiska förändringar i de ockuperade palestinska områdena. Den E1-bosättningsplan som aviserats av Israels civila administration skulle, om den omsattes i praktiken, dela en palestinsk stat i två delar, vilket skulle vara ett flagrant folkrättsbrott och på ett avgörande sätt undergräva tvåstatslösningen. Samtidigt sker bosättningsbyggandet i snabbare takt över hela Västbanken, inklusive östra Jerusalem, medan bosättares våld mot palestinier har ökat dramatiskt. Detta måste få ett slut.

Vi uppmanar enträget parterna och världssamfundet att samlas i en gemensam ansträngning att avsluta denna fruktansvärda konflikt genom en omedelbar, villkorslös och permanent vapenvila. Ytterligare blodspillan tjänar inget syfte.  Vi bekräftar vårt fullständiga stöd för Förenta staternas, Qatars och Egyptens arbete för att åstadkomma detta.

Vi står beredda att vidta ytterligare åtgärder till stöd för en omedelbar vapenvila och en politisk väg framåt som leder till säkerhet och fred för israeler, palestinier och regionen i sin helhet.
