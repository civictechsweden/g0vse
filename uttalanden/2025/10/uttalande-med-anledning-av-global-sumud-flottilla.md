# Uttalande med anledning av Global Sumud Flotilla

Uttalande av utrikesminister Maria Malmer Stenergard med anledning av Global Sumud Flotilla, tisdag den 7 oktober 2025.

Global Sumud Flotilla åkte mot Gaza igen med samma resultat som senast – ingen nödhjälp kom in till civilbefolkningen i Gaza med dess fartyg.

Kampanjer har startats där människor uppmuntrats att skicka mejl och ringa till UD med anledning av Global Sumud Flotilla. Det visar att det finns en stor medvetenhet om de risker som de svenska medborgarna på flottiljen har tagit. UD har hittills fått in över 70 000 mejl med anledning av detta. Det finns svenskar runt om i världen som behöver olika typer av konsulärt stöd från Utrikesdepartementet men som inte själva försatt sig i fara, till skillnad från dessa personer. När man ringer och blockerar UD:s nödtelefoner riskerar man hälsan hos svenskar som helt oförskyllt blivit nödställda.

Regeringen har gång på gång påpekat vikten av att följa avrådan och påtalat att man inte kan räkna med att få någon konsulär hjälp. Det har de svenska medborgarna på flottiljen valt att bortse ifrån.

Sverige har haft upprepade kontakter med Israel för att understryka vikten av att de svenska medborgarna behandlades väl och vi konstaterar att flottiljen inte bemöttes med våld ute till havs. Trots det tydliga egna ansvaret har de svenska medborgarna på flottiljen ändå fått konsulärt stöd av ambassaden i Tel Aviv i enlighet med gällande regelverk. För detta ändamål förstärkte Utrikesdepartementet ambassaden i Tel Aviv med särskilt utbildad personal från Stockholm.

Men när man dessutom valde att inte skriva på deportationsdokumenten eller att samarbeta med israeliska myndigheter förlängde man därmed själva deporteringsprocessen i Israel.

Det fanns även personal från svenska​ ambassaden i Aten på plats på flygplatsen i Grekland när svenskarna landade för att vid behov kunna bistå dem. UD bortser således aldrig från sitt uppdrag, att på de sätt som är möjliga bistå svenskar.

Sveriges samlade humanitära bistånd till Gaza uppgår sedan oktober 2023 till drygt 1,5 miljarder kronor. Sverige är den största givaren i EU och fjärde största i världen av humanitärt stöd i Gaza. Därtill fortsätter Sveriges stora kärnstöd till flera av de centrala humanitära aktörer som är verksamma på marken och dagligen bidrar till att rädda liv och lindra nöden hos den hårt drabbade civilbefolkningen.
