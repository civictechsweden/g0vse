# Uttalande från Utrikesdepartementet med anledning av uppkallande av Israels ambassadör

Utrikesdepartementet har i dag den 27 maj kallat upp Israels ambassadör i Stockholm.

Uppkallandet gjordes för att upprepa och inskärpa regeringens krav på Israels regering att omedelbart säkerställa säkert och obehindrat humanitärt tillträde till Gaza. Att blockera mat och annat bistånd till civila är oförsvarligt. Det som utspelar sig framför våra ögon är den värsta humanitära situationen sedan krigets början i oktober 2023.

Vid uppkallandet underströks Israels rätt att försvara sig. Den rätten måste utövas i enlighet med folkrätten. Det sätt som kriget nu bedrivs på är oacceptabelt. Israel måste leva upp till sina skyldigheter att skydda civila och civil infrastruktur i enlighet med internationell humanitär rätt.

Terroristorganisationen Hamas ansvar för den aktuella situationen väger tungt. Gisslan måste friges, villkorslöst och omedelbart.
