# Uttalande av utrikesminister Maria Malmer Stenergard med anledning av situationen i Gaza

Det som utspelar sig framför våra ögon är den värsta humanitära situationen sedan krigets början i oktober 2023. Israel har rätt att försvara sig. Den rätten måste utövas i enlighet med folkrätten, inklusive den internationella humanitära rätten, vilket Sveriges regering krävt sedan krigets början. FN:s olika organ vittnar om att matlagren i Gaza är uttömda, och att det råder brist på mediciner och vatten. Det civila lidandet är förödande.

Israels regerings aviserade planer på en utökad militär offensiv med storskaliga tvångsförflyttningar är oacceptabla. Sverige står fast vid att Gazas territorium inte får reduceras eller ändras.

Sverige har upprepade gånger i våra samtal med Israels regering krävt att humanitärt tillträde säkerställs. Vi ser mycket allvarligt på att våra och andras uppmaningar inte hörsammas.

Israel måste säkerställa säkert och obehindrat tillträde för humanitära aktörer i enlighet med de skyldigheter som Israel har enligt den internationella humanitära rätten. Det är avgörande att mat, vatten och mediciner skyndsamt når den hårt drabbade civilbefolkningen, varav många är kvinnor och barn, som just nu lever under inhumana förhållanden. Livräddande humanitär hjälp får aldrig politiseras eller militariseras.

Civila, hjälparbetare och sjukvårdspersonal måste skyddas och respekteras. Israel måste säkerställa respekt för de humanitära principerna om humanitet, opartiskhet, neutralitet och oberoende, i samarbete med de humanitära organisationerna.

Sverige kräver att Hamas omedelbart friger gisslan, och uppmanar parterna att återgå till vapenvila och att återuppta förhandlingarna. Hamas kan inte ha en plats i ett framtida styre av Gaza. Vi vill se ett enat Gaza och Västbanken under ledning av en reformerad Palestinsk myndighet. Hamas våld och repressalier mot civila palestinier som motsätter sig dem måste upphöra.

**Det är djupt beklagligt att de framsteg som nåddes under vapenvilan, då det akuta svälthotet avvärjdes, nu har gått förlorade. Tillsammans med EU uppmanar regeringen Israel att omedelbart agera för att lindra mänskligt lidande.**
