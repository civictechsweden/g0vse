# Uttalande av klimat- och miljöminister Romina Pourmokhtari

Uttalande av klimat- och miljöminister Romina Pourmokhtari med anledning av det avslutade miljörådsmötet i Bryssel den 5 november 2025.

EU kan nu lämna in en av världens mest ambitiösa klimatplaner (NDC) tack vare att EU:s ministerråd ställt sig bakom ett nytt bindande klimatmål i EU om en minskning av nettoutsläppen med 90 procent till år 2040 jämfört med 1990 års nivå. Detta beslut är ett tydligt besked till omvärlden om brådskan och möjligheterna i klimatomställningen. Beslutet kommer mycket lägligt inför COP-mötet i Belém, Brasilien, som inleds denna vecka.

Enligt Parisavtalet ska parterna skärpa sina åtaganden successivt. Det här beslutet är en milstolpe på väg mot klimatneutralitet till 2050. COP30 kommer utgöra ett avgörande ögonblick för att adressera det globala ambitionsgapet och intensifiera åtgärderna för att uppfylla Parisavtalets mål som fastställdes för tio år sedan.

I dessa tider av geopolitisk turbulens är det helt avgörande att visa på vårt ansvarstagande i klimatarbetet. Särskilt för att bygga förtroende i det multilaterala systemet och gentemot världens alla länder, särskilt de små östaterna och de minst utvecklade länder som påverkas mest av klimatförändringarna.

Uppgörelsen innehåller många kompromisser men jag välkomnar särskilt att vi har så många medlemsstater som ställer sig bakom målen, vilket skapar goda förutsättningar att få ett fungerande regelverk på plats för att nå det nya 90 procentsmålet.

Tonvikten ligger nu mer på utsläppshandeln som ett centralt styrmedel och att man bidrar till att skapa incitament för permanenta upptag i EU:s klimatramverk. För Sveriges del är det en framgång att uppgörelsen nu beaktar de stora osäkerheter som omgärdar skogens koldioxidupptag.

Jag tycker att det är positivt att uppgörelsen ger en grad av flexibilitet för EU att nå klimatmålen, där också en handel med internationella utsläppskrediter, så kallade artikel 6-krediter kan användas. I Sverige har vi god erfarenhet av ett sådant internationellt samarbete som bidrar till kunskapsöverföring och investeringar i andra länder och kan öka kostnadseffektiviteten i klimatomställningen.

Det blir nu viktigt att genomföranderegelverket blir kostnadseffektivt och bidrar till att stärka EU:s konkurrenskraft. Det anser regeringen sker bäst genom att ge industrin och företag tydliga förutsättningar med långsiktighet för investeringar. Klimatomställningen hänger ihop med en stark konkurrenskraft, de är båda ömsesidigt förstärkande. Sverige kommer att noga följa hur detta efterföljs av kommissionen.

Jag är stolt över att Sverige tillsammans med Finland, Spanien och Nederländerna har varit den starkaste rösten för en hög europeisk klimatambition. I dag har vi både försvarat och förstärkt den Europeiska unionens klimatarbete, och med det hoppet om Parisavtalets uppfyllande.
