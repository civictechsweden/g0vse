# Uttalande från Utrikesdepartementet med anledning av uppkallande av Rwandas ambassadör

Utrikesdepartementet har i dag torsdag 27 februari kallat upp Rwandas ambassadör i Stockholm.

Uppkallandet gjordes för att, i likhet med EU och flera andra europeiska länder, tydligt markera mot Rwandas försvarsmakts och den väpnade gruppen M23:s fortsatta offensiv i östra Demokratiska republiken Kongo. Offensiven är i strid med folkrätten och utgör en kränkning av Demokratiska republiken Kongos territoriella integritet. Sverige och EU har vid upprepade tillfällen uppmanat Rwanda att upphöra med sitt stöd till M23 och dra tillbaka sin trupp. Sverige har även uppmanat Rwanda och DRK att återgå till regionalt ledda fredssamtal.
