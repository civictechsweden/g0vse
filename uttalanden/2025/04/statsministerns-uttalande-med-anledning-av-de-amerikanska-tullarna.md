# Statsministerns uttalande med anledning av de amerikanska tullarna

Uttalande av statsminister Ulf Kristersson med anledning av de amerikanska tullarna, onsdag den 2 april 2025.

Det var våra vänner i USA som en gång visade vägen för oss i Europa. Den främsta symbolen för det är när Amerika räddade Västeuropa undan nazism och kommunism under och efter andra världskriget. De försvarade friheten på vår kontinent.

Det var när samma frihet också utsträcktes till ekonomin som våra samhällen blev rikare. Människor såg sin tillvaro förbättras. Föräldrar såg sina barn få en framtid som de själva knappt våga drömma om.

Det ömsesidiga samarbetet genom fri handel har bidragit till fred, teknologiska framsteg och minskad fattigdom globalt. Ja, hela mänskligheten har fått det bättre. Det är fritt företagande och fri konkurrens som har lagt grunden för västerlandets välstånd. Det är därför amerikaner kan lyssna på musik i svenska Spotify och vi svenskar kan lyssna på samma musik i  amerikanska iPhones.

Därför beklagar jag djupt att USA nu har slagit in på en väg där man vill begränsa handeln genom höjda tullar. Vi vill inte ha växande handelshinder. Vi vill inte ha något handelskrig. Det skulle göra våra befolkningar fattigare och världen på sikt farligare.

Men – Sverige och den svenska regeringen är väl förberedd för det som nu händer. Vi står på en stabil ekonomisk grund, med statsfinanser i världsklass.

Och i EU kommer jag fortsätta ta varje tillfälle för att vända den här utvecklingen. Min förhoppning och vårt mål är att vi genom förhandlingar ska kunna begränsa de tullar som USA nu har presenterat.

Vi vill att vi tillsammans med USA hittar tillbaka till en väg där vi handlar och samarbetar så att människor i våra länder får det bättre. Sverige kommer fortsätta stå upp för fri handel och internationellt samarbete.
