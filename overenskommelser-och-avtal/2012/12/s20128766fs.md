# Godkännande av en överenskommelse om fortsatta insatser för att främja en mer jämlik hälso- och sjukvård 2013

Den vård som erbjuds ska hålla en hög kvalitet, vara säker, tillgänglig och utföras kostnadseffektivt. Vården ska ges efter behov och den ska vara jämlik för både kvinnor och män, flickor och pojkar, utrikes födda och inrikes födda oavsett ålder, funktionsnedsättning, sexuell läggning, könsidentitet eller könsuttryck, bostadsort, utbildning och ekonomiska förutsättningar.

Den vård som erbjuds ska i möjligaste mån utformas med utgångspunkt i den enskilda patientens behov och önskemål. Hälso\- och sjukvården har ett stort ansvar att axla. Den ska inte bara behandla sjukdomar, åkommor och ohälsa utan också arbeta hälsofrämjande och utjämna de skillnader i hälsa som finns i befolkningen för att uppnå målet om en god hälsa för alla.

För att bidra till vårdens fortsatta utveckling genomför både landstingen och regeringen flera satsningar. Under 2011 och 2012 har regeringen aviserat en samlad särskild satsning på jämlikhet i vården. I juni 2011 tecknades en överenskommelse mellan regeringen och Sveriges Kommuner och Landsting gällande insatser för en jämlik vård.

I överenskommelsen som tecknades i juni 2011 ingår bl.a. en flerårig pilotstudie om utveckling i första linjens hälso\- och sjukvård. Arbetet med genomförandet av denna pilotstudie sker genom Lärandeprojektet Vård på lika villkor, och pågår under perioden 2011\-2014\.

Den aktuella överenskommelsen gäller ett fortsatt genomförande av Lärandeprojektet Vård på lika villkor, under 2013\.
