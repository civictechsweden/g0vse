# Överenskommelse mellan staten och Sveriges Kommuner och Landsting om fördjupade medicinska utredningar för 2013

Inom ramen för rehabiliteringskedjans tidsgränser ska nödvändiga åtgärder vidtas för att stödja kvinnors och mäns återgång i arbete. För detta krävs en god samverkan mellan berörda aktörer, bl.a. mellan Försäkringskassan och hälso\- och sjukvården. Rehabiliteringskedjan ställer höga krav på kvalificerade medicinska beslutsunderlag i sjukpenningärenden samtidigt som tidsgränserna också ökar betydelsen för Försäkringskassan att snabbt och i rätt tid få tillgång till sådana beslutsunderlag.

Regeringen och Sveriges Kommuner och Landsting är överens om att staten reserverar maximalt 250 miljoner kronor för 2013 för ersättning till landsting som inom föreskriven tid, fastställd av Försäkringskassan, levererar teambaserade medicinska utredningar, och särskilda läkarutlåtanden efter beställning från Försäkringskassan.
