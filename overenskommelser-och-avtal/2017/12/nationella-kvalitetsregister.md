# Överenskommelse om stöd till nationella kvalitetsregister under 2018

En överenskommelse har träffats mellan regeringen och SKL om stöd till nationella kvalitetsregister. Medel inom ramen för överenskommelsen avseende 2018 uppgår till sammanlagt 200 000 000 kronor.


De Nationella kvalitetsregistren utgör en stor tillgång för svensk hälso\- och sjukvård och omsorg och har bidragit till de goda resultat för patienterna som svensk sjukvård kan uppvisa i internationella jämförelser. Det finns många exempel på att kvalitetsregistren har bidragit till färre vårdskador, till att snabbt utrangera metoder och produkter som har sämre resultat, till att variationen mellan olika enheter minskat och framför allt till minskat lidande och bättre livskvalitet för patienterna.

Samtliga överenskommelser för 2018 bidrar på olika sätt till målet för hälso\- och sjukvårdspolitiken och till den långsiktiga omstruktureringen av hälso\- och sjukvården. Överenskommelserna fokuserar på att förbättra kvaliteten, tillgängligheten samt stärka kompetensförsörjningen och bemanningen, främst inom primärvården, förlossningsvården, cancervården och psykiatrin. Överenskommelserna ger också möjlighet till verksamhetsutveckling och utveckling av kunskapsstyrning när det gäller barnhälsovård samt en fortsatt satsning på nationella kvalitetsregister.
