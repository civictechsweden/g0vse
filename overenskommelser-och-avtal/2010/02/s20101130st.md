# Prestationsbaserat statsbidrag till insatser för äldre - en överenskommelse mellan staten och Sveriges Kommuner och Landsting

Regeringen har sedan 2007 årligen avsatt medel till kommuner och landsting med avsikt att höja kvaliteten i äldreomsorgen. Sju områden har prioriterats för förbättringsarbete: läkartillgång, läkemedelsgenomgångar, demensvård, kost och nutrition, rehabilitering, socialt innehåll och förebyggande arbete. Socialstyrelsen fördelar bidraget efter ansökan. 70 procent av medlen har gått till kommunerna och 30 procent till landstingen.
I budgetpropositionen för 2010 (prop. 2009/10:1) har regeringen föreslagit en successiv omläggning av nuvarande riktade statsbidrag till ett mer prestationsbaserat system. För 2010 finns avsatt 981 243 000 kronor i stimulansbidrag till kommuner och landsting för att utveckla vården och omsorgen om äldre personer. Avsikten är att 695 243 000 kronor av dessa medel fortsätter att fördelas i enlighet med sex av de tidigare sju prioriterade områdena (läkartillgång tas bort). En gradvis övergång till prestationsbaserade utbetalningar för kvarvarande projektområden kommer att ske. Istället för projektområdet läkartillgång avsätts 15 000 000 kronor till försöksverksamheter med hälsocoacher i två landsting. Medlen ska fördelas av Socialstyrelsen efter ansökan och i enlighet med direktiv som meddelas av regeringen i ett särskilt regeringsbeslut.

Som ett första steg i en förändring mot ett mer prestationsbaserat system för fördelning av medlen har regeringen (Socialdepartementet) och Sveriges Kommuner och Landsting i gemensamma överläggningar pekat ut ett antal angelägna områden för ett långsiktigt och systematiskt förbättringsarbete och med särskild uppmärksamhet riktad mot de mest sjuka äldre. Avsikten är att resterande 271 000 000 kronor ska fördelas i enlighet med vad som framgår av överenskommelsen.
