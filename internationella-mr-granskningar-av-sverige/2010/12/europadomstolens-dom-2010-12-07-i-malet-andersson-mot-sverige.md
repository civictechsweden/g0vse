# Europadomstolens dom (2010-12-07) i målet Andersson mot Sverige

Europadomstolen har i en dom prövat Sveriges efterlevnad av Europakonventionen. Regeringen publicerar en länk till domen i fulltext samt en sammanfattning av domen.

## Sammanfattning av domen

Bakgrunden var i korthet följande. Klaganden anmälde till Försäkringskassan att hans höftledsskada förorsakats genom arbete i slakthus och därmed berättigade honom till ersättning enligt lagen om arbetsskadeförsäkring. Försäkringskassan avslog begäran. Inför förvaltningsdomstolarna ingav klaganden läkarintyg och begärde muntlig förhandling i syfte att beskriva sin arbetssituation. Begäran avslogs, liksom själva överklagandet.

Inför Europadomstolen gjorde klaganden bl.a. gällande att domstolarnas beslut att inte hålla muntlig förhandling, trots hans uttryckliga begäran, utgjorde en kränkning av artikel 6 i Europakonventionen.

Europadomstolen konstaterade att klaganden hade begärt muntlig förhandling i samtliga instanser, inklusive den instans där det var mest lämpligt att göra detta, d.v.s. i länsrätten. Det betonads att de svenska domstolarna hade full prövningsrätt i målet och att "rättvisans intresse" hade tillgodosetts på ett bättre sätt om klaganden getts möjlighet att berätta om sin personliga situation vid en förhandling. Mot den bakgrunden fann Europadomstolen enhälligt att Sverige kränkt klagandens rätt till muntlig förhandling enligt artikel 6. Klaganden tillerkändes ideellt skadestånd och ersättning för rättegångskostnader. Domen vann laga kraft den 7 mars 2011.
