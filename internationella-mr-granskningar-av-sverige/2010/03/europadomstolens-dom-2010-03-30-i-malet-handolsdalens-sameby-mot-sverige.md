# Europadomstolens dom (2010-03-30) i målet Handölsdalens sameby mot Sverige

Europadomstolen har i en dom prövat Sveriges efterlevnad av Europakonventionen. Regeringen publicerar en länk till domen i fulltext samt en sammanfattning av domen.


## Sammanfattning av domen

En tvist mellan ett flertal samebyar och fastighetsägare i Härjedalen om rätt att bedriva renbete tog över 13 år i tre domstolsinstanser och utmynnade i att samebyarna inte hade rätt till renbete på fastighetsägarnas mark utan giltigt avtal. Samebyarna fick därmed betala fastighetsägarnas rättegångskostnader på omkring sju miljoner kronor. Målet inför Europadomstolen rörde frågorna om Sverige kränkt samebyarnas rätt till skydd för egendom (artikel 1 i första tilläggsprotokollet till Europakonventionen) samt deras rätt till en rättvis rättegång och till ett effektivt rättsmedel (artiklarna 6 och 13 i Europakonventionen).

I dom den 30 mars 2010 fällde Europadomstolen enhälligt Sverige för kränkning av artikel 6 såvitt avsåg rätten till rättegång inom skälig tid eftersom domstolen fann att en rättsprocess som pågår i över 13 år i tre instanser är för lång tid även om målet är komplicerat. Domstolen fann dock, med majoritet, att även om samebyarna fick bära höga rättegångskostnader i tvisten med fastighetsägarna så innebar det inte att de blivit sämre ställda än fastighetsägarna på ett sådant sätt att det förelåg någon kränkning av artikel 6 avseende rätten till en effektiv tillgång till domstol. Europadomstolen tillerkände klagandena gemensamt skadestånd med 25 000 euro för ekonomisk skada och med 14 000 för ideell skada. Vidare tillerkände domstolen klagandena gemensamt ersättning för rättegångskostnader med 15 000 euro.
