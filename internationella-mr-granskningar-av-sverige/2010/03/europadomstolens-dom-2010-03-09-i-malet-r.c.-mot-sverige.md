# Europadomstolens dom (2010-03-09) i målet R.C. mot Sverige

Europadomstolen har i en dom prövat Sveriges efterlevnad av Europakonventionen. Regeringen publicerar en länk till domen i fulltext samt en sammanfattning av domen.

## Sammanfattning av domen

Målet rörde i korthet en asylsökande man från Iran som i huvudsak anfört att han varit politiskt aktiv i hemlandet, att han arresterats av iranska säkerhetstjänsten i samband med en demonstration i juli 2001, att han hållits fängslad i drygt 2 år utan att ställas inför domstol och att han utsatts för tortyr under tiden. Han lyckades fly i samband med en inställelse inför den iranska revolutionsdomstolen och ta sig till Sverige. Efter avslag i de inhemska instanserna vände sig klaganden till Europadomstolen med ett klagomål enligt artikel 3 (förbudet mot tortyr m.m.).

Domstolen fann, till skillnad från Migrationsverket och Migrationsdomstolen, att även om det förekom vissa oklarheter så kunde inte klagandens allmänna trovärdighet ifrågasättas. Klagandens berättelse vann stöd av den medicinska bevisning som åberopats angående hans tortyrskador och av oberoende rapporter om situationen för regimkritiker i Iran. Klaganden hade därmed styrkt sitt påstående om att han arresterats och utsatts för tortyr i samband med demonstrationen i juli 2001. I det läget ansåg domstolen att det ålåg svenska staten att visa att det inte förelåg någon risk för framtida tortyr efter ett återvändande. Med hänsyn till det försämrade läget avseende mänskliga rättigheter i Iran och att klaganden lämnat Iran illegalt, och därmed sannolikt skulle komma att uppmärksammas vid en inresa, fann domstolen att det fanns välgrundad anledning att tro att han skulle komma att behandlas i strid med artikel 3 om han tvingades återvända till Iran. En verkställighet av utvisningsbeslutet skulle därför innebära en kränkning av artikel 3 i konventionen. Klaganden tillerkändes ersättning för rättegångskostnader
