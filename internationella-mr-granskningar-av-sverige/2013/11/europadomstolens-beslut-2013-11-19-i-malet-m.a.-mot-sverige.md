# Europadomstolens beslut (2013-11-19) i målet M.A. mot Sverige

Europadomstolen har fattat ett beslut avseende ett klagomål om Sveriges efterlevnad av Europakonventionen. Regeringen publicerar en länk till beslutet i fulltext samt en sammanfattning av beslutet.

## Sammanfattning av beslutet

Målet rörde frågan om en överföring av klaganden, en minderårig asylsökande från Afghanistan, till Italien enligt den s.k. Dublinförordningen skulle innebära en kränkning av artikel 2 (rätt till liv) och 3 (förbud mot tortyr m.m.) i Europakonventionen. Europadomstolen beslutade den 19 november 2013 att avskriva målet då klaganden – i ljuset av en dom som meddelats av EU-domstolen den 6 juni 2013 i mål C-648/11 – får en sakprövning av sin asylansökan i Sverige och därmed inte riskerar överföring till Italien. Mot denna bakgrund ansåg Europadomstolen att frågan i målet var löst och att det inte var befogat att fortsätta prövningen av klagomålet.
