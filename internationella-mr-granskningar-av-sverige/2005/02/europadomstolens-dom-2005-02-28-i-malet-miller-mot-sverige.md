# Europadomstolens dom (2005-02-28) i målet Miller mot Sverige

Europadomstolen har i en dom prövat Sveriges efterlevnad av Europakonventionen. Regeringen publicerar en länk till domen i fulltext samt en sammanfattning av domen.

### Sammanfattning av domen

Bakgrunden till målet var klagandens ansökan om handikappersättning, en ansökan som gjordes flera år efter dennes pensionering. Sedan Försäkringskassan avslagit ansökan och klaganden överklagat beslutet till länsrätten begärde han att det skulle hållas muntlig förhandling där. Varken länsrätten, eller sedermera kammarrätten och Regeringsrätten där han begärde prövningstillstånd, beviljade klagandens upprepade begäran om muntlig förhandling. Inför Europadomstolen hävdade klaganden att förvaltningsdomstolarnas vägran att hålla muntlig förhandling utgjort en kränkning av artikel 6 i Europakonventionen. Domstolen konstaterade inledningsvis att uttrycket "offentlig förhandling" i artikel 6 innefattar en rätt till muntlig förhandling om det inte i undantagsfall är motiverat att låta bli att hålla en sådan. Om underinstansen har hållit muntlig förhandling, eller om klaganden underlåtit att begära muntlig förhandling där, är kravet på att överinstanserna skall göra det mindre strikt, i synnerhet när det gäller förfaranden som rör prövningstillstånd. Frågan om klaganden före 65 års ålder uppfyllt lagens villkor för att beviljas handikappersättning kunde inte sägas ha varit en sådan fråga där länsrätten kunnat undantas från den normala skyldigheten att hålla muntlig förhandling. Länsrättens tolkning av förvaltningsprocesslagens regler i detta avseende visade på en synbar diskrepans mellan konventionens krav och den nationella rätten. Sverige uppmanades därför att vidta lämpliga åtgärder för att försäkra sig om att det är konventionens norm som tillämpas. Klaganden tillerkändes ideellt skadestånd med 1 000 euro samt ersättning för rättegångskostnader.
