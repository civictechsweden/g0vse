# Europadomstolens dom (2005-07-12) i målet Jonasson mot Sverige

Europadomstolen har i en dom prövat Sveriges efterlevnad av Europakonventionen. Regeringen publicerar en länk till domen i fulltext samt en sammanfattning av domen.


### Sammanfattning av domen

Bakgrunden till målet var att klaganden, som var anställd som kock på en flygplatsrestaurang med behörighet att vistas inom känsliga områden på flygplatsen, vid en säkerhetsprövning utförd av Luftfartsverket bedömdes som olämplig ur säkerhetssynpunkt med följden att arbetsgivaren såg sig tvingad att säga upp honom. Arbetsdomstolen kom fram till att arbetsgivaren varit skyldig att rätta sig efter beslutet och därmed haft saklig grund för uppsägningen.

Klaganden gjorde inför Europadomstolen gällande brott mot artikel 6 i Europakonventionen på grund av att han saknat möjlighet att få Luftfartsverkets beslut prövat i sak av domstol. Han påstod även brott mot artikel 8 med hänsyn till de följder beslutet fått för hans privatliv samt brott mot artikel 13 av det skälet att han saknat effektivt rättsmedel mot den påstådda kränkningen av privatlivet. I domen avskrev Europadomstolen målet från vidare handläggning sedan regeringen och klaganden träffat förlikning. Genom förlikningen utfäste sig regeringen att betala ett sammanlagt belopp om 275 000 kr till klaganden.
