# Europadomstolens dom (2002-11-12) i målet Salomonsson mot Sverige

Europadomstolen har i en dom prövat Sveriges efterlevnad av Europakonventionen. Regeringen publicerar en länk till domen i fulltext samt en sammanfattning av domen.

### Sammanfattning av domen

Målet gällde frågan om domstolarnas underlåtenhet att hålla muntlig förhandling i ett mål om handikappersättning stred mot artikel 6. Länsrätten hade bifallit klagandens talan mot försäkringskassans beslut att avslå hans ansökan om handikappersättning. Kammarrätten hade bifallit Riksförsäkringsverkets överklagande och Regeringsrätten hade beslutat att ej meddela prövningstillstånd.

Eftersom klaganden inte hade begärt muntlig förhandling inför länsrätten, fick han enligt Europadomstolen anses ha avstått från sin rätt till en sådan förhandling. Inför de båda högsta instanserna hade han begärt muntlig förhandling. Regeringsrätten hade emellertid endast avgjort frågan om prövningstillstånd och det kunde därför anses ha varit befogat att inte hålla muntlig förhandling. Däremot fann domstolen att klaganden borde ha fått en muntlig förhandling inför kammarrätten. Huvudfrågan i målet var om klagandens merkostnader uppgick till en sådan nivå att han hade rätt till handikappersättning. Länsrätten hade dömt till klagandens fördel. Läkarutlåtandena var inte samstämmiga och klaganden hade uppgett att han ville höras om sina merkostnader. Med beaktande härav fann domstolen att det inte förelåg sådana exceptionella omständigheter som hade kunnat berättiga kammarrätten att avgöra tvisten utan muntlig förhandling. Det förelåg således ett brott mot artikel 6. Klaganden tillerkändes ersättning för rättegångskostnader
