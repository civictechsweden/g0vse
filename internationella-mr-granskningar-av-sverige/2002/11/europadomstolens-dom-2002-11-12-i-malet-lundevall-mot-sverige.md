# Europadomstolens dom (2002-11-12) i målet Lundevall mot Sverige

Europadomstolen har i en dom prövat Sveriges efterlevnad av Europakonventionen. Regeringen publicerar en länk till domen i fulltext samt en sammanfattning av domen.


### Sammanfattning av domen

Målet rörde frågan om domstolarnas underlåtenhet att hålla muntlig förhandling i ett mål om handikappersättning utgjorde en kränkning av artikel 6\. Länsrätten hade bifallit klagandens talan mot försäkringskassans beslut att avslå hans ansökan om handikappersättning. Kammarrätten hade bifallit Riksförsäkringsverkets överklagande och Regeringsrätten hade vägrat klaganden prövningstillstånd.

Europadomstolen noterade att klaganden inte hade begärt muntlig förhandling inför länsrätten, varför han fick anses ha avstått från sin rätt till en sådan förhandling. Däremot hade han framställt en begäran om muntlig förhandling inför de båda högsta instanserna. Det hade varit befogat att Regeringsrätten avgjorde frågan om prövningstillstånd på basis av det skriftliga materialet. Däremot fann domstolen att klaganden borde ha beviljats muntlig förhandling av kammarrätten. Huvudfrågan i målet var om klagandens hjälpbehov och merkostnader nådde en sådan nivå att han hade rätt till handikappersättning. Den medicinska utredningen talade till klagandens fördel och han hade uppgett att han ville ställa frågor till Riksförsäkringsverket som var hans motpart i kammarrätten. Vid sådant förhållande ansåg domstolen att det inte förelåg sådana exceptionella omständigheter som hade kunnat berättiga kammarrätten att avgöra tvisten utan att hålla muntlig förhandling. Det förelåg således ett brott mot artikel 6\. Klaganden tillerkändes ersättning för rättegångskostnader.
