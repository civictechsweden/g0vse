# Europadomstolens dom (2002-07-23) i målet Västberga Taxi AB och Vulic mot Sverige

Europadomstolen har i en dom prövat Sveriges efterlevnad av Europakonventionen. Regeringen publicerar en länk till domen i fulltext samt en sammanfattning av domen.

### Sammanfattning av domen

Målet rörde verkställighet av en skattemyndighets beslut om skatter och skattetillägg och frågan om klagandena fått en rättvis rättegång i skatteprocessen. De båda klagandena, taxibolaget och dess ägare Vulic, upptaxerades och påfördes i samband därmed skattetillägg, eftersom de ansågs ha lämnat oriktiga uppgifter till skattemyndigheten. Beloppen förföll till betalning kort tid därefter. Klagandena fick inte anstånd med betalningen, eftersom de inte kunde ställa säkerhet för beloppen. Då bolaget inte kunde betala, försattes det i konkurs. Vulic fick vissa banktillgodohavanden utmätta, varigenom en del av hans skatteskuld blev betald. Både konkursen och utmätningen inträffade innan någon domstol hade prövat skattemyndighetens beslut. Skattemyndigheten dröjde ca ett år och nio månader med att ta ställning till bolagets begäran om omprövning. I Vulics fall dröjde det ca ett och ett halvt år innan ett omprövningsbeslut fattades. Först därefter kom klagomålen till länsrätten. När Europadomstolens dom meddelades hade bolagets skatteprocess pågått i mer än sju år och var ännu inte avslutad. Vulics skatteprocess pågick i ca sex år och nio månader innan den var klar. Europadomstolen fann att artikel 6 var tillämplig i målet, eftersom påförandet av skattetillägg kunde ses som en anklagelse för brott i Europakonventionens mening. Enligt Europadomstolen hade klagandena inte fått effektiv tillgång till domstolsprövning och de hade inte heller fått en rättegång inom skälig tid. I båda dessa avseenden förelåg brott mot artikel 6. Däremot stred det i detta fall inte mot den s.k. oskuldspresumtionen i artikel 6.2 att verkställighetsåtgärder vidtagits innan besluten om skattetillägg hade prövats av en domstol. Klagandena tillerkändes ett gemensamt ideellt skadestånd om 20 000 euro samt ersättning för rättegångskostnader.
