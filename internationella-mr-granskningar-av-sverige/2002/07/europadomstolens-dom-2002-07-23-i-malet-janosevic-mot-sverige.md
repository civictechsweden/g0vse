# Europadomstolens dom (2002-07-23) i målet Janosevic mot Sverige

Europadomstolen har i en dom prövat Sveriges efterlevnad av Europakonventionen. Regeringen publicerar en länk till domen i fulltext samt en sammanfattning av domen.

### Sammanfattning av domen

Målet rörde verkställighet av en skattemyndighets beslut om skatter och skattetillägg och frågan om klaganden fått en rättvis rättegång i skatteprocessen. Klaganden, som drev taxirörelse, upptaxerades och påfördes i samband därmed skattetillägg, eftersom han ansågs ha lämnat oriktiga uppgifter till skattemyndigheten. Beloppen förföll till betalning kort tid därefter. Klaganden kunde inte betala och eftersom han inte kunde ställa säkerhet för beloppen fick han inte anstånd med betalningen. Följden blev att han försattes i konkurs, vilket skedde innan någon domstol hade prövat skattemyndighetens beslut. Skattemyndigheten dröjde nästan tre år med att ta ställning till klagandens begäran om omprövning. Först därefter kom klagomålet till länsrätten. När Europadomstolens dom meddelades hade skatteprocessen pågått i mer än sex år och var ännu inte avslutad. Europadomstolen fann att artikel 6 var tillämplig i målet, eftersom påförandet av skattetillägg kunde ses som en anklagelse för brott i Europakonventionens mening. Enligt Europadomstolen hade klaganden inte fått effektiv tillgång till domstolsprövning och han hade inte heller fått en rättegång inom skälig tid. I båda dessa avseenden förelåg brott mot artikel 6. Däremot stred det i detta fall inte mot den s.k. oskuldspresumtionen i artikel 6.2 att verkställighetsåtgärder vidtagits innan besluten om skattetillägg hade prövats av en domstol. Klaganden tillerkändes ideellt skadestånd med 15 000 euro samt ersättning för rättegångskostnader.
