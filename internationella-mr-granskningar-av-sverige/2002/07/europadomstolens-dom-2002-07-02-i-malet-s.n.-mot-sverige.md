# Europadomstolens dom (2002-07-02) i målet S.N. mot Sverige

Europadomstolen har i en dom prövat Sveriges efterlevnad av Europakonventionen. Regeringen publicerar en länk till domen i fulltext samt en sammanfattning av domen.

### Sammanfattning av domen

Klaganden hade dömts mot sitt nekande för sexuellt umgänge med barn till fängelse. Målsäganden, en minderårig pojke, hade inte medverkat under rättegången. Han hade däremot hörts under förundersökningen vid ett par tillfällen, den ena gången hade förhöret spelats in på video och den andra gången på ljudband. Vid inget av dessa förhörstillfällen hade försvararen varit närvarande. Förhören med målsäganden hade åberopats som bevisning under brottmålsrättegången. Klaganden gjorde gällande att hans rätt enligt artikel 6 att höra eller låta höra vittnen som åberopats mot honom i rättegången inte hade respekterats. Europadomstolen godtog att särskilda åtgärder behövde vidtas för att skydda unga personer som påstods ha utsatts för sexualbrott. Det förhållandet att försvararen inte hade varit närvarande vid det kompletterande förhöret under förundersökningen, som tillkommit på försvararens begäran, utgjorde inte någon kränkning av konventionen, eftersom försvararen hade gått med på att förfara på det sättet och i efterhand konstaterat att de frågor han velat ha ställda till målsäganden också hade ställts av förhörsledaren. Inte heller ansågs klaganden ha förvägrats sina rättigheter av det skälet att han saknat möjligheter att höra målsäganden under själva rättegången. Dennes uppgifter hade förebringats genom att bl.a. videobandet spelats upp. Hovrätten hade dessutom sänkt straffet för klaganden, eftersom en del av åtalet inte ansågs styrkt. Vidare hade hovrätten på olika sätt visat att den värderat bevisningen med den nödvändiga omsorgen. Någon kränkning av artikel 6 ansågs alltså inte ha ägt rum.
