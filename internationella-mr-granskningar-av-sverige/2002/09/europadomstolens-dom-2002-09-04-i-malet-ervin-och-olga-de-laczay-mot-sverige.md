# Europadomstolens dom (2002-09-04) i målet Ervin och Olga de Laczay mot Sverige

Europadomstolen har i en dom prövat Sveriges efterlevnad av Europakonventionen. Regeringen publicerar en länk till domen i fulltext samt en sammanfattning av domen.

### Sammanfattning av domen

Bakgrunden till målet var en tvist angående rätt till vinstandelar och en efterföljande skadeståndsprocess mellan företaget AGA AB och dödsboet efter en person som varit anställd vid detta företag. Klagandena, en syster och en bror till den f.d. anställde, gjorde bl.a. gällande att deras rätt enligt konventionens artikel 6 till ett avgörande inom skälig tid hade kränkts. När klagomålet anhängiggjordes vid Europadomstolen hade tvisten pågått i över tio år och var ännu inte avslutad. Domstolen avskrev målet från vidare handläggning sedan regeringen och klagandena träffat förlikning. Genom förlikningen utfäste sig regeringen att betala ett sammanlagt belopp på 250 000 kr till klagandena.
