# Europadomstolens dom (2009-06-30) i målet Synnelius och Edsbergs Taxi AB mot Sverige

Europadomstolen har i en dom prövat Sveriges efterlevnad av Europakonventionen. Regeringen publicerar en länk till domen i fulltext samt en sammanfattning av domen.

## Sammanfattning av domen

Bakgrunden till klagomålet var i korthet följande. Efter en taxeringsrevision av Edsbergs Taxi AB, som ägdes av Synnelius, beslöt skattemyndigheten i december 1997 att skönsmässigt höja Synnelius inkomst av tjänst och påföra honom skattetillägg för inkomståren 1993 och 1994. Samtidigt påfördes bolaget mervärdesskatt och arbetsgivaravgifter samt skatte- och avgiftstillägg. Tilläggen uppgick sammanlagt för de båda klagandena till drygt 400 000 kr. Klagandena vägrades anstånd med betalningen. Vissa mindre belopp utmättes. Bolaget försattes i konkurs. Konkursen avslutades i september 1999 utan överskott, varvid bolaget upplöstes. I mars 1997 delgavs Synnelius misstanke om grovt bokföringsbrott. I december 2000 dömdes han för grovt bokföringsbrott till villkorlig dom. Brottmålsprocessen avslutades i juni 2002 i och med Högsta domstolens beslut att inte meddela prövningstillstånd. I taxeringsprocessen begärde Synnelius rättshjälp med biträdesförordnande i kammarrätten. Hans ansökan avslogs och Regeringsrätten, som meddelade prövningstillstånd, avslog överklagandet. Skattemyndighetens beslut om taxering samt skatte- och avgiftstillägg ändrades inte. Taxeringsprocessen avslutades för Synnelius del i januari 2007 och för bolagets del i februari 2005.

Inför Europadomstolen åberopade klagandena artikel 6.1, 6.2 och 6.3 (c) samt artikel 4 i tilläggsprotokoll nr 7. De gjorde bl.a. gällande brott mot artikel 6.1 på den grunden att de inte fått en rättegång inom skälig tid i taxeringsprocessen. Detta klagomål togs upp till prövning i sak av domstolen medan övriga klagomål avvisades. Klagandena och regeringen ingick därefter en förlikning, som innebar att regeringen utfäste sig att betala ett sammanlagt belopp om 10 000 euro till klagandena. Europadomstolen skrev av målet från vidare handläggning till följd av förlikningen.
