# Europadomstolens dom (2014-11-27) i målet Lucky Dev mot Sverige

Europadomstolen har i en dom prövat Sveriges efterlevnad av Europakonventionen. Regeringen publicerar en länk till domen i fulltext samt en sammanfattning av domen.

## Sammanfattning av domen

Målet rörde huvudsakligen tillämpningen av artikel 4 i tilläggsprotokoll 7 till Europakonventionen om rätten att inte bli lagförd eller straffad två gånger (dubbelprövningsförbudet).

Klaganden gjorde gällande att det skett en överträdelse av dubbelprövningsförbudet genom att hon påförts skattetillägg och dömts för bokföringsbrott på grundval av samma omständigheter. Hon anförde vidare att hon till följd av samma omständigheter både påförts skattetillägg och åtalats för skattebrott och även detta innebar en kränkning av dubbelprövningsförbudet Klaganden hävdade även att skatteprocessen mot henne inneburit en överträdelse av hennes rättigheter enligt artikel 6 i Europakonventionen om rätt till en rättvis rättegång.

I dom den 27 november 2014 fann Europadomstolen att påförandet av skattetillägg och åtalet för skattebrott avsåg samma gärning och att dubbelprövningsförbudet hade kränkts eftersom processen avseende skattetillägg hade fortsatt efter att brottmålsprocessen avslutats. Däremot ansågs processen avseende bokföringsbrott röra en annan gärning än den som var aktuell i processen om skattetillägg och kombinationen av dessa förfaranden hade därför inte innefattat någon kränkning av dubbelprövningsförbudet. Klagomålet enligt artikel 6 avvisades som uppenbart ogrundat. I domen tillerkändes klaganden ideellt skadestånd om 2 000 euro för den kränkning av dubbelprövningsförbudet som konstaterats.
