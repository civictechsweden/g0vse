# Europadomstolens dom (2014-09-25) i målet Karin Andersson m.fl. mot Sverige

Europadomstolen har i en dom prövat Sveriges efterlevnad av Europakonventionen. Regeringen publicerar en länk till domen i fulltext samt en sammanfattning av domen.

## Sammanfattning av domen

Målet rörde 18 fastighetsägare i Umeå kommun som ägde hus eller mark i närheten av det område där dåvarande Banverket avsåg att bygga en ny järnväg (Botniabanan). År 2003 beviljade regeringen Banverkets ansökan om att tillåta byggandet av järnvägen inom en viss korridor. Tre av klagandena begärde rättsprövning av beslutet hos Regeringsrätten, som avvisade begäran med hänvisning till att det ännu inte var möjligt att avgöra vilka som berördes av järnvägsbygget på ett sådant sätt att de hade rätt att begära rättsprövning. Därefter antog Banverket en järnvägsplan vilken vissa av klagandena överklagade till regeringen, som avslog deras överklagande. Klagandena begärde därefter rättsprövning hos Regeringsrätten, som avslog begäran med hänvisning till att tillåtligheten av korridoren redan var slutligt avgjord genom regeringens beslut 2003 och att lokaliseringsfrågan därför inte kunde bli föremål för prövning.

Inför Europadomstolen åberopade klagandena att deras rätt enligt artikel 6 (rätt till en rättvis rättegång) hade kränkts då de ansåg att de inte haft möjlighet att få regeringens beslut om lokaliseringen av Botniabanan rättsligt prövat. Klagomålet rörde också klagandenas rätt enligt artikel 8 (rätt till skydd för privat- och familjeliv). I en dom den 25 september 2014 fastställde Europadomstolen att klagandenas rätt till en rättvis rättegång enligt artikel 6 hade kränkts och att frågan om en kränkning av artikel 8 omfattades av prövningen under artikel 6. Europadomstolen uttalade att artikel 6 medför ett krav på att individer har tillgång till rättslig prövning i fråga om sina civila rättigheter. Domstolen konstaterade vidare att klagandenas civila egendomsrättigheter i målet lämpligen hade kunnat prövas genom rättsprövning efter det att regeringen hade beslutat om tillåtligheten av korridoren år 2003. Även om vissa detaljer av järnvägsbygget kunnat avgöras i de rättsprocesser som följde efter 2003, och även om flera klaganden tilldömts ekonomisk kompensation i dessa processer, kvarstod enligt Europadomstolen det faktum att klagandena saknat möjlighet att få frågan om huruvida lokaliseringen av Botniabanan kränkt deras egendomsrättigheter rättsligt prövad. Klagandena tillerkändes ersättning för rättegångskostnader.
