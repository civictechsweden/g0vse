# Europadomstolens dom (2014-10-21) i målet Shibendra Dev mot Sverige

Europadomstolen har i en dom prövat Sveriges efterlevnad av Europakonventionen. Regeringen publicerar en länk till domen i fulltext samt en sammanfattning av domen.

## Sammanfattning av domen

Målet gällde frågan om det skett en kränkning av rätten att inte bli lagförd eller straffad två gånger enligt artikel 4 i tilläggsprotokoll 7 till Europakonventionen (dubbelprövningsförbudet) genom att klaganden i två separata processer dels påförts skattetillägg, dels dömts för skattebrott. Klaganden gjorde även gällande att det skett en kränkning av dubbelprövningsförbudet på den grunden att han påförts skattetillägg och dömts för bokföringsbrott. Han anförde vidare att skatteprocessen inneburit en överträdelse av artikel 6 i Europakonventionen angående rätten till en rättvis rättegång. När det gäller frågan om dubbelprövningsförbudet kränkts p.g.a. att klaganden blivit föremål för två separata processer om skattetillägg och skattebrott ansåg Europadomstolen att klaganden inte uttömt inhemska rättsmedel och klagomålet avvisades därför i denna del. Resterande delar av klagomålet bedömdes vara uppenbart ogrundade varför även dessa avvisades.
