# Europadomstolens dom (2014-10-21) i målet Henriksson mot Sverige

Europadomstolen har i en dom prövat Sveriges efterlevnad av Europakonventionen. Regeringen publicerar en länk till domen i fulltext samt en sammanfattning av domen.

## Sammanfattning av domen

I målet hade klaganden gjort gällande att det skett en kränkning av rätten att inte bli lagförd eller straffad två gånger enligt artikel 4 i tilläggsprotokoll 7 till Europakonventionen (dubbelprövningsförbudet) eftersom han både dömts för skatteförseelse och påförts skattetillägg i två separata processer. Han anförde även att skatteprocessen innefattat en överträdelse artikel 6 i Europakonventionen angående rätten till en rättvis rättegång. Beträffande den del av målet som rörde dubbelprövningsförbudet ansåg Europadomstolen att klaganden inte uttömt inhemska rättsmedel och beslutade därför att avvisa klagomålet. Klagandens talan enligt artikel 6 bedömdes som uppenbart ogrundad och klagomålet avvisades därför även i denna del.
