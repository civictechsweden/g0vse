# Europadomstolens dom (2012-05-15) i målet S.F. m.fl. mot Sverige

Europadomstolen har i en dom prövat Sveriges efterlevnad av Europakonventionen. Regeringen publicerar en länk till domen i fulltext samt en sammanfattning av domen.

## Sammanfattning av domen

Målet rörde en familj bestående av tre iranska medborgare som sökt asyl i Sverige men fått avslag i samtliga inhemska instanser. Klagandena hävdade att en utvisning till hemlandet skulle strida mot artikel 3 i konventionen.

Europadomstolen fann att de omfattande politiska aktiviteter som klagandena hade ägnat sig åt efter att deras ansökan om asyl och uppehållstillstånd hade avslagits innebar att det fanns en risk för att de iranska myndigheterna skulle gripa klagandena vid ett återvändande till Iran. Domstolen fann därför enhälligt att det skulle innebära en kränkning av artikel 3 i Europakonventionen (förbudet mot tortyr, m.m.) att utvisa klagandena till hemlandet.

Domstolen förpliktade även Sverige att utge ersättning till klagandena för rättegångskostnader.
