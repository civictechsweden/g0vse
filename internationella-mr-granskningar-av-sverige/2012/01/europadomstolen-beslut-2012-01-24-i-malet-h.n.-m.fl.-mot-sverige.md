# Europadomstolens beslut (2012-01-24) i målet H.N. m.fl. mot Sverige

Europadomstolen har fattat ett beslut avseende ett klagomål om Sveriges efterlevnad av Europakonventionen. Regeringen publicerar en länk till beslutet i fulltext samt en sammanfattning av beslutet.

## Sammanfattning av beslutet

Målet gäller en kvinna och hennes fem barn från Burundi, vars asylansökan i Sverige avslogs genom beslut som vann laga kraft i maj 2008. I augusti 2008 vände sig klagandena till Migrationsverket och begärde en ny prövning av sina asylansökningar med hänvisning till verkställighetshinder, men Migrationsverket avslog den begäran. Klagandena överklagade detta beslut till Migrationsdomstolen, som avslog överklagandet i dom i december 2009. Migrationsöverdomstolen vägrade prövningstillstånd i februari 2009.
I februari 2009 ansökte klagandena åter om en ny prövning på grund av verkställighetshinder vilket Migrationsverket avslog den 27 februari 2009 och i juni 2009 lämnades ytterligare en ansökan om ny prövning in till Migrationsverket som avslog denna den 23 juni 2009. Samma dag som den sistnämnda ansökan avslogs lämnade klagandenas ombud in ett läkarintyg rörande modern. Migrationsverket ansåg att detta skulle anses som en ansökan om ny prövning och inhiberade utvisningsbesluten samt förordnade om en läkarundersökning av modern. Migrationsverket avslog i beslut den 12 augusti 2009 klagandens ansökan om verkställighetshinder.
Klagandena gav därefter in ett klagomål till Europadomstolen, i vilket det gjordes gällande att det skulle strida mot artikel 8 i Europakonventionen (förbud mot tortyr eller annan grym eller omänsklig behandling eller bestraffning) att utvisa dem till Burundi.
Europadomstolen konstaterar att klagandena inte har visat att det finns grundad anledning att tro att de ska utsättas för behandling som står i strid med artikel 3 i Europakonventionen. Domstolen fann därför att klagomålet är uppenbart ogrundat och ska avvisas.
