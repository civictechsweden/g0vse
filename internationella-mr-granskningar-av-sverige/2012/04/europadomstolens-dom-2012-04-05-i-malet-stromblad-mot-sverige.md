# Europadomstolens dom (2012-04-05) i målet Strömblad mot Sverige

Europadomstolen har i en dom prövat Sveriges efterlevnad av Europakonventionen. Regeringen publicerar en länk till domen i fulltext samt en sammanfattning av domen.


## Sammanfattning av domen

I klagomål till Europadomstolen för mänskliga rättigheter anförde klaganden att Sverige brutit mot artiklarna 6 och 8 i Europakonventionen. Bakgrunden till klagomålet var i korthet följande. Klaganden gifte sig 1999 med en ukrainsk medborgare, L, som hade permanent uppehållstillstånd i Sverige och i Tjeckien. I augusti 2003 fick paret en dotter, N, som är svensk medborgare. I september 2005 flyttade L till sina föräldrar i Prag tillsammans med N där de fortfarande bor. Klaganden ansökte i september 2005 om skilsmässa vid tingsrätten i Kristianstad och begärde ensam vårdnad om N. I juli 2010 meddelade tingsrätten dom och beslutade att L skulle ha ensam vårdnad om N och gav klaganden rätt till umgänge med N fyra dagar varje månad att successivt utökas. Hovrätten och Högsta domstolen meddelade inte prövningstillstånd.

Parallellt med målet rörande vårdnad och umgänge inledde klaganden dels ett förfarande enligt 1980 års Haagkonvention om de civila aspekterna på internationella bortföranden av barn, dels ett ärende om N:s folkbokföring.

Inför Europadomstolen gjorde klaganden gällande att kränkning av artikel 6 och artikel 8 förelåg pga. de svenska domstolarnas och centralmyndighetens långsamma handläggning av vårdnads\- och umgängesmålet respektive ärendet enligt Haagkonventionen. Vidare gjorde klaganden gällande att kränkning av artikel 6 och artikel 13 förelåg pga. Skatteverkets och domstolarnas handläggning av folkbokföringsfrågan.

I domen kom domstolen enhälligt fram till att den utdragna handläggningen av vårdnads\- och umgängesmålet innebar en kränkning av artikel 8\. En majoritet av domstolens ledamöter (fem av sju domare) fann att det inte var fråga om en kränkning av artikel 8 avseende ärendet enligt Haagkonventionen eller folkbokföringsärendet. Domstolen fann enhälligt att det inte fanns skäl att pröva klagomålet beträffande artikel 13\. Europadomstolen tillerkände klaganden ideellt skadestånd med 7 000 euro och ersättning för rättegångskostnader med 3 000 euro.
