# Europadomstolens beslut (2012-04-03) i målet Biraga m.fl. mot Sverige

Europadomstolen har fattat ett beslut avseende ett klagomål om Sveriges efterlevnad av Europakonventionen. Regeringen publicerar en länk till beslutet i fulltext samt en sammanfattning av beslutet.

## Sammanfattning av beslutet

Klagande i målet var en familj där mannen och barnet har permanent uppehållstillstånd i Sverige medan kvinnans ansökan om asyl och uppehållstillstånd i Sverige har avslagits av samtliga instanser. Målet rörde i huvudsak frågan om kravet på att kvinnan skulle behöva lämna Sverige för att i hemlandet ge in en ansökan om uppehållstillstånd på grund av familjeanknytning skulle innebära en kränkning av rätten till familjeliv enligt artikel 8 i Europakonventionen. Fråga var också om separationen mellan modern och barnet skulle innebära en kränkning av barnets rätt enligt artikel 3 i konventionen. Domstolen fann enhälligt att klagomålet skulle avvisas såsom uppenbart ogrundat.
