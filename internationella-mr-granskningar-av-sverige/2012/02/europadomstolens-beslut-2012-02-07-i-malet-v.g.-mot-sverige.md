# Europadomstolens beslut (2012-02-07) i målet V.G. mot Sverige

Europadomstolen har fattat ett beslut avseende ett klagomål om Sveriges efterlevnad av Europakonventionen. Regeringen publicerar en länk till beslutet i fulltext samt en sammanfattning av beslutet.


## Sammanfattning av beslutet

Målet rörde huvudsakligen frågan om det skulle utgöra en kränkning av artikel 3 i Europakonventionen att utvisa klaganden till Uzbekistan. Europadomstolen begärde att klaganden inte skulle utvisas till hemlandet medan domstolen prövade klagomålet och klagandens utvisningsbeslut inhiberades därför av Migrationsverket. Under målets handläggning inför Europadomstolen preskriberades klagandens utvisningsbeslut. Regeringen informerade domstolen om att utvisningsbeslutet preskriberats och att det innebar att klagandens asylansökan m.m. nu kan prövas på nytt i Sverige på begäran av klaganden. Domstolen fann, mot bakgrund av denna information, att det i enlighet med artikel 37 § 1 (c) i konventionen inte längre var motiverat att pröva klagomålet och att respekten för mänskliga rättigheter inte heller krävde att prövningen av klagomålet skulle fortsätta. Domstolen beslöt därför att avskriva målet från vidare handläggning och därmed upphörde även domstolens begäran om att utvisningsbeslutet skulle inhiberas.
