# Europadomstolens beslut (2012-02-14) i målet Niyitegure mot Sverige

Europadomstolen har fattat ett beslut avseende ett klagomål om Sveriges efterlevnad av Europakonventionen. Regeringen publicerar en länk till beslutet i fulltext samt en sammanfattning av beslutet.


## Sammanfattning av beslutet

Målet rörde utvisning till hemlandet av en kvinna från Burundi, som ansökt om asyl m.m. i Sverige. Inför Europadomstolen gjorde klaganden gällande att en verkställighet av utvisningsbeslutet skulle strida mot artikel 2 (rätten till liv), artikel 3 (förbudet mot tortyr) och artikel 8 (rätten till respekt för privat\- och familjeliv) i Europakonventionen.
Domstolen konstaterade att klaganden inte hade överklagat Migrationsdomstolens dom från juni 2008 inom den föreskrivna överklagandefristen och att hon inte heller hade överklagat Migrationsdomstolens dom från maj 2009 trots att ett sådant överklagande utgjorde ett effektivt rättsmedel. Inte heller hade klaganden visat att hon överklagat Migrationsverkets beslut från juli 2009\. Slutligen fann domstolen att klaganden inte hade visat att hon tagit upp klagomålet enligt artikel 8 inför de inhemska myndigheterna. Mot denna bakgrund fann Europadomstolen att klaganden inte hade uttömt inhemska rättsmedel och beslutade enhälligt att klagomålet därför skulle avvisas.
