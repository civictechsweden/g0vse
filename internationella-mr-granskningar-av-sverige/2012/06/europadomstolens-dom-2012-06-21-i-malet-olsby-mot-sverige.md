# Europadomstolens dom (2012-06-21) i målet Olsby mot Sverige

Europadomstolen har i en dom prövat Sveriges efterlevnad av Europakonventionen. Regeringen publicerar en länk till domen i fulltext samt en sammanfattning av domen.

## Sammanfattning av domen

Klaganden i målet gjorde inför Europadomstolen gällande att han i strid mot artikel 6 i Europakonventionen (rätt till domstolsprövning) hade nekats prövning i sak av domstol av ett utmätningsbeslut trots att han överklagat beslutet i tid. Bakgrunden till klagomålet var i korthet följande. Kronofogdemyndigheten (KFM) hade beslutat om utmätning från klagandens bankkonto. Samma dag skickades ett bevis om utmätningen klaganden. Av utmätningsbeviset framgick att beslutet kunde överklagas inom tre veckor från den dag klaganden blev delgiven beslutet. När klaganden senare delgavs beslutet hade KFM redan fördelat och utbetalat de utmätta medlen till aktuella borgenärer. Klaganden överklagade utmätningen inom den utsatta fristen. Vid tidpunkten för överklagandet hade emellertid utbetalnings- och fördelningsbeslutet vunnit laga kraft. Tingsrätten avvisade därmed överklagandet, eftersom det enligt rättspraxis inte är möjligt att ta upp ett överklagande till prövning om det inkommit först efter att beslut om utbetalning av utmätta penningbelopp vunnit laga kraft. Klaganden överklagade till hovrätten och Högsta domstolen utan framgång.

I sitt svaromål inför Europadomstolen överlämnade regeringen till domstolens bedömning att avgöra ifall avsaknad av domstolsprövning stred mot artikel 6 i konventionen i detta fall.

I domen den 21 juni 2012 kom Europadomstolen enhälligt fram till att avsaknaden av domstolsprövning stred mot artikel 6 i konventionen. Domstolen förpliktade även Sverige att utge ett ideellt skadestånd om 1 000 euro till klaganden.
