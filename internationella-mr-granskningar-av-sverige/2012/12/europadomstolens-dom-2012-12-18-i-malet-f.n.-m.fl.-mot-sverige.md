# Europadomstolens dom (2012-12-18) i målet F.N. m.fl. mot Sverige

Europadomstolen har i en dom prövat Sveriges efterlevnad av Europakonventionen. Regeringen publicerar en länk till domen i fulltext samt en sammanfattning av domen.

## Sammanfattning av domen

Målet rörde en familj från Uzbekistan bestående av två vuxna och deras två barn som sökt asyl i Sverige men fått avslag i samtliga inhemska instanser. Till stöd för sitt klagomål inför Europadomstolen hade klagandena bl.a. anfört att pappan i familjen varit politiskt aktiv i ett oppositionsparti och att han deltagit i en demonstration i Andijan 2005 och han sedan dess var efterlyst av hemlandets myndigheter. De riskerade därför att utsättas för förföljelse och behandling i strid med artikel 3 om de utvisades till sitt hemland.

I dom meddelad den 18 december 2012 kom Europadomstolen enhälligt fram till att det skulle innebära en kränkning av artikel 3 i Europakonventionen (förbudet mot tortyr, m.m.) att utvisa klagandena till Uzbekistan. Domstolen förpliktade även Sverige att utge ersättning till klagandena för rättegångskostnader med 4 500 euro. I sin dom tog Europadomstolen fasta på landinformation som visade frihetsberövade personer regelmässigt utsätts för tortyr i Uzbekistan och att myndigheterna i landet har ett särskilt intresse för personer som deltagit i demonstrationerna i Andijan. Vidare beaktade Europadomstolen att det skett visst informationsutbyte mellan svenska och uzbekiska myndigheter som gjorde att de senare kunde komma att visa ett särskilt intresse för klagandena. Europadomstolen noterade även att det fanns information som tydde på att uzbekiska myndigheter fått kännedom om att pappan i familjen varit medlem i ett oppositionsparti. Mot bl.a. denna bakgrund ansåg Europadomstolen att klagandena vid ett återvändande riskerade att utsättas för behandling i strid med artikel 3.
