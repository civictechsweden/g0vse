# Europadomstolens dom (2012-12-06) i målet D.N.W. mot Sverige

Europadomstolen har i en dom prövat Sveriges efterlevnad av Europakonventionen. Regeringen publicerar en länk till domen i fulltext samt en sammanfattning av domen.


## Sammanfattning av domen

Målet rörde en man från Etiopien som fått avslag på sin ansökan om asyl i Sverige. Inför Europadomstolen gjorde han gällande att han riskerade att fängslas, torteras och dödas om han utvisades till sitt hemland och att beslutet att utvisa honom därmed stred mot artiklarna 2 och 3 i konventionen. Till stöd för sitt klagomål åberopade han bl.a. läkarintyg enligt vilket han led av posttraumatiskt stressyndrom och hade skador som kan han uppkommit genom tortyrliknande behandling. Han åberopade även en arresteringsorder från etiopiska myndigheter.

Europadomstolen fann i dom meddelad den 6 december 2012 att det inte skulle inne­bära någon kränkning av artikel 3 i konventionen (förbudet mot tortyr, m.m.) att utvisa klaganden till Etiopien. Vid sin bedömning beaktade domstolen bl.a. att klagandens påståenden hade bedömts noggrant av Migrationsverket och migrationsdomstolen. Domstolen noterade att klaganden kan ha utsatts för tortyr i sitt hemland, men att huvudfrågan i mål av detta slag är huruvida klaganden riskerar tortyr vid ett återvändande till sitt hemland. Vidare uttalade domstolen att det fanns vissa trovärdighetsbrister i klagandens berättelse och att den arresteringsorder som klaganden hade åberopat hade lågt bevisvärde. Därvidlag beaktades en äkthetsbedömning av arresteringsordern som regeringen låtit göra. Domstolen tog även hänsyn till att klaganden varit politiskt aktiv i endast begränsad omfattning och att han lämnade Etiopien redan 2007\. Mot denna bakgrund hade klaganden inte gjort det sannolikt att han riskerade att dödas eller utsättas för behandling i strid med artikel 3 om han utvisades till Etiopien.

Två ledamöter var skiljaktiga och ansåg att det skulle strida mot artiklarna 2 och 3 i konventionen att utvisa klaganden.
