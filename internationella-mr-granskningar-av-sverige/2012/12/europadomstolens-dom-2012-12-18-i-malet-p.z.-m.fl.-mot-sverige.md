# Europadomstolens dom (2012-12-18) i målet P.Z. m.fl. mot Sverige

Europadomstolen har i en dom prövat Sveriges efterlevnad av Europakonventionen. Regeringen publicerar en länk till domen i fulltext samt en sammanfattning av domen.


## Sammanfattning av domen

Målet rörde en familj från Afghanistan bestående av en kvinna och hennes två barn som sökt asyl i Sverige men fått avslag i samtliga inhemska instanser. Inför Europadomstolen gjorde klagandena gällande att en utvisning skulle innebära en kränkning av artikel 3 (förbudet mot tortyr, m.m.) eftersom de riskerade att utsättas för tortyr eller annan liknande illabehandling om de återvände till Afghanistan. I beslut den 29 maj 2012 fann domstolen att målet skulle prövas i sak. Därefter preskriberades klagandenas utvisningsbeslut, vilket innebar att de inte längre riskerade att utvisas från Sverige och att de kunde få en ny prövning av sin begäran om asyl och uppehållstillstånd i Sverige. Mot bakgrund därav och med hänvisning till artikel 37 i Europakonventionen fann domstolen i dom den 18 december 2012 att det inte längre var befogat att fortsätta prövningen av klagomålet och att det därmed skulle avskrivas.
