# Europadomstolens dom (2012-12-18) i målet B.Z. mot Sverige

Europadomstolen har i en dom prövat Sveriges efterlevnad av Europakonventionen. Regeringen publicerar en länk till domen i fulltext samt en sammanfattning av domen.

## Sammanfattning av domen

Målet rörde en man från Eritrea som sökt asyl i Sverige men fått avslag i samtliga inhemska instanser. Inför Europadomstolen gjorde klaganden gällande att en utvisning skulle innebära en kränkning av artikel 3 (förbudet mot tortyr, m.m.) eftersom han riskerade att torteras eller dödas om han återvände till hemlandet. I beslut den 29 maj 2012 fann domstolen att målet skulle prövas i sak. Därefter preskriberades klagandens utvisningsbeslut, vilket innebar att han inte längre riskerade att utvisas från Sverige och att han kunde få en ny prövning av sin begäran om asyl och uppehållstillstånd i Sverige. Mot bakgrund därav och med hänvisning till artikel 37 i Europakonventionen fann domstolen i dom den 18 december 2012 att det inte längre var befogat att fortsätta prövningen av klagomålet och att det därmed skulle avskrivas.
