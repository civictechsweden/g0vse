# Europadomstolens dom (1998-02-19) i målet Allan Jacobsson mot Sverige (nr 2)

Europadomstolen har i en dom prövat Sveriges efterlevnad av Europakonventionen. Regeringen publicerar en länk till domen i fulltext samt en sammanfattning av domen.


### Sammanfattning av domen

Målet rörde frågan om Regeringsrättens underlåtenhet att hålla muntlig förhandling i ett mål om rättsprövning stred mot artikel 6\. Regeringsrätten hade som första och enda inhemska domstolsinstans prövat om ett beslut att upphäva detaljplan enligt plan\- och bygglagen stod i överensstämmelse med lag. Inledningsvis konstaterade Europadomstolen att en rättegång inför en nationell domstol, som är första och enda instans, medför en rätt till muntlig förhandling om det inte undantagsvis föreligger mycket speciella omständigheter. Regeringsrätten hade grundat sitt beslut på en direkt tillämpning av de relevanta bestämmelserna i plan\- och bygglagen. Bestämmelserna var klart och tydligt utformade. Regeringsrätten hade inte behövt avgöra några faktiska omständigheter som rörde klagandens enskilda intressen eller några andra faktiska frågor. Det var inte utrett att klagandens talan inför Regeringsrätten kunnat ge upphov till sådana rättsfrågor som krävde en muntlig förhandling för att kunna bedömas. Med hänsyn till den begränsade arten av de frågor som Regeringsrätten avgjort i målet var Regeringsrätten befriad från den normala skyldigheten att som första och enda domstolsinstans hålla muntlig förhandling. Någon kränkning av konventionen hade därför inte inträffat.
