# Europadomstolens dom (1996-04-25) i målet Gustafsson mot Sverige (GC)

Europadomstolen har i en dom prövat Sveriges efterlevnad av Europakonventionen. Regeringen publicerar en länk till domen i fulltext samt en sammanfattning av domen.


### Sammanfattning av domen

Målet rörde frågan om fackliga stridsåtgärder (blockad) vidtagna mot en oorganiserad arbetsgivare i syfte att förmå denne att träffa kollektivavtal eller ett s.k. hängavtal innebar en kränkning av arbetsgivarens föreningsfrihet och rätt till egendomsskydd. Klaganden drev en mindre restaurangrörelse med några anställda. Sedan han vägrat teckna kollektivavtal med berörd facklig organisation, Hotell\- och restauranganställdas förbund (HRAF), försattes hans rörelse i blockad av HRAF. Sympatiåtgärder vidtogs av vissa andra LO\-förbund. Klaganden gjorde gällande att hans negativa föreningsfrihet (artikel 11\) och hans egendomsskydd (artikel 1 i protokoll nr. 1\) kränkts genom stridsåtgärderna och att staten var ansvarig därför genom att det svenska rättssystemet inte givit honom ett effektivt skydd mot stridsåtgärderna. Han gjorde även gällande kränkningar av artiklarna 6 och 13, eftersom han enligt svensk rätt inte i domstol eller på annat vis på ett effektivt sätt kunnat påtala de enligt hans mening oberättigade stridsåtgärderna. Domstolen fann att något konventionsbrott ej ägt rum. Den ansåg visserligen att en stat under vissa omständigheter kunde vara skyldig att ingripa i rättsfall.
