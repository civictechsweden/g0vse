# HRC:s granskning (2024-03-25) av ärendet T.K. mot Sverige

Fråga om nekande av uppehållstillstånd baserat på familjeåterförening stod i strid med artiklarna 2(1), 17 och 26 i FN:s konvention om medborgerliga och politiska rättigheter.

Ärendet rörde en kvinna från Ryssland vars ansökan om uppehållstillstånd grundat på anknytning till en vuxen dotter i Sverige hade avslagits. FN:s kommitté för de mänskliga rättigheterna (HRC) avvisade hennes klagomål i de delar det avsåg påstådda kränkningar av artiklarna 2(1) och 26 i FN:s konvention om medborgerliga och politiska rättigheter. Kommittén fann dock i sitt utlåtande, som kommunicerades med regeringen den 29 april 2024, att klagandens rättigheter enligt artikel 17 (skydd mot godtyckligt eller lagstridigt ingripande i bl.a. familjelivet) hade kränkts.

I utlåtandet riktade kommittén kritik mot att myndigheterna underlåtit att på ett adekvat sätt bedöma omständigheterna i det enskilda fallet i ljuset av konventionsbestämmelsens mål och syften. Bland annat hade klagandens ålder och hälsa samt ekonomiska beroende av dottern enligt kommittén inte beaktats i tillräcklig mån. Mot denna bakgrund ansåg kommittén att klagandens rättigheter enligt artikel 17 i konventionen kränkts.

Tre ledamöter av kommittén var skiljaktiga och ansåg att det inte förelåg någon kränkning av konventionen.
