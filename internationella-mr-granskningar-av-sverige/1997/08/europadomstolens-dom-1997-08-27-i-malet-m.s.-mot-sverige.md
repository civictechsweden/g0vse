# Europadomstolens dom (1997-08-27) i målet M.S. mot Sverige

Europadomstolen har i en dom prövat Sveriges efterlevnad av Europakonventionen. Regeringen publicerar en länk till domen i fulltext samt en sammanfattning av domen.


### Sammanfattning av domen

Målet rörde en försäkringskassas inhämtande av information från ett sjukhus i samband med att kassan prövade en begäran från klaganden om arbetsskadeersättning. Klaganden påstod att överföringen av informationen kränkt hennes rätt till respekt för privatlivet, artikel 8 i konventionen. Europadomstolen kom inledningsvis fram till att artikeln var tillämplig på förfarandet och att ett intrång skett i klagandens rätt enligt den. Efter att ha konstaterat att intrånget skett med stöd av inhemsk lag och tjänat ett legitimt syfte i konventionens mening (att se till att allmänna medel i form av arbetsskadeersättning kom behövande till del), kom domstolen fram till att intrånget i klagandens rättssfär stått i proportion till syftet med åtgärden. Slutsatsen blev därför att någon kränkning av artikel 8 inte ägt rum. Klaganden gjorde vidare gällande att hon inte i förväg kunnat få åtgärden prövad av domstol. Hon menade att detta förhållande stred mot artikel 6\. Domstolen kom emellertid till slutsatsen att det saknades en "rätt" för klaganden enligt inhemsk lag att förhindra att informationen överfördes på det sätt som skett. Artikel 6 ansågs därför inte tillämplig och någon kränkning av den artikeln hade följaktligen inte ägt rum. Slutligen klagade klaganden enligt artikel 13 över att hon saknat ett inhemskt rättsmedel som kunde göras gällande innan informationen lämnades från sjukhuset till försäkringskassan. Domstolen kom här fram till att klaganden på rimliga grunder kunnat hävda att hennes respekt för privatlivet kränkts. Domstolen ansåg emellertid att de rättsmedel som stod klaganden till buds sedan överföringen av informationen väl ägt rum uppfyllde kraven i artikel 13, som alltså inte hade kränkts.
