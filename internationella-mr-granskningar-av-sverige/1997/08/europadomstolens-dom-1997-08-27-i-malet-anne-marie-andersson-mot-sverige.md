# Europadomstolens dom (1997-08-27) i målet Anne-Marie Andersson mot Sverige

Europadomstolen har i en dom prövat Sveriges efterlevnad av Europakonventionen. Regeringen publicerar en länk till domen i fulltext samt en sammanfattning av domen.


### Sammanfattning av domen

Målet rörde överlämnandet av viss information om klagandens personliga förhållanden från en psykiater till socialnämnden på orten. Klaganden gjorde gällande att hon inte i förväg kunnat få åtgärden prövad av domstol. Hon menade att detta förhållande stred mot artikel 6 i konventionen. Europadomstolen kom emellertid till slutsatsen att det saknades en "rätt" för klaganden enligt inhemsk lag att förhindra att informationen överfördes på det sätt som skett. Artikel 6 var därför enligt domstolens mening inte tillämplig och någon kränkning av den artikeln hade följaktligen inte ägt rum. Klaganden klagade också enligt artikel 13 över att hon saknat ett inhemskt rättsmedel som kunde göras gällande innan informationen lämnades från psykiatern till socialnämnden. Domstolen kom här fram till att klaganden inte på rimliga grunder kunnat hävda att hennes rätt till respekt för privatlivet kränkts, vilket klagomål under artikel 8 kommissionen inte tagit upp till prövning i sak. Av det skälet kunde det inte heller bli fråga om en kränkning av artikel 13\.
