# Europadomstolens dom (2006-02-28) i målet Hellborg mot Sverige (nr 2)

Europadomstolen har i en dom prövat Sveriges efterlevnad av Europakonventionen. Regeringen publicerar en länk till domen i fulltext samt en sammanfattning av domen.

### Sammanfattning av domen

Bakgrunden till målet var en byggnadsnämnds beslut att avslå klagandens ansökan om bygglov trots att han tidigare erhållit ett positivt förhandsbesked samt ansökt om bygglov inom den stadgade tvåårsfristen. Omständigheterna i målet var komplicerade och det hade förekommit en rad processer i olika instanser. Förutom bygglov och förhandsbesked om bygglov gällde processerna frågor om detaljplan och fastighetsplan samt skadeståndsansvar för kommunen.

Klaganden gjorde inför Europadomstolen gällande att Sverige hade kränkt hans rätt till muntlig förhandling och rättegång inom skälig tid enligt artikel 6 i Europakonventionen samt hans rätt till egendomsskydd enligt artikel 1 i första tilläggsprotokollet till konventionen.

Vad gällde det sistnämnda klagomålet noterade domstolen att svensk rätt stadgar att ett positivt förhandsbesked är bindande om ansökan om bygglov görs inom två år från beslutet om förhandsbesked. Eftersom byggnadsnämndens beslut att avslå klagandens begäran om bygglov stred mot svensk lag, hade hans rätt till egendomsskydd enligt artikel 1 i första tilläggsprotokollet kränkts. Domstolen fann vidare att artikel 6 hade kränkts i två avseenden. För det första fann domstolen att Regeringsrättens beslut att avslå klagandens begäran om muntlig förhandling i ett rättsprövningsmål angående en fastighetsplan stred mot rätten till en rättvis rättegång. Domstolen beaktade därvid att målet kunde ge upphov till såväl rättsfrågor som sakfrågor av viss komplexitet samt att Regeringsrätten var den första och enda domstol som prövade frågan. Domstolen fann vidare att klaganden inte fått en rättegång inom skälig tid med avseende på frågorna om förhandsbesked och bygglov. Domstolen noterade att det tagit drygt tretton år innan frågorna blivit slutligt avgjorda och framhöll bl.a. att det hade dröjt nästan fyra och ett halvt år innan byggnadsnämnden avslagit klagandens ansökan om bygglov, en fråga som i genomsnitt behandlas på 6-8 veckor. Klaganden tillerkändes skadestånd med 25 000 euro samt ersättning för rättegångskostnader.
