# Europadomstolens dom (2006-09-19) i målet White mot Sverige

I målet har Europadomstolen prövat Sveriges efterlevnad av Europakonventionen. På denna sida finns en länk till domen i fulltext samt en svensk sammanfattning av domen.


## Svensk sammanfattning av domen

Bakgrunden till målet var sammanfattningsvis följande. Tidningarna Expressen och Aftonbladet publicerade under hösten 1996 en serie artiklar om klaganden, som enligt artiklarna hade utpekats som Olof Palmes mördare. I artiklarna redovisades även vissa uppgifter om klagandens bakgrund enligt vilka han bl.a. varit inblandad i tjuvjakt och smuggling i södra Afrika. Sedan klaganden i tryckfrihetsmål väckt ansvarstalan mot tidningarnas ansvariga utgivare för grovt förtal, alternativt förtal, frikändes dessa av Stockholms tingsrätt. Tingsrättens domslut fastställdes av Svea hovrätt och Högsta domstolen meddelade inte prövningstillstånd.

Inför Europadomstolen gjorde klaganden bl.a. gällande att han utsatts för en kränkning av sin rätt till respekt för privat\- och familjeliv enligt artikel 8 i konventionen eftersom de nationella domstolarna inte skyddat hans goda namn och rykte.

Domstolen fann att tidningarna försökt ge en så balanserad bild som möjligt av anklagelserna mot klaganden och att journalisterna handlat i god tro samt att de inhemska domstolarna gjort en noggrann prövning av fallet. Emellertid hade de publicerade artiklarna utpekat klaganden som tungt kriminell och anklagelserna hade skadat hans rykte. Dessutom hade hans rätt att bli betraktad som oskyldig till dess motsatsen bevisats inte beaktats. Mot denna bakgrund undersökte domstolen huruvida de inhemska domstolarna gjort en rimlig avvägning mellan skyddet för privatlivet i artikel 8 och yttrandefriheten i artikel 10 i konventionen och kom därvid till slutsatsen att de inhemska domstolarna gjort en avvägning i enlighet med konventionens krav. Med hänsyn till de specifika omständigheterna i fallet hade det varit motiverat att låta allmänhetens intresse av information väga tyngre än klagandens intresse av att skydda sitt rykte. Den svenska staten kunde därför inte anses ha försummat att ge klaganden erforderligt skydd för dennes rättigheter enligt artikel 8 i konventionen. Således förelåg ingen kränkning av denna artikel.
