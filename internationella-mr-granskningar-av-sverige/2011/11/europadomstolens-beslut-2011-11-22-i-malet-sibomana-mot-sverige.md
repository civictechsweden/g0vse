# Europadomstolens beslut (2011-11-22) i målet Sibomana mot Sverige

Europadomstolen har fattat ett beslut avseende ett klagomål om Sveriges efterlevnad av Europakonventionen. Regeringen publicerar en länk till beslutet i fulltext samt en sammanfattning av beslutet.


## Sammanfattning av beslutet

Målet rörde utvisning av en man från Burundi, som fått avslag på sin ansökan om asyl i Sverige. I Sverige hade han gift sig med en kvinna från Burundi, med vilken han fått ett barn fött år 2010\. Inför Europadomstolen gjorde han gällande att en verkställighet av utvisningsbeslutet skulle strida mot artikel 2 (rätten till liv), artikel 3 (förbudet mot tortyr) och artikel 8 (rätten till respekt för privat\- och familjelivet) i Europakonventionen. Till stöd för sitt klagomål åberopade han bl.a. följande. Hans far hade dödats år 1993 av civila män på grund av sin etnicitet. Även hans mor och syster hade senare dödats. De män som hade dödat hans far dömdes till fängelse. Efter att de frigetts år 2006 hade de kidnappat klaganden och dödat en vän till honom. Han hade dock lyckats fly från kidnapparna och lämna Burundi. Om han tvingades återvända till hemlandet riskerade han att bli dödad av samma personer som hade dödat hans far. Europadomstolen fann inget som tydde på att en utvisning till Burundi skulle innebära en kränkning av artikel 3 i konventionen enbart på grund av den allmänna situationen i landet. Vad gällde klagandens personliga situation konstaterade domstolen att Migrationsverket och migrationsdomstolen båda hade prövat klagandens fall grundligt och att han hade hörts muntligen och biträtts av ombud. Domstolen fann inte anledning att anse att de nationella myndigheternas beslut var bristfälliga eller godtyckliga. Domstolen avvisade klagomålet enligt artikel 2 och 3 som uppenbart ogrundat. Klaganden hade inte tagit upp klagomålet enligt artikel 8 inför de inhemska myndigheterna och det avvisades därför av domstolen på den grunden att han inte hade uttömt inhemska rättsmedel.
