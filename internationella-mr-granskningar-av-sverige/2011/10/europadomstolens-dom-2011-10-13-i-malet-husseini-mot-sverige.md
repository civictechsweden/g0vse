# Europadomstolens dom (2011-10-13) i målet Husseini mot Sverige

Europadomstolen har i en dom prövat Sveriges efterlevnad av Europakonventionen. Regeringen publicerar en länk till domen i fulltext samt en sammanfattning av domen.


## Sammanfattning av domen

Målet gäller en man från Afghanistan, som beviljades permanent uppehållstillstånd i mars 2006 på grund av anknytning till sin fru och deras gemensamma dotter. I maj 2008 dömdes han för våldtäkt och grov kvinnofridskränkning av sin hustru till två års fängelse samt utvisning i fem år med förbud att återvända till Sverige före den 19 maj 2013\.

Klaganden och hans hustru skilde sig i juli 2008\. Hustrun gavs ensam vårdnad om parets två gemensamma barn genom dom den 18 november 2008\. Tingsrätten beslutade då också att klaganden inte skulle ha något umgänge med barnen. Klaganden gav därefter in ett klagomål till Europadomstolen, i vilket det gjordes gällande att det skulle strida mot artiklarna 2, 3 och 8 i Europakonventionen (rätten till liv, förbud mot tortyr eller annan grym eller omänsklig behandling eller bestraffning respektive rätten till familjeliv) att utvisa honom till Afghanistan.

Europadomstolen konstaterade att både Migrationsverket och Utlänningsnämnden prövade klagandens asylansökan grundligt och noterade att klaganden hade hörts tre gånger och att han varit representerad av ett offentligt biträde vid båda instanserna. Domstolen fann inget som tydde på att de inhemska myndigheternas bedömningar var ofullständiga eller godtyckliga. Det fanns inte heller något som tydde på att de inhemska myndigheternas bedömningar hade baserats på ofullständigt material.

Europadomstolen konstaterade vidare att klagandens hälsotillstånd inte når de mycket exceptionella omständigheter som fastslagits i domstolens praxis (D mot Storbritannien, appl. no. 30240/96, Commissions report of 15 October 1996\) samt att klaganden har tillgång till ett internflyktsalternativ i Afghanistan.

Mot denna bakgrund fann en majoritet av domstolens ledamöter (fem av sju domare) att det inte skulle innebära en kränkning av artikel 3 i konventionen att verkställa klagandens utvisningsbeslut till Afghanistan.

Vidare konstaterade en majoritet av domstolens ledamöter (fem av sju domare) att det inte förelåg en kränkning av artikel 8\. I denna del konstaterade Europadomstolen att intrånget i klagandens familjeliv som vårdnads\- och umgängesprocesserna inneburit inte inneburit en kränkning av konventionen och fann att de inhemska domstolarna har balanserat alla inblandades intressen under vårdnads\- och umgängesprocesserna.
