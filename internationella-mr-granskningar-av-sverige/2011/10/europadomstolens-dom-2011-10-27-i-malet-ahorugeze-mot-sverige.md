# Europadomstolens dom (2011-10-27) i målet Ahorugeze mot Sverige

Europadomstolen har i en dom prövat Sveriges efterlevnad av Europakonventionen. Regeringen publicerar en länk till domen i fulltext samt en sammanfattning av domen.

## Sammanfattning av domen

Målet gäller en man från Rwanda, som begärts utlämnad till Rwanda på grundval av misstankar om folkmord och vissa andra brott som han påstås ha begått i sitt hemland 1994. Efter att regeringen fattat beslut om att utlämna klaganden vände han sig till Europadomstolen och gjorde gällande att beslutet stred mot artiklarna 3 och 6 i Europakonventionen (förbud mot tortyr eller annan grym eller omänsklig behandling eller bestraffning respektive rätt till en rättvis rättegång).

Europadomstolen konstaterade att varken klagandens hälsa eller förhållandena i de fängelser där klaganden skulle komma att sitta häktad under rättegången i Rwanda och, i händelse av fällande dom avtjäna sitt straff, medför att utlämningsbeslutet strider mot artikel 3 i konventionen. Klaganden hade enligt dom-stolen inte heller förmått styrka sitt påstående att han riskerade förföljelse i Rwanda p.g.a. sin etnicitet som hutu.

När det gäller klagomålet enligt artikel 6 i konventionen tog Europadomstolen hänsyn till vissa lagändringar angående bl.a. vittnesskydd och möjligheter att höra vittnen via videolänk som trätt i kraft i Rwanda under senare år. Mot denna bakgrund ansåg domstolen att det inte fanns anledning att anta att klagandens möjligheter att kalla och höra vittnen skulle vara begränsade på ett sätt som gör rättegången oförenlig med artikel 6. Stor vikt tillmättes även att den internationella brottmålstribunalen för Rwanda, ICTR, under 2011 beslutat att överföra ett av sina mål till Rwanda trots att tribunalen tillämpar ett betydligt striktare kriterium för i vilka fall sådan överföring är tillåten jämfört med det som Europadomstolen tillämpar i mål som rör utlämning.
