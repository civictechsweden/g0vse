# Europadomstolens beslut (2011-07-05) i målet B. mot Sverige

Europadomstolen har fattat ett beslut avseende ett klagomål om Sveriges efterlevnad av Europakonventionen. Regeringen publicerar en länk till beslutet i fulltext samt en sammanfattning av beslutet.

## Sammanfattning av beslutet

Målet gäller en iransk medborgare och som ansökt om asyl i Sverige efter att ha först varit bosatt i bl.a. Grekland. Migrationsverket bedömde att Grekland, i enlighet med den s.k. Dublinförordningen, var ansvarig för att pröva hans ansökan om asyl eftersom han varit bosatt där före inresan till Sverige. Klaganden vände sig till Europadomstolen och gjorde gällande att en överföring till Grekland skulle innebära en kränkning av artiklarna 2 och 3 i Europakonventionen eftersom han på grund av de dåliga förhållandena för asylsökanden i Grekland riskerar att återsändas till Iran utan att ha fått sin sak prövad trots att han vid en återkomst riskerar att frihetsberövas och dödas.

Efter att regeringen ingett yttrande till Europadomstolen och bestritt klagomålet fastslog Migrationsöverdomstolen, i två mål rörande andra asylsökande, att det skulle strida mot relevanta bestämmelser i Utlänningslagen, och eventuellt även artikel 3 i Europakonventionen, att överföra de aktuella asylsökandena till Grekland och att deras ansökningar om asyl därför skulle prövas i Sverige. Migrationsverkets rättschef utfärdade därefter en instruktion (RCI nr 19/2010) enligt vilken inga asylsökande för närvarande ska överföras till Grekland enligt Dublinförordningen, utan istället ska få sina ansökningar prövade i sak i Sverige. Regeringen informerade domstolen om detta samt om att Migrationsverket upplyst om att klagandens asylansökan m.m. ska prövas i sak av Migrationsverket. Samtidigt begärde regeringen att klagomålet skulle strykas från domstolens lista alternativt förklaras "inadmissible" eftersom klaganden inte längre riskerade överföring till Grekland, vilket hade varit grunden för hans klagomål. Domstolen fann, mot bakgrund av denna information, att frågan hade lösts på nationell nivå i enlighet med artikel 37 § 1 (b) i konventionen och att respekten för mänskliga rättigheter inte heller krävde att prövningen av klagomålet skulle fortsätta. Domstolen beslöt därför att avskriva målet från vidare handläggning.
