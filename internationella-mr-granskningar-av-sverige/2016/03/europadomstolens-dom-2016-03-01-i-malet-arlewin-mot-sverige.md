# Europadomstolens dom (2016-03-01) i målet Arlewin mot Sverige

Europadomstolen har i en dom prövat Sveriges efterlevnad av Europakonventionen. Regeringen publicerar en länk till domen i fulltext samt en sammanfattning av domen.


### Sammanfattning av domen

Målet rörde huvudsakligen frågan om avsaknaden av möjligheten att i svensk domstol föra talan för grovt förtal med anledning av uttalanden i ett tv\-program som sänts i Sverige via satellit från Storbritannien, inneburit en kränkning av rätten till domstolsprövning enligt artikel 6 i Europakonventionen.

I ett program som sändes av TV3 utpekades klaganden som en central aktör inom den organiserade brottsligheten i mediabranschen. Klaganden väckte med anledning av uttalandena i tv\-programmet enskilt åtal för förtal mot programledaren. De svenska domstolarna avvisade talan, främst på grund av att sändningen utgått från Storbritannien och att det inte hade visats att bestämmandet över programinnehållet utövats i Sverige.

Europadomstolen meddelade dom den 1 mars 2016\. Med hänsyn till den starka anknytning tv\-programmet hade till Sverige ansåg domstolen att Sverige hade en skyldighet att ge klaganden en möjlighet att få sin talan om förtal med anledning av tv\-programmets innehåll prövad av en svensk domstol. Domstolen fann därför att avvisningen av klagandens talan hade kränkt hans rätt till domstolsprövning enligt artikel 6 i Europakonventionen. Genom domen tillerkändes klaganden ett ideellt skadestånd om 12 000 euro och ersättning för rättegångskostnader med 20 000 euro.
