# Europadomstolens beslut (2016-03-31) i målen Isaksson, Salkojärvi, Eriksson och Sundqvist mot Sverige

Europadomstolen har fattat ett beslut avseende ett klagomål om Sveriges efterlevnad av Europakonventionen. Regeringen publicerar en länk till beslutet i fulltext samt en sammanfattning av beslutet.

## Sammanfattning av beslutet

Målen rörde frågan om det inneburit en kränkning av rätten att inte bestraffas utan stöd i lag enligt artikel 7 i Europakonventionen att döma klagandena för grovt narkotikabrott och brott mot lagen (1996:1152) om handel med läkemedel m.m. Klagandena har sålt narkotikaklassade och andra läkemedel via internet till personer utomlands. Försäljningen sköttes från Sverige och Thailand, men varken produkterna som såldes eller kunderna befann sig i Sverige vid försäljningarna. Europadomstolen avvisade klagomålen som uppenbart ogrundade i beslut den 31 mars 2016 då klagandena, om nödvändigt med hjälp av juridisk rådgivning, hade kunnat förutse att deras agerande kunde vara straffbart.
