# Europadomstolens dom (2015-01-13) i målet De Los Angeles Abenza mot Sverige

Europadomstolen har i en dom prövat Sveriges efterlevnad av Europakonventionen. Regeringen publicerar en länk till domen i fulltext samt en sammanfattning av domen.

## Sammanfattning av domen

Målet gällde frågan om det skett en kränkning av rätten att inte bli lagförd eller straffad två gånger enligt artikel 4 i tilläggsprotokoll 7 till Europakonventionen (dubbelprövningsförbudet) genom att klaganden i två separata processer dels påförts skattetillägg, dels dömts för grovt skattebrott för omständigheter hänförliga till inkomståren 2002 och 2003. Klaganden gjorde även gällande att det skett en kränkning av dubbelprövningsförbudet på den grunden att han både påförts skattetillägg och dömts för grovt bokföringsbrott.

Europadomstolen konstaterade att klaganden inte påförts något skattetillägg hänförligt till inkomståret 2002 och att någon kränkning av dubbelprövningsförbudet därför inte hade skett på grundval av omständigheter som inträffat det året. Mot denna bakgrund avvisades den del av klagomålet som var hänförligt till 2002 som uppenbart ogrundat. Såvitt avser klagomålet som hänförde sig till inkomståret 2003 ansåg Europadomstolen att klaganden inte uttömt inhemska rättsmedel. Klagomålet avvisades därför även i denna del. Europadomstolen fann vidare att processen avseende bokföringsbrott rörde en annan gärning än den som var aktuell i processen om skattetillägg. Klagomålet som avsåg kombinationen av dessa förfaranden avvisades därför som uppenbart ogrundat
