# Europadomstolens dom (2015-01-13) i målet Hellborg mot Sverige

Europadomstolen har i en dom prövat Sveriges efterlevnad av Europakonventionen. Regeringen publicerar en länk till domen i fulltext samt en sammanfattning av domen.

### Sammanfattning av domen

Målet gällde frågan om det skett en kränkning av rätten att inte bli lagförd eller straffad två gånger enligt artikel 4 i tilläggsprotokoll 7 till Europakonventionen (dubbelprövningsförbudet) genom att klaganden i två separata processer dels påförts skattetillägg, dels dömts för bokföringsbrott, försvårande av skattekontroll och vårdslös skatteuppgift. Klaganden gjorde även gällande att han inte fått en rättvis rättegång enligt artikel 6 i Europakonventionen. Klagomålet om att dubbelprövningsförbudet kränkts p.g.a. att klaganden blivit föremål för två separata processer om skattetillägg och bokföringsbrott avvisades som uppenbart ogrundat, eftersom Europadomstolen ansåg att processerna inte avsåg samma gärning. Europadomstolen gjorde samma bedömning avseende klagomålet enligt artikel 6. När det gäller klagomålet rörande kombinationen av påförande av skattetillägg och fällande dom för försvårande av skattekontroll och vårdslös skatteuppgift ansåg Europadomstolen att klaganden inte uttömt inhemska rättsmedel. Även denna del av klagomålet avvisades därför.
