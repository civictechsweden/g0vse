# Europadomstolens dom (2015-01-13) i målet Ask mot Sverige

Europadomstolen har i en dom prövat Sveriges efterlevnad av Europakonventionen. Regeringen publicerar en länk till domen i fulltext samt en sammanfattning av domen.

## Sammanfattning av domen

Målet gällde frågan om det skett en kränkning av rätten att inte bli lagförd eller straffad två gånger enligt artikel 4 i tilläggsprotokoll 7 till Europakonventionen (dubbelprövningsförbudet) genom att klaganden i två separata processer påförts skattetillägg och dömts för grovt skattebrott. Europadomstolen noterade att klaganden avtjänat ett fängelsestraff och att det inte var klarlagt om han hade fört talan om skadestånd på nationell nivå med anledning av detta eller om han avsåg att göra det. Enligt Europadomstolen föreföll klaganden kunna begära ersättning enligt lagen om frihetsberövande och andra tvångsåtgärder och även ha möjlighet att framställa anspråk om skadestånd, antingen med stöd av skadeståndslagen eller på grundval av den påstådda kränkningen av Europakonventionen enligt den praxis härom som utvecklats av Högsta domstolen. Mot denna bakgrund ansåg Europadomstolen att klaganden inte längre kunde anses som offer för en konventionskränkning och klagomålet avvisades därför som uppenbart ogrundat.
