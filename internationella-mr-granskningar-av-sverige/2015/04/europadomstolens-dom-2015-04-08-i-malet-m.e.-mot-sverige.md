# Europadomstolens dom (2015-04-08) i målet M.E. mot Sverige

Europadomstolen har i en dom prövat Sveriges efterlevnad av Europakonventionen. Regeringen publicerar en länk till domen i fulltext samt en sammanfattning av domen.


### Sammanfattning av domen

Målet rörde huvudsakligen frågan om det skulle utgöra en kränkning av artiklarna 3 och 8 i Europakonventionen att klaganden skulle återvända till sitt hemland (Libyen) för att ansöka om uppehållstillstånd p.g.a. anknytning till en man i Sverige. Europadomstolen meddelade dom den 26 juni 2014 och fann med en majoritet av dess ledamöter (6\-1\) att en verkställighet av klagandens utvisningsbeslut inte skulle innebära en kränkning av artikel 3 i Europakonventionen. Klaganden överklagade domen och Europadomstolen beslutade att målet skulle prövas av domstolen i stor sammansättning (s.k. Grand Chamber). Under processen inför Grand Chamber beviljades klaganden den 17 december 2014 permanent uppehållstillstånd i Sverige, särskilt mot bakgrund av den försämrade säkerhetssituationen i Libyen. Europadomstolen beslutade den 8 april 2015 att avskriva målet då frågan i målet var löst och det inte var befogat att fortsätta prövningen av klagomålet.
