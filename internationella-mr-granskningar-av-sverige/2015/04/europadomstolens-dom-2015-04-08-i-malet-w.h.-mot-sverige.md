# Europadomstolens dom (2015-04-08) i målet W.H. mot Sverige

Europadomstolen har i en dom prövat Sveriges efterlevnad av Europakonventionen. Regeringen publicerar en länk till domen i fulltext samt en sammanfattning av domen.

### Sammanfattning av domen

Målet rörde frågan om det skulle utgöra en kränkning av artikel 3 i Europakonventionen att utvisa klaganden – en mandeisk kvinna – till hemlandet (Irak). Europadomstolen meddelade dom den 27 mars 2014 och fann enhälligt att en verkställighet av klagandens utvisningsbeslut inte skulle innebära en kränkning av artikel 3 i Europakonventionen, förutsatt att verkställighet inte skedde till någon del av Irak utanför den kurdiska regionen. Klaganden överklagade domen och Europadomstolen beslutade att målet skulle prövas av domstolen i stor sammansättning (s.k. Grand Chamber). Under processen inför Grand Chamber beviljades klaganden den 15 oktober 2014 permanent uppehållstillstånd i Sverige, särskilt mot bakgrund av den försämrade säkerhetssituationen i Irak. Europadomstolen beslutade den 8 april 2015 att avskriva målet då frågan i målet var löst och det inte var befogat att fortsätta prövningen av klagomålet..
