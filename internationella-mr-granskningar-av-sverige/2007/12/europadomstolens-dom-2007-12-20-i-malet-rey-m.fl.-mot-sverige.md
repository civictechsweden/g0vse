# Europadomstolens dom (2007-12-20) i målet Rey m.fl. mot Sverige

Europadomstolen har i en dom prövat Sveriges efterlevnad av Europakonventionen. Regeringen publicerar en länk till domen i fulltext samt en sammanfattning av domen.

## Sammanfattning av domen

Bakgrunden till målet var i korthet följande. Efter att en bank inlett en tvistemålsprocess angående fordran mot klagandena, väckte klagandena i februari 1995 talan mot banken om skadestånd på grund av kontraktsbrott. Målen handlades i samma rättegång efter beslut av Högsta domstolen. Genom dom den 27 april 2001 biföll Stockholms tingsrätt bankens talan och ogillade klagandenas talan. Domen fastställdes av Svea hovrätt den 5 februari 2002. Den 29 november 2002 beslutade Högsta domstolen att inte meddela prövningstillstånd. Processen tog totalt cirka sju år och nio månader.

Inför Europadomstolen gjorde klagandena bl.a. gällande att den långa handläggningstiden i domstolarna stred mot artikel 6 i Europakonventionen i fråga om rätt till domstolsprövning inom skälig tid. Regeringen bestred klagomålet.

Europadomstolen fann att klagomålet inte var uppenbart ogrundat och att Sverige kränkt klagandenas rätt till rättegång inom skälig tid. Domstolen hade inga invändningar mot handläggningen i de högre instanserna. Såvitt avser tingsrättens handläggning, konstaterades att en del av tidsutdräkten kunde tillskrivas parterna - bl.a. genom att de begärt anstånd och framställt processuella yrkanden vid ett flertal tillfällen - och att målet komplicerats till följd av detta. Domstolen påpekade dock att det åvilat tingsrätten att se till att målet avgjordes skyndsamt och att den omständigheten att målet pågått i mer än sex år vid tingsrätten talade för att handläggningen inte varit tillräckligt skyndsam. Vid en samlad bedömning fann domstolen att processens längd inte uppfyllde kraven i artikel 6.
