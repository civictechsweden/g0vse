# Europadomstolens dom (2007-02-22) i målet Valin mot Sverige

Europadomstolen har i en dom prövat Sveriges efterlevnad av Europakonventionen. Regeringen publicerar en länk till domen i fulltext samt en sammanfattning av domen.

## Sammanfattning av domen

Bakgrunden till målet var i korthet följande. Sedan skattemyndigheten i maj 1993 beslutat om en taxeringsrevision av ett bolag som delvis ägdes av klaganden, påfördes bolaget mervärdeskatt samt skattetillägg. Bolaget försattes därefter i konkurs på grund av skatteskulden. I mars 1994 inledde åklagaren en förundersökning mot klaganden till följd av vad som framkommit vid taxeringsrevisionen. I maj 1999 åtalades klaganden för grovt bokföringsbrott, alternativt försvårande av skattekontroll, grovt brott. I dom den 28 mars 2001 ogillade tingsrätten åtalet mot klaganden. Tingsrätten fann att handläggningstiden inte varit förenlig med artikel 6 i Europakonventionen. Anledningen till att åtalet ogillades var emellertid att brotten, som inte bedömdes som grova, befanns vara preskriberade enligt svensk lag.

Inför Europadomstolen gjorde klaganden bl.a. gällande brott mot artikel 6 i Europakonventionen på grund av den långa handläggningstiden. Sedan domstolen beslutat att ta upp klagomålet till prövning i den delen, ingicks en förlikning mellan klaganden och regeringen, som innebar att regeringen utfäste sig att utge ett belopp om 15 000 euro till klaganden. Europadomstolen avskrev målet från vidare handläggning på grund av den träffade förlikningen.
