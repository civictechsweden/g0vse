# Europadomstolens dom (2007-02-22) i målet Ahmed mot Sverige

Europadomstolen har i en dom prövat Sveriges efterlevnad av Europakonventionen. Regeringen publicerar en länk till domen i fulltext samt en sammanfattning av domen.


## Sammanfattning av domen

Målet rörde utvisning av en man till Kenya. Mannen dömdes i Sverige för bl.a. försök till mord till fängelse samt utvisades ur riket med förbud att återvända. Mannen var hiv\-positiv. Sedan klaganden blivit villkorligt frigiven har regeringen vid flera tillfällen avslagit ansökningar om upphävande av utvisningsbeslutet och samtidigt beviljat honom tidsbegränsade uppehållstillstånd. Klaganden gjorde inför Europadomstolen gällande att en verkställighet av utvisningsbeslutet skulle utgöra en kränkning av artikel 3 i konventionen på grund av att han efter utvisningen inte skulle kunna erhålla för honom livsnödvändig behandling för sitt medicinska tillstånd. Efter att klaganden begärt att beslutet skulle upphävas beslutade regeringen den 26 oktober 2006 att bevilja klaganden ett tidsbegränsat uppehållstillstånd till den 31 december 2008\. Regeringen begärde därför att målet i Europadomstolen skulle skrivas av varpå klaganden återkallade sitt klagomål. Europadomstolen har därefter beslutat att avskriva målet.
