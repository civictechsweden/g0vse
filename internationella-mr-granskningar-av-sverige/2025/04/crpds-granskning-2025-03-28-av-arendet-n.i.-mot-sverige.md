# CRPD:s granskning (2025-03-28) av ärendet N.I. mot Sverige

Fråga om utvisning av klaganden till Libanon skulle strida mot artiklarna 10 och 15 i FN:s konvention om rättigheter för personer med funktionsnedsättning.

Klaganden anförde inför kommittén att en utvisning till Libanon skulle strida mot artiklarna 10 (rätt till liv) och 15 (förbud mot tortyr m.m.) i konventionen. Klaganden lider av bland annat PTSD, depression och paranoid schizofreni. Han anförde att en utvisning skulle innebära en överhängande risk för självmord med hänsyn till bland annat bristande tillgång till nödvändig vård i Libanon.

Kommittén fann i sitt utlåtande att artiklarna 10 och 15 hade kränkts. Kommittén konstaterade att det enligt medicinska utlåtanden framgick att klagandens tillstånd är livshotande på grund av risken för självmord. Vidare anförde kommittén att det är oklart om de nationella myndigheterna i bedömningen av klagandens tillgång till vård i hemlandet beaktade de höga behandlingskostnaderna, klagandens oförmåga att arbeta samt hans brist på kontakt med släktingar i Libanon. I avsaknad av en sådan analys, och med hänsyn till hans livshotande tillstånd, slog kommittén fast att de nationella myndigheternas bedömning varit otillräcklig.
