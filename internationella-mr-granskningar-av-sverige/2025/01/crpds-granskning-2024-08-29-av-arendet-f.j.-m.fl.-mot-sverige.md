# CRPD:s granskning (2024-08-29) av ärendet F.J. m.fl. mot Sverige

Fråga om beslutet att inte höra en av klagandena muntligen i migrationsdomstolen stred mot artikel 7(3) i FN-konventionen om rättigheter för personer med funktionsnedsättning

Ärendet rörde en pojke som inför kommittén anförde att en migrationsdomstol hade nekat att höra honom muntligen i ett mål om uppehållstillstånd. Kommittén granskade målet under artikel 7(3) som bland annat slår fast att barn med funktionsnedsättningar har rätt att uttrycka sina åsikter i alla frågor som berör dem.

I utlåtandet konstaterade kommittén att pojken inte hördes av migrationsdomstolen under domstolens handläggning av målet. Detta trots att pojkens familj hade begärt muntlig förhandling, samt att pojken rimligen borde ha ansetts tillräckligt gammal för att kunna ha en åsikt om att återvända till Nigeria (han var sju år gammal när processen inleddes). Kommittén ansåg inte att det var tillräckligt att familjen i övrigt haft upprepade tillfällen att uppge sina skyddsskäl och föra fram bevis. Mot denna bakgrund slog kommittén fast att artikel 7(3) hade kränkts.
