# CAT:s granskning (2024-11-08) av ärendet S.T. mot Sverige

Fråga om utvisning av klaganden till Kosovo skulle strida mot artikel 3 i FN-konventionen mot tortyr m.m.

Ärendet rörde en man som inför kommittén anförde att hans utvisning till Kosovo skulle strida mot artikel 3 i konventionen då han är förknippad med Hizmet/Gülen-rörelsen och vid ett återvändande dit riskerar att frihetsberövas, utsättas för våld och att bli utvisad till Turkiet.

I utlåtandet konstaterade kommittén, med beaktande av ett antal olika rapporter, att det förelåg en verklig och förutsebar risk att klaganden personligen var i fara att utsättas för tortyr vid en utvisning till Turkiet. Kommittén noterade vidare att personer som tillhörde Gülen-rörelsen tidigare har utvisats till Turkiet, att klaganden inte hade flyktingstatus i Kosovo samt att Kosovo inte är part till 1951-års flyktingkonvention och därför inte är folkrättsligt bunden att avstå från att överföra klaganden till ett land där han riskerar att utsättas för tortyr. Kommittén fann således att det fanns en verklig risk för att klaganden skulle deporteras till Turkiet vid ett återvändande till Kosovo. Mot denna bakgrund slog kommittén fast att en utvisning av klaganden till Kosovo skulle strida mot artikel 3 i FN:s konvention mot tortyr.
